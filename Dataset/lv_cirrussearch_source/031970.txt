Gultas veļa ir materiāli vai audumi, kurus liek virs gultas matrača. Tā tiek lietota higiēnai, siltumam, matrača aizsardzībai, kā arī skaistumam. Gultas veļa ir noņemamā un izmazgājamā cilvēka gulēšanas vides sastāvdaļa. Parasti tiek lietoti vairāki gultas veļas komplekti, kuri tiek mazgāti, nomainot vienu pret otru, vai arī mainīti atkarībā no gadalaika. Gultas veļas komplekts parasti sastāv no plakana vai aptveroša palaga, spilvendrānas, kas apņem spilvenu, kā arī no segas pārvalka, kas apņem segu. Bērni bieži vien izdekorē savu gultas vietu ar mīkstajām rotaļlietām, lellēm un citu veidu lietām. Parasti gultas veļai izmanto vieglus baltus vai krāsainus kokvilnas un kokvilnas/poliestera audumus. Retāk izmanto linu vai zīda audumus. Segām dažreiz tiek lietotas zoss vai pīles dūnas, lai tās būtu siltas. Alerģiju dēļ pastāv arī citi dabiski un sintētiski pildījumi, kā piemēram, kokvilna, vilna un poliestera vatelīns. Šie materiāli arī ir lētāki un vieglāk mazgājami. Jau apmēram 3400 gadus p.m.ē Ēģiptes faraoni gulēja paaugstinātās gultās. Romas impērijā matrači tika pildīti ar vilnu, spalvām, niedrēm vai sienu. Gultas tika izdekorētas ar krāsām, bronzu, sudrabu, dārgakmeņiem un zeltu. Renesanses laikmetā matrači tika pildīti ar salmiem un spalvām, un tad pārklāti ar zīda, velveta vai satīna audumiem. 18. gadsimtā eiropieši sāka lietot gultas rāmjus, veidotus no dzelzs, un matrači tika veidoti no kokvilnas. Japānā matrači tika pildīti ar kokvilnu un pa dienu sarullēti, kamēr tos nelietoja. 19. gadsimtā tika izdomātas gultas atsperes. 20. gadsimtā ASV patērētāji pirka iekšējo atsperu matračus, kuriem sekoja ūdens gultas, un japāņu stila futonus, piepūšamos matračus, putu matračus un spilvenus. Gultas veļas izmēri mainās atkarībā no gultas un matrača izmēra. Gultas veļas izmēri pasaulē ir dažādi, ar saviem standartiem un terminoloģiju. Matraču izmērus var sadalīt kategorijās pa valstīm, kur tos pārdod.