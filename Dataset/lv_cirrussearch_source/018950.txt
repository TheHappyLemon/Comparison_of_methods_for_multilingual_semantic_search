Dumbrcāļi (Rallus) ir dumbrvistiņu dzimtas (Rallidae) ģints, kas apvieno 14 putnu sugas. Šajā ģintī ir vairākas aizvēsturiskas sugas, par ko liecina atrastās fosilijas. Dumbrcāļi ir sastopami gandrīz visos kontinentos, izņemot Austrāliju un Antarktīdu. Lielākā daļa — sešas no dumbrcāļu sugām dzīvo Amerikā, četras sugas dzīvo Eirāzijā un Āfrikā, viena Madagaskarā. Āfrikas dumbrcālis (Rallus caerulescens) un Madagaskaras dumbrcālis (Rallus madagascariensis) ir ļoti tuvu radniecīgi, turklāt zinātnieki uzskata, ka abas sugas cēlušās no Jaunās pasaules dumbrcāļu sugu priekšteča. Madagaskaras dumbrcālis un trīs Dienvidamerikā dzīvojošās sugas ir ļoti retas un to izdzīvošana ir apdraudēta. Latvijā sastopama viena dumbrcāļu ģints suga — dumbrcālis (Rallus aquaticus). Tas mājo niedrēm aizaugušos ezeros un dīķos un ir samērā parasts ligzdotājs. Nelielā skaitā dumbrcāļi regulāri pārziemo, vietās, kur sagabājas neaizsaluši ūdeņi — niedrāju ezeros vai pat pie apdzīvotu vietu notekūdeņiem. Tas ir grūti pamanāms, tāpēc ziemotāju skaits iespējams ir lielāks nekā šķiet. Dumbcāļi ir slaidi putni, ar garu knābi un garām kājām. To ķermenis ir laterāli saplacināts, kas tiem ļauj viegli izslīdēt caur niedru vai meldru audzi. Parasti dumbrcāļiem uz muguras ir raibumoti brūns apspalvojums un gaiši svītroti sāni, bet pavēdere, krūtis un seja ir vienkrāsaina, visbiežāk zilganpelēka. Izņēmums ir Āfrikas dumbrcālis, kura mugura ir vienkrāsaina, un Venecuēlas dumbrcālis (Rallus wetmorei), kuram savukārt sāni ir vienkrāsaini, nevis svītroti. Dumbrcāļu ģints (Rallus) Acteku dumbrcālis (Rallus tenuirostris) Atlantijas dumbrcālis (Rallus crepitans) Āfrikas dumbrcālis (Rallus caerulescens) Bogotas dumbrcālis (Rallus semiplumbeus) Brūnvaigu dumbrcālis (Rallus indicus) Dienvidu dumbrcālis (Rallus antarcticus) Dumbrcālis (Rallus aquaticus) Ekvadoras dumbrcālis (Rallus aequatorialis) Karaliskais dumbrcālis (Rallus elegans) Madagaskaras dumbrcālis (Rallus madagascariensis) Mangrovju dumbrcālis (Rallus longirostris) Ridžveja dumbrcālis (Rallus obsoletus) Venecuēlas dumbrcālis (Rallus wetmorei) Virdžīnijas dumbrcālis (Rallus limicola) World Bird List: Flufftails, finfoots, rails, trumpeters, cranes, limpkin, 2020 Taylor, P. Barry & van Perlo, Ber (1998): Rails : a guide to the rails, crakes, gallinules, and coots of the world. Yale University Press, New Haven. ISBN 0-300-07758-0 «Ornitofaunistika: Dumbrcālis Rallus aquaticus». Arhivēts no oriģināla, laiks: 2013. gada 24. aprīlī. Skatīts: 2013. gada 24. aprīlī. Arhivēts 2013. gada 24. aprīlī, Wayback Machine vietnē. Avian Web: Rallus Genus Rallus