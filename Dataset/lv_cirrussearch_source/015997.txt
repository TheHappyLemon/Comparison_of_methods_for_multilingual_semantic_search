Aleksejs Trošinskis (krievu: Алексей Трощинский; dzimis 1973. gada 9. oktobrī) ir bijušais Kazahstānas hokejists, aizsargs, Kazahstānas hokeja izlases dalībnieks. Karjeras laikā 24 sezonas aizvadījis PSRS hokeja līgā, Starptautiskajā hokeja līgā, Krievijas Superlīgā un KHL, kļuvis par četrkārtēju Krievijas čempionu. Profesionāļa karjeru Trošinskis sāka 1990.—91. gada sezonā, debitējot PSRS hokeja līgas kluba Ustjkamenogorskas "Kazzinc-Torpedo" sastāvā. Klubā Aleksejs spēlēja līdz 1994. gada vasarai, kad pievienojās nu jau Starptautiskajā hokeja līgā spēlējošajai Maskavas "Dinamo" vienībai. 1994.—95. gada sezonā Trošinskis kopā ar klubu izcīnīja Krievijas čempiona titulu. "Dinamo" Trošinskis spēlēja līdz pat 1999.—2000. gada sezonai, kad izcīnīja savu otro Krievijas čempiona titulu un pievienojās Magņitogorskas "Metallurg" rindām. Tās sastāvā gan aizsargs aizvadīja vienu vienīgu sezonu, atgriežoties Maskavas "Dinamo" rindās. "Dinamo" sastāvā Trošinskis spēlēja līdz 2004.—05. gada sezonas izskaņai, kad kopā ar klubu izcīnīja savu trešo Krievijas čempiona titulu. 2005.—06. gada sezonu Aleksejs uzsāka Omskas "Avangard" sastāvā, tās rindās aizvadot divas sezonas. 2007.—08. gada sezonu Trošinskis aizvadīja Maskavas "Dinamo", taču tad pievienojās Ņižņijnovgorodas "Torpedo" vienībai, tās sastāvā aizvadot divas sezonas. 2010.—11. gada sezonu Trošinskis uzsāka Mitišču "Atlant" sastāvā, taču sezonas otrajā pusē tika aizmainīts uz Čehovas "Vitjaz" vienību. Nākamajā sezonā tika aizmainīts uz Astanas "Baris", kuras sastāvā devās laukumā 12 spēlēs. Pēc sezonas beigām noslēdza karjeru. Kazahstānas hokeja izlases sastāvā Trošinskis spēlējis 1998. gada olimpisko spēļu turnīrā, kā arī uzreiz vienpadsmit (augstākajā divīzijā - trīs) Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)