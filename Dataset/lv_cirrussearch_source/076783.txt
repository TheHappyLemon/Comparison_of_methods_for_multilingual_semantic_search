Aleksandrs Jerofejevs (dzimis 1984. gada 12. aprīlī Rīgā) ir profesionāls latviešu hokejists, spēlē aizsarga pozīcijā, Latvijas hokeja izlases dalībnieks. Pašlaik (2021) spēlē Latvijas čempionāta komandā Rīgas "Olimp". Profesionālā spēlētāja karjeru A. Jerofejevs uzsāka 1999. gadā, kad spēlēja Latvijas hokeja līgas kluba Rīgas "Nik's Brih" sastāvā. Nākamās trīs sezonas viņš aizvadīja Daugavpils "Stalkers-Juniors" rindās, bet 2003.—2004. gada sezonā spēlēja HK Liepājas Metalurga sastāvā, lai gan ne reizi nekļuva par Latvijas čempionu. No 2004. līdz 2006. gadam A. Jerofejevs spēlēja Ziemeļamerikā, bet 2006.—2007. gada sezonu uzsāka SM līgas kluba Tamperes "Ilves" rindās. Tiesa, tur viņam neizdevās nostiprināties sastāvā, tādēļ sezonu viņš turpināja Slovākijas Ekstralīgas kluba HK Popradas SKP rindās, bet jau 2007.—2008. gada sezonā pievienojās Prāgas "Sparta" vienībai. 2008. gadā pievienojās Čehijas Ekstralīgas klubam Prāgas "Sparta", taču sezonas pusē pārgāja uz KHL klubu Ņižņekamskas "Ņeftehimik". 2009.—10. un 2010.—11. sezonu aizvadīja KHL klubā Novokuzņeckas "Metallurg". 2011.—12. sezonā, spēlējot Slovākijas Ekstralīgas klubā Bratislavas "Slovan", Jerofejevs izcīnīja Slovākijas čempiona titulu. 2014. gada oktobra sākumā noslēdza līgumu ar Rīgas "Dinamo". 2021. gadā Jerofejevs Rīgas "Olimp" sastāvā kļuva par Latvijas čempionu. Latvijas hokeja izlases rindās spēlējis piecos Pasaules čempionātos, kā arī 2004. gada Pasaules čempionātā junioriem un 2009. gadā olimpisko spēļu kvalifikācijā. «Jerofejevs izcīna Slovākijas čempiona titulu». Sportacentrs.com. 2012. gada 21. aprīlī. Skatīts: 2012. gada 22. aprīlī. Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)