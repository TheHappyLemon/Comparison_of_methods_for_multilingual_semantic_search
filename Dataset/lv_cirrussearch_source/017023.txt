Šis raksts ir par hokeja spēlētājs. Par citām jēdziena Viktors Tihonovs nozīmēm skatīt nozīmju atdalīšanas lapu. Viktors Tihonovs (krievu: Виктор Тихонов; dzimis 1988. gada 12. maijā Rīgā) ir krievu hokejists, centra uzbrucējs. Pašlaik (2017) Tihonovs spēlē Kontinentālās hokeja līgas kluba Sanktpēterburgas SKA sastāvā. Viktors Tihonovs ir leģendārā krievu hokejista un trenera Viktora Tihonova mazdēls. Viņš ir nosaukts par Viktoru, godinot vectēvu. Arī viņa tēvs Vasilijs Tihonovs bija pazīstams hokeja treneris, vadījis KHL klubu Omskas "Avangard", tāpat kā dēls dzimis Rīgā, laikā, kad Viktors Tihonovs vecākais trenēja Rīgas "Dinamo". Dzimis Rīgā, Viktors uzauga ASV, tur arī uzsākot savas hokejista gaitas. Profesionāļa karjeru Tihonovs gan sāka Krievijā, 2006.—07. gada sezonā debitējot Krievijas Superlīgas kluba Čerepovecas "Severstal" sastāvā. Jau nākamajā sezonā viņš kluba rindās nostiprinājās, taču 2008. gada vasarā pārcēlās uz Ziemeļameriku. 2008.—09. gada sezonu hokejists aizvadīja NHL kluba Fīniksas "Coyotes" sastāvā. Nākamajā sezonā "Coyotes" sastāvā hokejists tā arī neiekļuva, sezonu uzsākot AHL vienībā Sanantonio "Rampage". Novembrī hokejists piekrita līdz sezonas beigām tikt izīrēts "Severstal" vienībai. 2010.—11. gada sezonu hokejists aizvadīja "Rampage" sastāvā. 2011. gada vasarā Viktors pievienojās KHL klubam Sanktpēterburgas SKA. 2014.—15. gada sezonā kopā ar SKA izcīnīja Gagarina kausu. 2015. gada vasarā hokejists noslēdza viena gada līgumu ar NHL klubu Čikāgas "Blackhawks". NHL gan hokejists aizvadīja tikai 11 spēles un ar punktiem neatzīmējās. 2016. gada vasarā atgriezās SKA sastāvā. Krievijas hokeja izlases sastāvā Tihonovs spēlējis 2014. gada olimpisko spēļu turnīrā. Kļuvis par 2014. gada Pasaules čempionu, turnīru noslēdzot kā tā rezultatīvākais spēlētājs un iegūstot arī labākā uzbrucēja balvu. 2008. gada Pasaules čempionātā junioriem, tajā kopā ar izlasi izcīnot bronzas medaļas, kā arī tiekot atzīts par turnīra labāko uzbrucēju. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)