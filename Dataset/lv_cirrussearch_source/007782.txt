Andrejs Nikolišins (krievu: Андрей Васильевич Николишин; dzimis 1973. gada 25. martā) ir bijušais krievu hokejists, kreisais malējais uzbrucējs, Krievijas hokeja izlases dalībnieks. Savu profesionālā spēlētāja karjeru Ņikoļišins uzsāka 1990.—91. sezonā, aizvadot divas spēles PSRS hokeja līgas kluba Maskavas "Dinamo" rindās. Nākamajā sezonā Ņikoļišins "Dinamo" rindās aizvadīja sešas spēles. Pēc sezonas beigām 1992. gada NHL draftā Ņikoļišinu izvēlējās Hartfordas "Whalers" vienība. 1992.—93. sezonā, kad PSRS hokeja līgu aizvietoja Starptautiskā hokeja līga, Ņikoļišins visbeidzot nostiprinājās Maskavas kluba sastāvā. 1993.—94. sezonā Ņikoļišins kļuva par pirmo Zelta nūjas laureātu. To piešķir katras sezonas līgas vērtīgākajam spēlētājam. 1994.—95. sezonas NHL lokauta dēļ sezonu Andrejs vēl iesāka "Dinamo" rindās, taču drīz vien debitēja arī NHL. Atzīmējoties ar 51 rezultativitātes punktu, 1995.—96. sezonas bija rezultatīvākā Ņikoļišina NHL karjerā. 1996.—97. sezonas gaitā Ņikoļišins tika aizmainīts uz Vašingtonas "Capitals" vienību. "Capitals" rindās Andrejs spēlēja līdz pat 2001.—02. sezonas noslēgumam, taču tad pievienojās Čikāgas "Blackhawks" vienībai. 2003.—04. sezonu Andrejs aizvadīja Kolorādo "Avalanche" rindās, taču 2004.—05. sezonas NHL lokauta dēļ izlēma atgriezties Eiropā, Ziemeļamerikā vēlāk vairs neatgriežoties. Periodā starp 2004. un 2007. gadu Ņikoļišins spēlēja dažādos Krievijas Superlīgas klubos: Maskavas CSKA, Toljati "Lada", Omskas "Avangard", Sanktpēterburgas SKA. 2007. gada vasarā Ņikoļišins pievienojās Čeļabinskas "Traktor" rindām. 2008.—09. sezonas gaitā Andrejs piedalījās 2009. gada Kontinentālās hokeja līgas Zvaigžņu spēlē. 2009.—10. sezonā Andrejs pildīja "Traktor" vienības komandas kapteiņa funkcijas. Krievijas izlases rindās spēlējis piecos Pasaules čempionātos, 1993. gadā izcīnot Pasaules čempiona titulu, kā arī 1994. un 2002. gada Olimpisko spēļu turnīros, 2002. gadā kopā ar izlasi izcīnot Olimpiskās bronzas medaļas. 2014. gada oktobrī Ņikoļišins kļuva par KHL kluba Čeļabinskas "Traktor" galveno treneri. Šo amatu ieņēma līdz nākamā gada novembrim, kad tika atlaists. Decembrī kļuva par Habarovskas "Amur" galveno treneri, taču pēc sezonas beigām darbu ar komandu neturpināja. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)