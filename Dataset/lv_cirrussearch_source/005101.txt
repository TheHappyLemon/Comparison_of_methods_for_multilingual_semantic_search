Samta cekula sīlis (Cyanocorax chrysops) ir vidēja auguma vārnu dzimtas (Corvidae) putns, kas pieder cekulsīļu ģintij (Cyanocorax). Izdala 4 pasugas. Samta cekula sīlis dzīvo Dienvidamerikas centrālajos un dienvidu reģionos: Brazīlijā, Bolīvijā, Paragvajā, Urugvajā un Argentīnas ziemeļaustrumos. Izplatības areāls aptver Amazones baseina dienvidu pusi, robežojoties ar Pantanalu. Samta cekula sīlis ir visizplatītākais vārnu dzimtas putns Dienvidamerikā. Samta cekula sīlis ir skaists, vidēji liels vārnu dzimtas putns. Tēviņš nedaudz lielāks nekā mātīte. Ķermeņa garums 32—35 cm, svars 127—170 g. Apspalvojums uz muguras un spārniem ir tumši zils, kā arī tā vaigi tieši zem acīm ir tumši zili. Galva, kakls un krūtis ir melnas, pavēdere krēmīgi balta. Lielā aste krēmīgi balta ar tumši zilām virsējām lidspalvām, kuru gali arī ir balti. Pakausis samta cekula sīlim ir gaiši zils vai gandrīz balts, arī virs acīm ir gaiši zils laukums, radot līdzību ar gaišām uzacīm. Acis koši dzeltenas, kas splgti kontrastē ar tumšo seju. Pāri galvai, sākoties uz pieres uzreiz pie knābja pamatnes, samta cekula sīlim ir skaists, biezs cekuls, kas atgādina samta birstīti. Cekuls vienmēr ir sasliets stāvus gaisā. Masīvais knābis ir melns, bet kājas pelēkas. Samta cekula sīlis ir skaļš putns, kas barojoties veido nelielus barus (10—12 īpatņi). Bars pārlido no vienas vietas uz otru, meklējot barību. Barojas galvenokārt ar dažādiem kukaiņiem (ap 80%), skudras ieskaitot, mazām ķirzakām, ogām, augļiem, sēklām, pie izdevības izēd citiem putniem olas un putnēnus. Samta cekula sīļiem raksturīga kooperatīvā ligzdošana — ligzdošana grupā, kurā ir viens ligzdojošais pāris un 2—3 palīgi. Tie palīdz gan būvēt ligzdu, gan audzināt mazuļus, gan aizsargā ligzdas teritoriju pret ienaidniekiem. Par ligzdošanas ieradumiem zināmi tikai daži fakti. Ligzda atrodas kokā, apmēram 4—6 m augstumā. Dējumā 2—7 sarkanbrūni raibumotas olas. To pamatkrāsa var būt dažāda — gaiši brūna, krēmīgi balta vai gaiši zaļa. Samta cekula sīlim ir 4 pasugas: Cyanocorax chrysops chrysops — sastopams no Bolīvijas līdz Brazīlijas dienvidaustrumiem, Paragvajai, Argentīnas ziemeļaustrumiem un Urugvajai; Cyanocorax chrysops diesingii — sastopams Amazones ielejā, Brazīlijas centrālās daļas ziemeļos; Cyanocorax chrysops insperatus — sastopams Amazones ielejā, Brazīlijas ziemeļaustrumos; Cyanocorax chrysops tucumanus — sastopams Argentīnas ziemeļrietumos. World Bird List: Crows, mudnesters & birds-of-paradise, 2020 «IUCN Red List: Cyanocorax chrysops». Arhivēts no oriģināla, laiks: 2010. gada 10. martā. Skatīts: 2010. gada 7. novembrī. «The Revered, Reviled Crow Clan». Arhivēts no oriģināla, laiks: 2010. gada 15. septembrī. Skatīts: 2010. gada 7. novembrī. Neotropical Birds: Plush-crested Jay Cyanocorax chrysops Alive: Plush-crested Jay (Cyanocorax chrysops) Field Guide to the Songbirds of South America: The Passerines Fecundity-Survival Trade-Offs and Parental: Risk-Taking in Birds Plush-crested Jay (Cyanocorax chrysops) Arhivēts 2016. gada 15. martā, Wayback Machine vietnē. Samta cekula sīļa foto (flickr) Samta cekula sīļa foto (avianweb) Samta cekula sīļa foto galerija (vireo) Samta cekula sīļa foto (mangoverde)