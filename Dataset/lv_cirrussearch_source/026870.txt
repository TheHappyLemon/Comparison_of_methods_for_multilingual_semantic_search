Malaysian Airline System Berhad, darbojas ar zīmolu Malaysia Airlines (malajiešu: Penerbangan Malaysia) ir Malaizijas lidsabiedrība. Galvenās lidostas ir Kualalumpuras starptautiskā lidosta un Kota Kinabalu starptautiskā lidosta. Galvenais birojs atrodas Sultana Abdula Aziza Saha lidostā, Subanā, Selanorā. Lidsabiedrība ir Oneworld alianses biedrs. Malaysian Airline System akcijas tiek kotētas Malaizijas biržā. Lielākais akcionārs ir valsts investīciju fonds Khazanah Nasional, kuram pieder 69,37 % kapitāldaļu. Malaysian Airline System pieder divas meitas lidsabiedrības: Firefly un MASwings. Ar kravas pārvadājumiem nodarbojas nodaļa MASkargo. 1946. gadā Singapūrā dibināta lidsabiedrība Malayan Airways. Pirmais lidojums veikts 1947. gada 1. maijā. 1963. gadā, nodibinoties Malaizijas Federācijai, lidsabiedrības nosaukums mainīts uz Malaysian Airways. 1965. gadā tai pievienojās Borneo Airways. Pēc Singapūras atdalīšanās no Malaizijas 1966. gadā lidsabiedrība pārdēvēta par Malaysia–Singapore Airlines. Singapūras mērķis bija lidsabiedrību orientēt uz starptautisko tirgu, bet Malaizijas valdība vēlējās pirmkārt attīstīt reģionālo tīklu un tikai pēc tam tālos lidojumus. Domstarpības noveda pie tā, ka 1972. gadā Malaysia–Singapore Airlines sadalīta divās lidsabiedrībās: Malaysian Airline System (MAS) un Singapore Airlines. Sākotnēji Malaysian Airline System galvenais birojs atradās Singapūrā, tam bija 34 reģionālās līnijas un seši starptautiskās līnijas. Drīz tā sāka lidojumus uz Eiropu. 1980. gados pieauga lidojumu galamērķi, tai skaitā uz ASV. 1993. gadā saņemts pirmais Boeing 747 un sākti lidojumi uz Dienvidameriku. 2014. gadā Malaysia Airlines piedzīvoja divas traģiskas lidmašīnu katastrofas. 2014. gada 8. martā Boeing 777 ar 227 pasažieriem un 12 apkalpes locekļiem reisā 370 no Kualalumpuras uz Pekinu pazuda no radaru ekrāniem, kad tā bija virs Siāmas līča. Netika atrastas ne lidmašīnas ne cilvēku atliekas. Otra katastrofa notika 2014. gada 17. jūlijā, kad Boeing 777 ar 283 pasažieriem un 15 apkalpes locekļiem reisā 17 no Amsterdamas uz Kualalumpuru uzsprāga virs Ukrainas dienvidaustrumu daļas, kur notika karadarbība. Izmeklēšāna vēl nav pabeigta, bet visticamākā versija ir, ka lidmašīnu notrieca raķete. 2014. gada augustā lielākais akcionārs Khazanah Nasional publiskoja Malaysian Airline System restrukturizācijas plānu. Tas piedāvāja pārējiem kapitāldaļu turētājiem atpirkt akcijas. Plānots pārtraukt akciju kotēšanu Malaizijas biržā. Nolemts vairāk koncentrēties uz reģionālajiem lidojumiem nevis uz zaudējumus nesošajiem tāllidojumiem. Malaysia Airlines vietne