AB Snaigė (no lietuviešu: "sniegpārsla") ir Lietuvas uzņēmums, kas ražo ledusskapjus un saldētavas. Uzņēmums pašreizējā formā ir dibināts 1992. gadā, bet par tā pirmsākumu tiek uzskatīts 1963. gads. Tā galvenais birojs un rūpnīca ir Alītā, Alītas apriņķī. Uzņēmums ražo sadzīves ledusskapjus un saldētavas, kā arī profesionālai lietošanai paredzētas iekārtas. Aptuveni 95 % no produkcijas tiek eksportēta uz vairāk kā 30 valstīm. Kompānijas ražošanas apjoms ir ap 550 000 ledusskapji un saldētavas gadā. Snaigė ledusskapji atkārtoti ir saņēmuši Lietuvas gada produkta Zelta medaļas apbalvojumu, 2013. gadā Snaigė tika piešķirta Lietuvas gada eksportētāja balva. AB Snaigė ir meitas uzņēmumi: UAB Almecha (Lietuva, saldēšanas iekārtu un komponenšu ražošana) un Snaige-Ukraina TOB (99 %, Ukraina). AB Snaigė akcijas tiek kotētas biržas Nasdaq Vilnius oficiālajā sarakstā. Lielākais akcionārs ir Kiprā reģistrēts uzņēmums Sekenora Holdings Limited (91,1 %), ko pastarpināti kontrolē Krievijas uzņēmumu grupa Polair. 1963. gada 1. aprīlī Alītas mašīnbūves rūpnīcā sāka ražot ledusskapjus. 1964. gadā tika uzstādīts konveijers saldējamo iekārtu ražošanai. 1966. gadā tika palaists konveijers ledusskapju montēšanai.19 1975. gadā saražoto ledusskapju skaits pārsniedza vienu miljonu. 1977. gadā rūpnīca tika iekļauta ražošanas apvienībā Atlant, kas bija bāzēts Minskā. 1983. gadā Snaigė produkciju sāka eksportēt uz Rietumvalstīm. 1990. gadā Snaigė nonāca Lietuvas Republikas pārvaldījumā. 1992. gadā rūpnīca tika privatizēta, un 1. decembrī reģistrēta par akciju sabiedrību AB Snaigė. 1995. gadā rūpnīcā notika ražošanas rekonstrukcija. Tika pārtraukta freona izmantošana saldējamās iekārtās. 2002. gadā Snaigė iegādājās Slovākijas uzņēmumu General Frost, kas nopirka Slovākijas ledusskapju ražotāju Novy Calex; 2003. gadā General Frost tika pārdots. 2002. gadā Ukrainā tika izveidots uzņēmums Snaige-Ukraina TOB, kurā AB Snaigė piederēja 99 % kapitāldaļu; tas nodarbojās ar pārdošanu un mārketingu Ukrainā. 2003. gada 26. martā Snaigė iegādājas Krievijas Kaļiņingradā bāzētā uzņēmuma Techprominvest 85 % kapitāldaļu. 2004. gadā Kaļiņingradā tika atklāta jauna rūpnīca. 2006. gadā Snaigė tika atzīts par Lietuvas novatoriskāko uzņēmumu. 2007. gadā nestandarta iekārtu un produkcijas nodaļa tika atdalīta meitas uzņēmumā UAB Almecha. 2009. gadā Krievijas rubļa devalvācijas radīto ražošanas zaudējumu dēļ Snaigė slēdza rūpnīcu Kaļiņingradā. 2009. gada 1. jūnijā AB Snaigė akcijas sāka kotēt biržas Nasdaq Vilnius otrajā sarakstā. 2011. gadā Krievijas uzņēmums Polair (Полаир) ar UAB VAIDANA starpniecību iegādājās 59,86 % Snaigė akciju. 2017. gadā par Snaigė kontrolpaketes pārvaldnieku kļuva Kipras investīciju uzņēmums Sekenora Holdings Limited. 2018. gada februārī Lietuvas Banka paziņoja, ka uzņēmumi, kas saistīti ar Krievijas Polair, līdz 2017. gada septembrim no Snaigė ir saņēmuši aizdevumus par 11,92 miljoniem eiro, par kuriem kopš 2012. gada vidus nav maksāti procenti. Pēc Lietuvas bankas domām, šie līdzekļi netiek izmantoti uzņēmuma un visu tā akcionāru vajadzībām. Par mazo akcionāru un uzņēmuma interešu neievērošanu Lietuvas Banka tad Snaigė sodīja ar 207 tūkstošu eiro naudas sodu. 2021. gada 18. janvārī Snaigė paziņoja par nodomu pārtraukt kotēt savas akcijas Nasdaq biržā; jūnijā šis nodoms tika atcelts. 2021. gadā uzņēmuma zaudējumi sasniedza divus miljonus eiro. 2022. gada pirmajā ceturksnī Snaigė apgrozījums kritās par 20 % un zaudējumi bija 0,7 miljoni eiro, un uzņēmumam radās bankrota draudi. Tika lūgta Alītas pašvaldības palīdzība saņemt valsts aizdevumu ar atvieglotiem nosacījumiem, bet pašvaldība nevar kreditēt privātu uzņēmumu vai glābt to. tobrīd uzņēmumā strādāja 418 darbinieki. 1. jūlijā Kauņas apgabaltiesā Snaigė iesniedza akcionāru apstiprinātu restrukturizācijas plānu, kas paredz vairāk ražot profesionālos un medicīnas ledusskapjus un speciālo aprīkojumu, kā arī pārdot daļu aktīvu. «Lietuvas ledusskapju ražotājs «Snaige» mēģina izvairīties no bankrota». www.lsm.lv (latviešu). Skatīts: 2022-07-05. Snaige AB Consolidated Interim Financial Statements for Twelve Months Period ended 31 December 2021 (Unaudited) Snaigė Information for shareholders Snaigė Laikraksts: "Snaige" piedāvā Lietuvas iestādēm ledusskapjus Covid-19 vakcīnu glabāšanai par rūpnīcas cenu LETA, 23.12.2020 Долг Hymana Holdings в 10,7 млн. евро перед Snaige перенимает член правления The Baltic Course, 05.10.2018 Oficiālā tīmekļa vietne