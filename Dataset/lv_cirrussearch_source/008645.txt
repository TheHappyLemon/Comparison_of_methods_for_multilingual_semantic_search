Košrags (lībiešu: Kuoštrõg) ir ciems Talsu novada Kolkas pagastā, Irbes šauruma krastā. Izvietojies starp Mazirbi un Pitragsupes ieteku jūrā 17 km no pagasta centra Kolkas, 60,5 km no novada centra Talsiem un 177 km no Rīgas. Košrags tiek uzskatīts par jaunāko no Kurzemes piekrastes lībiešu ciemiem. Izveidojies 17. gadsimtā un vēl 1680. gadā kā vienīgā sēta Košragā minēti "Kūkiņi". 1826. gadā Košragā bija 78 iedzīvotāji; 4 saimnieku ģimenes un 11 bezzemnieku ģimenes. Nelielais Košrags bija ievērojams lībiešu jūrmalas saimnieciskais un kultūras centrs. 19. gadsimta vidū tur darbojās pirmā lībiešu ciemu skola, 19. gadsimta beigās un 20. gadsimta pirmajos gadu desmitos tajā darbojās Kine-Dīķu vējdzirnavas un Kukšu ūdensdzirnavas, strādāja laivu būvētāji. Sāmsalieši gadsimtu mijā braukuši uz Košragu peļņā, plaukusi arī spirta un zivju kontrabanda. Didriķis Volganskis, laivu būvētājs un lībiešu kultūras darbinieks, 1932. gadā organizēja ostas izbūvi Košragā. 1938. gadā uzbūvēts mols mudas (jūras mēslu) vākšanai. Šodien Košragā ir 13 mājas, tomēr pastāvīgi tiek apdzīvotas tikai dažas. Košraga ciems ir valsts nozīmes pilsētbūvniecības piemineklis. Par tā kultūrvēsturisko nozīmību liecina arī tas, ka Košrags bija viens no sešiem Latvijas kultūras pieminekļiem, kas kandidēja uz iekļaušanu Pasaules kultūras mantojuma sarakstā. Košrags atrodas Slīteres nacionālā parka neitrālajā zonā. Esošajās robežās, pēc CSP un OSP datiem. Košragā dzimuši vai dzīvojuši: Didriķis Volganskis (Vālgamā, Valgums) (1884—1968), lībiešu zvejnieks, laivu būvētājs, sabiedrisks darbinieks. Edgars Vālgamā (somu: Edgar Vaalgamaa; 1912—2003), lībiešu izcelsmes Somijas mācītājs, tulkotājs un kultūras darbinieks. «Vietvārdu datubāze: Informācija par Košragu». Latvijas Ģeotelpiskās informācijas aģentūra. LĢIA vietvārdu datubāze “Slīteres nacionālais parks”, Lauku ceļotājs. 24. lpp. ISBN 9984-9288-7-x. «Tūrisms Ziemeļkurzemē. Košrags». Arhivēts no oriģināla, laiks: 2011. gada 7. jūnijā. Skatīts: 2011. gada 5. jūlijā. Valsts kultūras pieminekļu aizsardzības inspekcija. Košraga zvejnieku ciems OSP