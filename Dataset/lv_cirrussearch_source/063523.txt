Beats Feics (vācu: Beat Feuz; dzimis 1987. gada 11. februārī) ir Šveices kalnu slēpotājs, specializējas ātruma disciplīnās — nobraucienā un supergigantā. Viņš ir 2022. gada ziemas olimpisko spēļu un 2017. gada pasaules čempions nobraucienā. 2005. gada Pasaules čempionātā junioriem izcīnīja bronzas medaļu slalomā. Nākamajā gadā divreiz ieguva ceturto vietu: nobraucienā un supergigantā. Ļoti sekmīgi Feicam izvērtās 2007. gada Pasaules čempionāts junioriem Altenmarktā, kurā tika iegūtas trīs zelta medaļas (nobraucienā, supergigantā un kombinācijā), kā arī bronza slalomā. Pasaules kausa sacensībās debitēja 2006. gada decembrī 19 gadu vecumā. 2007. gada martā kā pasaules junioru čempions varēja piedalīties Pasaules kausa sezonas noslēguma sacensībās Lencerheidē, kurās izcīnīja pirmos punktus, ierindojoties 14. vietā nobraucienā. Vēlāk divas sezonas bija spiests izlaist kreisā ceļgala saišu plīsuma dēļ. Savā pirmajā Pasaules čempionātā 2011. gadā Garmišā-Partenkirhenē ieņēma devīto vietu nobraucienā, bet kombinācijā pēc sekmīgi veikta nobrauciena, kurā ierindojās otrajā vietā, nefinišēja slalomā. 2011. gada 11. martā Norvēģijā nobraucienā izcīnīja savu pirmo uzvaru Pasaules kausa posmos. Ļoti sekmīgi aizvadīja 2011.—2012. gada sezonu, 13 reizes kāpjot uz goda pjedestāla Pasaules kausa posmos, tostarp izcīnot četras uzvaras. Sezonas kopvērtējumā ieguva otro vietu, par 15 punktiem piekāpjoties tikai Marselam Hiršeram. Otrā vieta tika iegūta arī nobrauciena un kombinācijas ieskaitēs, bet supergiganta kopvērtējumā bija trešais. 2012.—2013. gada sezonu ceļgala iekaisuma dēļ izlaida. 2014. gada ziemas olimpiskajās spēlēs Sočos piedalījās trīs disciplīnās (nobraucienā, supergigantā un kombinācijā), taču nevienā no tām labāko desmitniekā iekļūt neizdevās, labāko rezultātu sasniedza nobraucienā — 13. vieta. 2015. gada Pasaules čempionātā Bīverkrīkā izcīnīja bronzu nobraucienā. Pēc diviem gadiem Sanktmoricā šajā disciplīnā kļuva par pasaules čempionu. 2018. gada ziemas olimpiskajās spēlēs Phjončhanā izcīnīja divas medaļas: sudrabu supergigantā un bronzu nobraucienā. 2017.—2018. gada sezonā ieguva mazo kristāla globusu, uzvarot Pasaules kausa nobrauciena disciplīnas kopvērtējumā. Šo panākumu atkārtoja arī nakamajās trīs sezonās. 2021. gada Pasaules čempionātā Kortīnā d'Ampeco vēlreiz kļuva par bronzas medaļas ieguvēju nobraucienā. 2022. gada olimpiskajās spēlēs Pekinā nobraucienā kļuva par olimpisko čempionu. Piedalījās arī supergigantā, bet nefinišēja. «Feuz wins first DH at Kvitfjell, Cuche lead shrinks». skiracing.com (angļu). 2011. gada 11. marts. Skatīts: 2022. gada 10. septembrī. «Beat Feuz lost for season to inflammation in knee». skiracing.com (angļu). 2012. gada 21. novembris. Skatīts: 2022. gada 10. septembrī. «Beijing 2022: Beat Feuz claims his first Olympic gold medal». fis-ski.com (angļu). 2022. gada 7. februāris. Skatīts: 2022. gada 10. septembrī. Vikikrātuvē par šo tēmu ir pieejami multivides faili. Skatīt: Beats Feics. Olympedia profils (angliski) Munzüger Sport profils (vāciski) FIS profils (kalnu slēpošana) (angliski)