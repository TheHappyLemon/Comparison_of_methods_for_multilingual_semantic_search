Tele2 Eesti AS (agrāk Ritabell) ir Igaunijā reģistrēts telesakaru uzņēmums, kas pieder Zviedrijas uzņēmumam Tele2. Tas ir dibināts 1995. gadā. Uzņēmuma galvenais birojs atrodas Tallinā. Tele2 Eesti darbojas mobilo un fiksēto sakaru jomā, tas ir interneta pakalpojumu sniedzējs, televīzijas operators, mazumtirgotājs. Tas ir Igaunijas trešais lielākais mobilo sakaru operators pēc apgrozījuma un klientu skaita. 1993. gada 23. augustā radioinženieri Teniss Paltss (vēlākais Tallinas mērs) un Tomass Pēks dibināja telesakaru uzņēmumu AS Levicom. Tas darbojās kā kabeļtelevīzijas operators un mobilo telefonu tirgotājs. 1995. gada 2. jūnijā Levicom un Zviedrijas telesakaru uzņēmums Millicom International Cellular (to kontrolēja Kinnevik grupa) dibināja kopuzņēmumu AS Ritabell (52 % kapitāldaļu piederēja Levicom, 48 % — Millicom). Decembrī Ritabell ieguva GSM licenci. Šajā laikā Levicom un Millicom piedalījās arī GSM licences iegūšanā Latvijā. 1996. gada februārī Ritabell paziņoja, ka veidos trešo GSM tīklu Igaunijā līdzās Eesti Mobiiltelefon (EMT) un Radiolinja (tagad Elisa Eesti). Septembrī tika noslēgts līgums ar Siemens kā iekārtu galveno piegādātāju. 1997. gada martā Ritabell sāka tīkla testēšanu. 28. aprīlī Ritabell palaida mobilo tālruņu tīklu ar zīmolu Q GSM. Šajā laikā EMT bija aptuveni 53 tūkstoši abonentu, bet Radiolinja — 11,5 tūkstoši. Jaunais operators sāka tirgus iekarošanu ar pievilcīgu un lētāku cenu un pakalpojumu komplektiem. Gada beigās Q GSM pārklāja Igaunijas lielākās pilsētas un galvenos ceļus. 1998. gada 1. oktobrī tika pabeigts darījums, Millicom piederošo 48 % Ritabell kapitāldaļu par 50 miljoniem ASV dolāru pārdodot Zviedrijas uzņēmumam NetCom Systems AB (vēlāk NetCom AB, tagad Tele2 AB). 1999. gada 22. janvārī AS Levicom tika pārdēvēts par AS Levicom Cellular. 29. janvārī NetCom AB vienojās ar Levicom International Holdings BV (tam piederēja uzņēmumi Levicom Cellular un Levicom Broadband) par Levicom Cellular 90 % kapitāldaļu pirkšanu, kā arī Levicom Broadband (kabeļtelevīzijas operators Igaunijā un Lietuvā, stacionāro telefonsakaru un interneta pakalpojumu sniedzējs Igaunijā) 19,9 % kapitāldaļu pirkšanu; darījuma kopējā summa bija 58,6 miljoni USD. Tādējādi NetCom ieguva 94,8 % tiešu un netiešu kontroli pār Ritabell. 2000. gadā Ritabell bija 63 000 abonentu. 2000. gada 19. janvārī AS Levicom Cellular nosaukuma tika mainīts uz Tele2 Holding AS. 2001. gada 16. februārī mātes uzņēmums Zviedrijā NetCom AB mainīja nosaukumu uz Tele2 AB, un 20. aprīlī AS Ritabell tika pārdēvēts par Tele2 Eesti AS. Mobilā tīkla zīmols Q GSM tika nomainīts uz Tele2. 2002. gada 2. janvārī Tele2 palielināja daļu uzņēmumā Levicom Broadband līdz 100 %. Vēlāk Levicom Broadband tika apvienots ar Tele2 Eesti. 2004. gada maijā Tele2 piederošie kabeļtelevīzijas operatori Igaunijā tika pārdoti tirgus līderim Starman. 12. jūlijā Tele2 ieguva atlikušos 10 % Tele2 Holding AS kapitāldaļu. Levicom International Holdings BV & Anor v Linklaters (a firm) casemine.com 21 Apr, 2009 TELE2 EESTI AS Creditinfo Eesti RITABELL WINS GSM LICENCE Telecom.paper, 28 December 1995 The Dynamics of Innovation in Eastern Europe: Lessons from Estonia Per Högselius, 2005 The acquisition of ritabell becomes effective in the fourth quarter NetCom, Nov 05, 1998 Netcom A.B. announces the purchase of an additional 46.8% interest in Ritabell of Estonia NetCom, Jan 29, 1999 TELE2 INCREASES OWNERSHIP IN ESTONIA Tele2, 12 Jul, 2004 Tele2 Eesti vietne