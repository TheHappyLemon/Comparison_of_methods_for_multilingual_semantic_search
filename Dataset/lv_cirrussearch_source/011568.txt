Čānakja (sanskritā: चाणक्य, Cāṇakya, dzimis 375. gadā p.m.ē., miris 283. gadā p.m.ē.), arī Kautilja un Višnugupta, bija indiešu brahmanis, pirmā Maurju impērijas valdnieka Čandraguptas skolotājs un padomdevējs. Viņš palīdzēja Čandraguptam izveidot Maurju valsti, iznīcinot Nandas impēriju. Izslavēts ar savu viltību un smalko prātu politikā, tiek salīdzināts ar 1800 gadus vēlāk dzīvojušo itāļu filozofu Nikolo Makjavelli. Pēc dažu vēsturnieku domām Čānakju uzskata par ekonomikas pionieri,[nepieciešama atsauce] jo viņa sarakstītajā darbā "Arthašastra" ir izklāstīta tā laika hindu valsts tautsaimniecība. Čānakja dzimis brahmaņu ģimenē, izglītību ieguva Taksilā. Ir zināms, ka viņam ir bijušas zināšanas medicīnā un astroloģijā, un tiek uzskatīts, ka viņš bija apguvis mazliet arī sengrieķu un persiešu valodu, kuras izplatīja zoroastristi. Daži pētnieki uzskata, ka arī pats Čānakja bija zoroastrists vai vismaz stipri ietekmējies no šīs reliģijas. Par Čānakju ir vairākas leģendas. Piemēram, viņš esot piedzimis ar visiem zobiem mutē, kas esot bijusi zīme, ka viņš būs valdnieks, bet tā kā viņš bija no brahmaņu kastas, kuri nevalda, tad zobi esot izlauzti, un tika pareģots, ka viņš valdīs caur citu cilvēku, šajā gadījumā, Maurju impērijā caur Čandraguptu. Cita leģenda vēsta ka Nandas impērijas valdnieks Čānakju padzina no sava galma, kas pamudināja vēlāk viņu atriebties. Vēl tiek vēstīts, ka sākotnējais mēģinājums iznīcināt Nandas impēriju viņam neizdevās, un atgriežoties mājās Čānakja esot novērojis, kā māte rāj savu bērnu, kad tas ēd karstu ēdienu no vidus, nevis no sāniem. Tas licis Čānakjam saprast, ka arī Nandas impērijai jāuzbrūk lēnām un ar apdomu, nevis uzreiz jāiebrūk Nandas impērijas centrā. «Chanakya» (angļu). Britannica.com. Skatīts: 2019. gada 3. jūnijā. Akhilesh Pillalamarri. «Chanakya: India's Truly Radical Machiavelli» (angļu). The National Interest. Skatīts: 2019. gada 3. jūnijā. Vikikrātuvē par šo tēmu ir pieejami multivides faili. Skatīt: Čānakja. «Chanakya» (angļu). Britannica.com.