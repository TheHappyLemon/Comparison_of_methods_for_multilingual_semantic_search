Ņikita Jevpalovs (1994. gada 9. septembrī) ir Latvijas hokejists, uzbrucējs. Pašlaik (2024) Jevpalovs spēlē Francijas hokeja līgas vienībā Bordo "Boxers". 2009.—10. gada sezonu Jevpalovs aizvadīja Latvijas U-18 hokeja līgas klubā SK Rīga 18, kopā ar komandu izcīnot līgas čempiones titulu. 2010.—11. gada sezonā spēlēja GMHL vienībā South Muskoka Shield, pēc sezonas beigām tika atzīts par līgas labāko uzbrucēju. 2011.—12. gada sezonu aizvadīja MHL vienībā HK Rīga, taču tad atgriezās Ziemeļamerikā, kur pievienojās QMJHL klubam Bleinvilas-Boibriānas "Armada". 2014.—15. gada sezonu noslēdza kā komandas otrs rezultatīvākais spēlētājs un tika iekļauts visas līgas otrajā simboliskajā izlasē. 2015. gada janvārī noslēdza trīs gadu līgumu ar NHL klubu Sanhosē "Sharks", turpmākās divas sezonas aizvadot Amerikas hokeja līgas vienībā Sanhosē "Barracuda". 2017. gada vasarā veiksmīgi izturēja pārbaudes laiku un pievienojās KHL klubam Rīgas "Dinamo". Eliteprospects profils (angliski) Internet Hockey Database profils (angliski)