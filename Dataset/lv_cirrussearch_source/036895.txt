Džeimss Meisons (angļu: James Mason; 1849. gada 19. novembris Kilkeni — 1905. gada 11. janvāris Ročforda) bija Īrijā dzimis ASV un Lielbritānijas šahists. Piedzimis Īrijā un agrā bērnībā ticis adoptēts. 1861. gadā emigrējis uz ASV, kur sekmīgi piedalījies vairākos šaha turnīros. 1876. gadā Filadelfijā uzvarējis 4. ASV šaha kongresā. Tajā pašā gadā uzvarējis Ņujorkas šaha turnīrā, apsteidzot Jūdžīnu Delmaru, un mačā pieveicis angļu šaha meistaru Henriju Bērdu (+11, -4, =4). Bijis laikraksta Wilkes' Spirit of the Times šaha nodaļas redaktors. 1878. gadā atgriezies Anglijā. 1879. gadā nospēlējis neizšķirti maču ar Viljamu Norvūdu Poteru (+5, -5, =11). 1882. gadā starptautiskajā šaha turnīrā Vīnē ieņēmis 3. vietu aiz abiem uzvarētājiem Vilhelma Steinica un Šimona Vinavera. 1883. gadā Nirnbergā bijis 3. vietā 4. Vācijas šaha kongresā aiz Šimona Vinavera un Džozefa Blekbērna. 1889. gadā Amsterdamas šaha turnīrā atkal bijis trešais (uzvarējuši Eimoss Bērns un Emanuels Laskers). 1900. gadā Londonas šaha turnīrā dalījis 2.—3. vietu ar Izidoru Gunsbergu (uzvarējis Rihards Teihmans). Sarakstījis arī vairākas šaham veltītas grāmatas: "Šaha principi teorijā un praksē" (angļu: The Principles of Chess in Theory and Practice, 1894), "Šaha māksla" (angļu: The Art of Chess, 1895), "Šaha atklātnes" (angļu: Chess Openings, 1897), un "Sociālais šahs" (angļu: Social Chess, 1900). 1903. gadā nopietni saslimis un bijis spiests pārtraukt visas šaha aktivitātes līdz sava mūža beigām. 4th American Chess Congress (1876) Nuremberg (1883) Amsterdam (1889) London (1900) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)