Brūss Maklīšs Derns (angļu: Bruce MacLeish Dern, dzimis 1936. gada 4. jūnijā) ir amerikāņu aktieris, bieži attēlojis otrā plāna lomas. Savas karjeras laikā saņēmis vairākas balvas, tai skaitā labākā aktiera balvu gan Kannu, gan Berlīnes kinofestivālā. Ticis nominēts Amerikas Kinoakadēmijas balvai kategorijā "Labākais aktieris otrā plāna lomā" par filmu "Atgriešanās mājās" (Coming Home) un kategorijā "Labākais aktieris galvenajā lomā" par filmu "Nebraska" (2013). Ticis arī nominēts BAFTA kino balvai, divām Genie Award un trim Zelta globusa balvām. Savu slavu sācis iemantot "Jaunās Holivudas" (New Hollywood) ērā, piedaloties filmās "Nodzītus zirgus arī nošauj, vai ne?" (1969), The Incredible 2-Headed Transplant (1971), The Cowboys (1972), Silent Running (1972) un The King of Marvin Gardens (1972). Piedalījies arī tādās pazīstamās filmās kā "Lielais Getsbijs" (The Great Gatsby, 1974), Posse (1975), "Ģimenes lieta" (Family Plot, 1976), Black Sunday (1977), The Driver (1978), That Championship Season (1982), "Monstrs" (2003), "Pretīgais 8nieks" (2015), "Zemesriekstu sviesta piekūns" (2019), The Artist's Wife (2019) un "Reiz Holivudā" (2019). Piedalījies arī HBO seriālā "Lielā mīla" (Big Love, 2006–2011). Brūss Derns ir tēvs aktrisei Lorai Dernai un bijušais vīrs aktrisei Daienai Ladai. Encyclopædia Britannica raksts (angliski) IMDb profils (angliski) Internet Broadway Database profils (angliski) AllMovie profils (angliski)