Alma Media Oyj ir Somijas plašsaziņas līdzekļu uzņēmumu grupa, kas koncentrējas uz digitālajiem pakalpojumiem un izdevējdarbību. Uzņēmums ir dibināts 1998. gadā. Tā galvenais birojs ir Helsinkos. Alma Media darbojas daudzkanālu mediju un digitālās platformas jomā. Uzņēmumu grupa darbojas galvenokārt Somijā, bet pakalpojumus piedāvā arī citās Ziemeļvalstīs, Baltijā un Centrāleiropā. Papildus jaunumiem Alma Media žurnāli piedāvā informāciju dzīvesveida, karjeras un biznesa attīstībai, to skaitā CV-Online. Pazīstamākie izdevumi Somijā ir Iltalehti, Kauppalehti un Talouselämä, kā arī mājokļu tirdzniecības tiešsaistes pakalpojums etuovi.com. Alma Media akcijas tiek kotētas biržā Nasdaq Helsinki. Lielākie kapitāldaļu turētāji (2023. gada februārī): Otava Oy (29,19 %), Mariatorp Oy (19,03 %), Ilkka Oyj (10,92 %), Varma Mutual Pension Insurance Company (6,83 %), Ilmarinen Mutual Pension Insurance Company (3,91 %), Nordea Nordic Small Cap Fund (2,26 %). 1997. gadā Somijas lielākais laikrakstu izdevējs Aamulehti-yhtymä Oy un televīzijas un radio operators MTV Oy nolēma apvienoties. Jaunais uzņēmums ar nosaukumu Alma Media Oyj dibināts 1998. gada 1. aprīlī. Jau aprīļa sākumā tā akcijas sāka kotēt Helsinku biržā. 1998. gadā Alma Media iegādājās ziņu aģentūru Baltic News Service, kura darbojās Baltijas valstīs; tā tika iekļauta Kauppalehti grupā. 2005. gadā Almanova Oyj un Zviedrijas Bonnier & Bonnier AB un Proventus Industrier AB vienojās apvienot Alma Media ar Almanova. Vecais uzņēmums Alma Media tika likvidēts, bet Almanova pārdēvēts par Alma Media Oyj. Televīzijas un radio bizness pārdots Nordic Broadcasting Oy, kurš 2006. gadā nonāca Zviedrijas TV4 AB kontrolē. 2012. gadā Alma Media iegādājās interneta personāla atlases uzņēmumu Baltijas valstīs CV-Online. 2014. gada 3. martā Alma Media pārdeva ziņu aģentūru Baltic News Service Igaunijas uzņēmumam Uudisvoog OÜ. 2014. gada novembrī Alma Media Baltijas valstīs strādājošo nekustamā īpašuma portālu City24 pārdeva uzņēmumam 24m2, kas piederēja Igaunijas riska kapitāla kompānijai Koha Capital. 2020. gada 11. februārī Somijas uzņēmums Sanoma par 115 miljoniem eiro iegādājās Alma Media reģionālo ziņu mediju biznesu, tai skaitā Alma Manu poligrāfijas biznesu; 19. martā šo darījumu atļāva Somijas Konkurences un patērētāju aizsardzības iestāde, un darījums tika pabeigts 30. aprīlī. 2021. gada 5. martā tika noslēgts līgums par uzņēmuma Nettix Oy iegādi no Otava Group; Nettix pārvaldīja Somijas transportlīdzekļu tirdzniecības vietnes Nettiauto, Nettikone un Nettimoto; darījums pabeigts 1. aprīlī. 31. martā tika iegādāti digitālā mārketinga risinājumu uzņēmuma Netello Systems Oy 60 % kapitāldaļu; pilnībā uzņēmumu iegādājās 2022. gada 6. maijā. 2022. gada 15. decembrī Alma Talent Oy iegādājās nomas komercīpašumu tirdzniecības Toimitilat.fi biznesu no Talso Oy. Alma Media bizness sadalīts trīs segmentos: Alma Consumer (darbojas Somijā), ietver daudzkanālu medijus un digitālās platformas: ziņu un dzīvesveida medijs Iltalehti, Somijas vadošais mājokļu tirgus Etuovi.com un mājokļu īres tirgus Vuokraovi.com, automašīnu tirgus Autotalli.fi platformas, kā arī mājokļu un automašīnu tirdzniecības sistēmas, kas apkalpo uzņēmumus, kas darbojas šajās jomās. Turklāt segmentā ir iekļauti salīdzināšanas pakalpojumi, piemēram, Autojerry.fi, Urakkamaailma.fi, Etua.fi un Katsastushinnat.fi. Digitālie pakalpojumi ir arī Telkku.com, Kotikokki.net un Rantapallo.fi. NettiX uztur vairākas tirdzniecībai paredzētas tīmekļa vietnes. Alma Career, personāla atlases pakalpojumi 10 valstīs Eiropā, piemēram, Jobs.cz, Prace.cz, CV-Online, Profesia.sk, MojPosao.net, MojPosao.ba, Jobly.fi. Alma Career arī darbojas karjeras attīstības un digitālā personāla komplektēšanas pakalpojumos, pēc pieprasījuma, pārvaldītos pakalpojumos, kā arī profesionālajā izglītībā. Alma Talent (darbojas Somijā un Zviedrijā), uz abonementu balstīti digitālā satura finanšu un profesionālie mediji. Šeit ietilpst vadošais finanšu medijs Kauppalehti, kā arī Talouselämä, Tekniikka & Talous un Arvopaperi. Shareholders MERGER OF AAMULEHTI CORPORATION AND MTV OY TO FORM NEW MASS COMMUNICATIONS COMPANY Alma Media Stock Exchange Release 22.4.1997 Alma Media shares held by Bonnier and Proventus purchased by Almanova through a block trade; Alma Media becomes a subsidiary of Almanova ALMANOVA CORP. STOCK EXCHANGE RELEASE 3 NOVEMBER 2005 Alma Media acquires the leading Baltic internet recruitment service company Alma Media Stock Exchange Release 2.2.2012 Baltijas mediju grupu BNS iegādājies Igaunijas uzņēmums Ou Uudisvoog LETA, 2014. gada 3. marts «Alma Media» pārdod nekustamā īpašuma portālu «City24» LETA, 2014. gada 2. decembrī Alma Media (somiski) (angliski)