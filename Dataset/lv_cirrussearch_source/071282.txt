Ziemeļsurigao (filipīniešu: Lalawigan ng Hilagang Surigao, angļu: Province of Surigao del Norte, surigaviešu: Probinsya nan Surigao del Norte) ir viena no Filipīnu provincēm valsts dienviddaļā, Karagas reģionā. Administratīvi dalās 1 pilsētā, 20 municipalitātēs un sīkāk 335 barangajās. Provinces oficiālā galvaspilsēta un lielākā apdzīvotā vieta ir Surigao. Lielākā daļa provinces iedzīvotāju ir surigavieši (393 433; 74,0 %) un visaji (94 589; 17,8 %). Pēc konfesionālās piederības pārsvarā katoļi (ap 60 %), bet pārējie pieder citām kristiešu kongregācijām. Province aizņem nelielu teritoriju pašos Mindanao salas ziemeļaustrumos, starp Filipīnu jūru austrumos un Boholas jūru rietumos, kā arī salas Filipīnu jūrā. Lielākās no salām ir Siargao, Lielā Bukasa un Nonoka. Dienvidos robežojas ar Dienvidsurigao un Ziemeļagusanas provincēm, ziemeļrietumos Surigao šaurums atdala no Dienvidleites, bet ziemeļaustrumos ap 150 m platais un 15 km garais Gaboka šaurums — no Dinagatas Salām. Reljefs galvenokārt paugurains, bet dažas no piekrastes salām ir zemas un pārpurvotas. Augstākā virsotne ir Legaspi (1170 m vjl). Provincē bagātīgas dažādu derīgo izrakteņu atradnes (zelts, dzelzs, kobalts, varš, hromīts), tajā skaitā vienas no pasaulē bagātākajām niķeļa atradnēm Nanokas salā. Valda subtropu klimats. Spāņu koloniālās varas klātbūtne surigaviešu apdzīvotajās teritorijās aizsākās 1609. gadā, kad Mindanao austrumdaļā formāli nodibināja Karagas apgabalu (distrito), nosauktu pēc karagu cilts, kas apdzīvoja tagadējo Austrumdavao provinci. 1622. gadā Tandagā tika nodibināta jezuītu misija. Karagas apgabals aizņēma mūsdienu Karagas regionu, kā arī daļu no Davao reģiona un Austrummisamisas provinces. Sākotnēji Karagas galvaspilsēta bija Tandaga, bet 1848. gadā administrāciju pārcēla uz Surigao. 1860. gadā tika reorganizēta spāņu koloniālā administrācija un Karagas apgabala teritorijā izveidoja Surigao militāro apgabalu, kas aizņēmu mūsdienu Ziemeļsurigao, Dienvidsurigao provinces, Dinagatas salas un Agusanas upes ieleju. 1901. gadā amerikāņu administrācijas laikā tika izveidota Suriagao province. 1960. gadā to sadalīja Ziemeļsurigao un Dienvidsurigao provincēs, bet 2006. gadā no Ziemeļsurigao patstāvīgā provincē nodalīja Dinagatas Salas. Philippine Statistics Authority. Ethnicity Statistical tables Vikikrātuvē par šo tēmu ir pieejami multivides faili. Skatīt: Ziemeļsurigao.