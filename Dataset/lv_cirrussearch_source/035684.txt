Ārkanzasa (angļu: Arkansas) ir viens no Amerikas Savienoto Valstu štatiem, atrodas Dienvidu reģionā. Ārkanzasas galvaspilsēta ir Litlroka. Ārkanzasa robežojas ar Luiziānas, Misisipi, Misūri, Oklahomas, Teksasas, Tenesī štatiem. Pavalsts nosaukums ir jauktas franču un indiāņu izcelsmes un nozīmē "dienvidu vēja [cilts]". Vietējie šo vārdu izrunā /ˈɑrkənsɔː/, nevis /ɑrˈkænzəs/, un savulaik esot pat bijis pretlikumīgi šo vietvārdu izrunāt nepareizi. Pirmais eiropietis, kurš 16. gadsimta beigās sasniedza Ārkanzasu, bija spāņu konkistadors Ernando de Soto (Hernando de Soto). 18. gadsimtā štata teritorija ietilpa Francijas pārvaldītajā Luiziānā (La Louisiane). 1803. gadā Franču Luiziānu no Napoleona Francijas iegādājās ASV. 1836. gada 15. jūnijā Ārkanzasu uzņēma ASV kā 25. štatu. Štatā bija atļauta verdzība. Pirms ASV pilsoņu kara sākuma Ārkanzasa neiestājās Amerikas Valstu Konfederācijā, tomēr, karam sākoties, 1861. gada 6. maijā izstājās no ASV. Kara laikā štatā notika daudzas nelielas kaujas. 1874. gadā štata galvaspilsētā Litlrokā notika t. s. Brūksa — Bakstera karš (Brooks-Baxter War) — militārs konflikts starp diviem gubernatora amata pretendentiem. 1957. gadā pēc tiesas prāvas Brauns pret Topekas izglītības padomi, Ārkanzasa nokļuva ASV uzmanības centrā, kad štata gubernators Orvels Fobass (Orval Faubus) pavēlēja štata Nacionālajiem gvardiem nepieļaut t. s. Litlrokas devītniekam (deviņiem afroamerikāņiem) apmeklēt vidusskolu baltajiem. ASV prezidents Dvaits Eizenhauers nosūtīja uz Litlroku karavīrus, lai tā eskortētu afroamerikāņus uz skolu. Lielais pasaules atlants. Rīga : Karšu izdevniecība Jāņa sēta. 2008. ISBN 978-9984-07-532-7. «Arhivēta kopija». Arhivēts no oriģināla, laiks: 2013. gada 3. aprīlī. Skatīts: 2012. gada 13. oktobrī. «Biggest Cities in Arkansas | 2020 Population Data». www.biggestuscities.com. Skatīts: 2022-03-16. Vikikrātuvē par šo tēmu ir pieejami multivides faili. Skatīt: Ārkanzasa. Encyclopædia Britannica raksts (angliski) Katoļu enciklopēdijas raksts (angliski)