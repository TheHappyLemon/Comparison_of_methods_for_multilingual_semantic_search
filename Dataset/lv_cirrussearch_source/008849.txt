Valīns (Val, 2-amino-3-metilbutānskābe, α-aminoizobaldriānskābe, C5H11NO2) ir neaizvietojamā aminoskābe. Tā ir alifātiskā aminoskābe. Valīns ir bezkrāsaina kristāliska viela (prizmatiski kristāli no ūdens vai heksagonālas plāksnītes no etanola). Vielas nosaukums cēlies no baldriāna (latīņu: valeriana). Valīns ir olbaltumvielas veidojošā aminoskābe, kas obligāti jāuzņem ar pārtiku. Augi valīnu sintezē no pirovīnogskābes. Valīns ir pantotēnskābes (B3 vitamīna) un penicilīna biosintēzes izejviela.