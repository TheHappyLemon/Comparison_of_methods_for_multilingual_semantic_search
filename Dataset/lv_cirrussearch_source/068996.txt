Liu Šijina (ķīniešu: 刘诗颖, piņjiņs: Liu Shiying; dzimusi 1995. gada 21. oktobrī Jaņtai) ir ķīniešu vieglatlēte, startē šķēpa mešanas sacensībās, 2020. gada vasaras olimpisko spēļu čempione un 2018. gada Āzijas spēļu čempione. 2012. gadā uzvarēja Āzijas čempionātā junioriem Kolombo, Šrilankā. Tajā pašā gadā izcīnīja sudraba medaļu Pasaules čempionātā junioriem Barselonā ar rezultātu 59,20 m. 2013. gadā pirmoreiz šķēpu raidīja tālāk par 60 metriem, sasniedzot 60,23 metrus. 2015. gadā uzvarēja Āzijas čempionātā Uhaņā, uzstādot čempionāta rekordu (61,33 m). Piedalījās 2016. gada vasaras olimpiskajās spēlēs Riodežaneiro, bet kvalifikācijā sasniedza vien 57,16 metrus, kas deva 23. vietu, līdz ar to finālā neiekļuva. 2017. gada Pasaules čempionātā Londonā iekļuva finālsacensībās un ieņēma 8. vietu. 2018. gadā uzvarēja Āzijas spēlēs Džakartā. 2019. gada Pasaules čempionātā Dohā ieguva sudraba medaļu, piekāpjoties tikai Austrālijas šķēpmetējai Kelsijai Lī Bārberei. 2021. gada 6. augustā izcīnīja zelta medaļu 2020. gada vasaras olimpiskajās spēlēs Tokijā ar rezultātu 66,34 m. Viņa kļuva par pirmo Āzijas vieglatlēti, kas uzvarējusi olimpiskajās spēlēs šķēpa mešanā sievietēm. 2022. gada Pasaules čempionātā Jūdžīnā ieņēma ceturto vietu, bet pēc gada Budapeštā ierindojās sestajā vietā. 2023. gada Āzijas čempionātā Bangkokā izcīnīja sudraba medaļu. «Liu Shiying wins javelin throw gold at Asian Games». xinhuanet.com (angļu). 2018. gada 29. augustā. Skatīts: 2023. gada 21. septembrī. «LIU Shiying claims Asia’s first-ever Olympic gold in women’s javelin». olympics.com (angļu). 2021. gada 6. augustā. Skatīts: 2023. gada 21. septembrī. Vikikrātuvē par šo tēmu ir pieejami multivides faili. Skatīt: Liu Šijina. Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlētes profils (angliski) IAAF Dimanta līgas profils (angliski)