Rimants Antans Stankevičs (Rimantas Antanas Stankevičius; dzimis 1944. gada 26. jūlijā, miris 1990. gada 9. septembrī) bija lietuviešu PSRS gaisa spēku lidotājs, izmēģinātājpilots. 1980. gados gatavojies kā kosmonauts lidojumam ar kosmoplānu Buran. Gājis bojā aviokatastrofā Itālijā. Rimants Stankevičs dzimis Marijampolē. 1962. gadā viņš pabeidza vidusskolu un sāka dienestu Padomju Armijā. 1966. gadā viņš pabeidza Čerņigovas augstāko kara aviācijas lidotāju skolu un sāka dienēt par lidotāju. 1969. gadā Stankeviču nosūtīja uz VDR, kur Padomju karaspēka grupas iznīcinātāju aviācijas pulkā bija vecākais lidotājs. 1970. gadā sāka dienēt Turkmēnijas PSR. 1971. un 1972. gadā Stankevičs dienēja Ēģiptē padomju spēku atsevišķajā aviācijas nodaļā par vecāko lidotāju. Piedalījās kaujas izlidojumos pret Izraēlu. 1972. gada 27. jūnijā apbalvots ar Sarkanās Zvaigznes ordeni. 1972. gadā viņš kā posma komandieris turpināja dienestu Turkmēnijas PSR. 1973. gadā atvaļināts no bruņotajiem spēkiem rezervē. 1975. gadā Rimants Stankevičs pabeidza Aviācijas rūpniecības ministrijas Lidojumu pētnieciskā institūta (LII) Izmēģinātājpilotu skolu. Pēc tam strādāja par izmēģinātājpilotu LII Lidojumu pētnieciskajā centrā, veicot iznīcinātāju izmēģinājumus. Rimants Stankevičs 1977. gada 12. jūlijā ieskaitīts LII speciālajā grupā programmā Buran. No 1979. gada aprīļa līdz 1980. gada decembrim viņš Kosmonautu sagatavošanas centrā izgāja kosmonautu vispārējās sagatavošanas kursus. 1980. gada 26. septembrī Stankevičs ieskaitīts kosmonautu pētnieku grupā. 1982. gada 12. februārī viņam piešķirta kvalifikācija "kosmonauts izmēģinātājs". No 1982. gada septembra līdz 1983. gada maijam Stankevičs kopā ar Aleksandru Viktorenko un Vitāliju Sevastjanovu gatavojās kosmiskajam lidojumam rezerves apkalpē. Viņu apkalpe tika izformēta līdz ar orbitālās stacijas Saljut-7 lidojumu programmas maiņu. 1984. gadā Rimants Stankevičs sāka Buran rokas vadības un automātiskās nosēšanās sistēmas izmēģinājumus lidojošajās laboratorijās Tu-154 un MiG-25. 1985. gadā viņš sāka izmēģinājumu lidojumus ar Buran lidmašīnas analogu atmosfēras lidojumiem. Pēc sākotnējā plāna Stankevičs būtu Buran pirmā kosmiskā lidojuma otrais pilots. Vēlāk plāni mainījās, un Buran kosmosā devās 1988. gada 15. novembrī bez apkalpes. 1987. gada februārī Stankevičs kļuva par LII kosmonautu grupas komandieri. No 1989. gada februāra viņš kopā ar Viktoru Afanasjevu un Vitāliju Sevastjanovu gatavojās viesekspedīcijai uz staciju Mir. 1989. gada septembrī Mir lidojumu plāni tika mainīti, un Stankevičs uz laiku pārtrauca gatavošanos lidojumam uz Mir. 1990. gadā Rimants Stankevičs ASV piedalījās Evereta aviācijas šovā kā Su-27 pilots. Pēc tam viņš devās uz Itāliju, lai Salgaredā piedalītos aviācijas šovā. 1990. gada 9. septembrī viņa vadītais Su-27 izpildīja vertikālu figūru. Viņš cilpā bija ielidojis nedaudz par zemu, un, izejot no cilpas, lidmašīna bija pārāk zemu un ietriecās zemē. Notika sprādziens, Rimants Stankevičs un viens aviācijas šova drošības dienesta dalībnieks gāja bojā. Rimants Stankevičs apglabāts Kauņā. Biogrāfija astronaut.ru (krieviski) Videosižets par Rimanta Stankeviča bojāeju