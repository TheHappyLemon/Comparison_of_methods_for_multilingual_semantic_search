Ondržejs Pavelecs (čehu: Ondřej Pavelec; dzimis 1987. gada 31. augustā) ir čehu hokejists, vārtsargs, Čehijas hokeja izlases dalībnieks. Pašlaik (2018) spēlē Nacionālās hokeja līgas kluba Ņujorkas "Rangers" rindās. Pēc vairākām Kladno hokeja skolas sistēmā pavadītām sezonām, 2005. gada NHL draftā Pavelecu izvēlējās Atlantas "Thrashers" vienība, un jau tanī pašā vasarā Ondržejs pārcēlās uz Ziemeļameriku, pievienojoties QMJHL klubam Keipbretonas "Screaming Eagles". 2007.—08. sezonā Ondržejs piedzīvoja arī savu debiju NHL, Atlantas kluba rindās aizvadot septiņas spēles, bet pārējo sezonu pavadot AHL klubā Čikāgas "Wolves", kura rindās izcīnīja līgas čempiones titulu — Kaldera kausu. 2008.—09. sezonā Pavelecs "Thrashers" rindās aizvadīja 12 spēles, bet 2009.—10. sezonā — jau 42 spēles. 2010.—11. sezonā Ondržejs jau bija Atlantas kluba pamatvārtsargs. Pēc 2010.—11. gada sezonas, "Thrashers" franšīzei pārceļoties uz Vinipegu, Pavelecs turpināja spēlēt Vinipegas "Jets" sastāvā. Čehijas izlases rindās spēlējis 2010. un 2011. gada Pasaules čempionātos, 2010. gadā kļūstot par Pasaules čempionu, bet 2011. gadā izcīnot bronzas medaļas. Pavelecs spēlējis arī 2010. gada Olimpisko spēļu turnīrā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)