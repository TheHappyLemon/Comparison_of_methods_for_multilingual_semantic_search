Dānijas tragantzirnis (Astragalus danicus) ir tragantzirņu suga, kas ir diezgan plaši, bet nevienmērīgi sastopama Eiropā. Latvijas teritorijā tā ir izplatīta reti un nevienmērīgi, kur nelielas grupas aug pļavās, mežmalās un skrajos priežu mežos, ceļu un dzelzceļu malās. Augs ir ierakstīts Baltijas jūras reģiona Sarkanajā grāmatā. Dānijas tragantzirnis ir daudzgadīgs, 10—40 cm garš lakstaugs ar stāvu (retāk pacilu) stublāju, kas ir vienkāršs vai zaro pie pamata. Viss augs ir skraji klāts ar vienkāršiem matiņiem. Lapas, kas uz stublāja ir izvietotas pamīšus, ir nepāra plūksnaini saliktas no 7—15 pāriem eliptisku vai iegareni olveida lapiņu. To mala ir gluda un gals strups. Pielapes nelielas un saaugušas. Ziedi ir izvietoti blīvā galviņveida ķekarā garu ziednešu galā, kas pārsniedz lapas garumu. Kauss ir apmatots. Vainags violets vai zili violets, apmēram divreiz garāks nekā kauss. Ziedi ir sēdoši. Pieziedlapas ir apmatotas. Auglis ir uzpūsta, skarbmataina olveida pāksts, kas nogatavojoties melnē. Pākstij vienā pusē šķautne, otrā ir dziļa rieva. Augs zied maijā un jūnijā. «Dānijas tragantzirnis - Astragalus danicus Retz. - Augi - Latvijas daba». www.latvijasdaba.lv. Skatīts: 2024-02-16.