Vorkuta (krievu: Воркута́, komi: Вӧркута) ir pilsēta Komi Republikas ziemeļos Krievijas Federācijā, 904 km attālumā no Siktivkaras. Tā kā Vorkuta atrodas apmēram 150 km uz ziemeļiem no Ziemeļu polārā loka un 140 km uz dienvidiem no Ziemeļu ledus okeāna, tās klimats ir subarktisks. Gada vidējā temperatūra ir -6,6 °C. Jūlija temperatūra ir 11,7 °C (maksimums +33), bet janvāra -20,6 °C (minimums -52,4). Bezsala periods ilgst tikai kādas 70 diennaktis, arī vasarā mēdz būt salnas. Ziema ilgst 8 mēnešus. Pilsētas nosaukums cēlies no Vorkutas upes, kas savukārt nācis no ņencu valodas Варкута — ‘daudz lāču’, ‘lāču nostūris’. 1932. gadā pie Vorkutas upes nodibināja gulagu PSRS ieslodzītajiem, kurus nodarbināja akmeņogļu raktuvēs un dzelzceļa būvē. 1941. gadā pabeidza Kotlasas—Vorkutas dzelzceļa līniju. 1943. gada 26. novembrī Vorkutai piešķīra pilsētas statusu un tā bija Eiropas lielākā soda nometņu kompleksa Vorkutlaga pārvaldes centrs. No 1953. gada 19. jūlija līdz 1. augustam šeit notika ieslodzīto sacelšanās, kuras apspiešanas laikā nošāva vismaz 42 ieslodzītos, arī latviešu katoļu priesteri Jāni Mendriku (1907—1953). Vorkutlags pastāvēja līdz pat Gulaga sistēmas likvidēšanai 1960. gada 25. janvārī. «26. Численность постоянного населения Российской Федерации по муниципальным образованиям на 1 января 2018 года». Federālais Valsts statistikas dienests. Skatīts: 23 janvāris 2019. «Tēvs Jānis Mendriks MIC (1907-1953)». Arhivēts no oriģināla, laiks: 2011. gada 18. septembrī. Skatīts: 2012. gada 20. augustā. Vikikrātuvē par šo tēmu ir pieejami multivides faili. Skatīt: Vorkuta. Encyclopædia Britannica raksts (angliski) Krievijas Lielās enciklopēdijas raksts (krieviski)