Ville Nieminens (somu: Ville Nieminen; dzimis 1977. gada 6. aprīlī) ir bijušais somu hokejists, uzbrucējs. Karjeras laikā aizvadījis 385 spēles Nacionālajā hokeja līgā. 2001. gadā Kolorādo "Avalanche" sastāvā izcīnījis Stenlija kausu. Somijas hokeja izlases rindās spēlējis divos Olimpisko spēļu turnīros, 2006. gadā izcīnot sudraba medaļas. Karjeru uzsācis 1994. gadā Somijas līgas klubā Tamperes "Tappara". 1997. gadā uzsācis spēlēt Ziemeļamerikā. 1997. gada NHL draftā viņu Kolorādo "Avalanche" izraudzījās trešajā kārtā ar kopējo 78. kārtas numuru. Pirmās trīs sezonas aizvadījis AHL klubā Heršijas "Bears", NHL debitējis 1999.—2000. gada sezonā "Avalanche" sastāvā. 2000.—2001. gada sezonā bija Stenlija kausa ieguvējs ar "Avalanche". Vēlāk spēlējis vairāku citu NHL klubu sastāvā: Pitsburgas "Penguins", Čikāgas "Blackhawks", Kalgari "Flames", Ņujorkas "Rangers", Sanhosē "Sharks" un Sentluisas "Blues". NHL lokauta laikā spēlēja "Tappara" sastāvā, šīs vienības sastāvā arī spēlēja laikā no 2008. līdz 2010. gadam. 2007.—2008. gada sezonu somu hokejists aizvadīja Zviedrijas kluba Malmes "Redhawks" sastāvā. 2010.—2011. gada sezonu viņš uzsāka KHL karjeru, sezonu aizvadot Novosibirskas "Sibirj" sastāvā. 2011.—2012. gada sezonu viņš uzsāka Ņižņekamskas "Ņeftehimik" sastāvā, taču novembra sākumā parakstījis līgumu ar Rīgas "Dinamo" vienību. Taču īsi pirms 2012. gada sākuma hokejists pameta "Dinamo". 2012. gadā hokejists atgriezās Tamperes "Tappara" rindās, tās sastāvā aizvadot nākamās divas sezonas. 2014.—15. gada sezonu aizvadīja Raumas "Lukko" rindās, taču tad noslēdza profesionāļa karjeru. Somijas izlases sastāvā spēlējis 1997. gada Pasaules čempionātā junioriem, 2002. un 2006. gada ziemas olimpiskajās spēlēs, kā arī 2004. gada Pasaules kausa izcīņā. 2004. gada Pasaules kausa izcīņā un 2006. gada Olimpiskajās spēlēs tika izcīnīta sudraba medaļa. "Dinamo" pievienosies Stenlija kausa ieguvējs Nieminens «Rīgas 'Dinamo' pievienojas pieredzējušais somu uzbrucējs Nieminens». Arhivēts no oriģināla, laiks: 2011. gada 3. novembrī. Skatīts: 2011. gada 1. novembrī. "Dinamo" atsakās arī no Nieminena Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)