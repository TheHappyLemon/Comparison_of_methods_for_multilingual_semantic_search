USA-277 jeb X-37B OTV-5 bija ASV uzņēmuma Boeing būvēta militāra bezpilota kosmoplāna X-37B pirmā eksemplāra trešais kosmiskais lidojums. Tas orbītā palaists 2017. gada septembrī; uz zemes atgriezās 2019. gada oktobrī. X-37B tika palaists 2017. gada 7. septembrī 14:00 UTC ar nesējraķeti Falcon 9 Full Thrust no Kanaveralas zemesraga Gaisa spēku stacijas starta laukuma LC-39A. Pēc otrā pakāpes atdalīšanās pirmā pakāpe nosēdās Kanaveralas zemesragā. Šī bija pirmā reize, kad X-37B palaists ar Falcon 9, iepriekšējās reizes tas startēja ar Atlas V. Kosmiskais aparāts palaists ASV Gaisa spēku uzdevumā. Par kosmoplāna derīgo kravu tiks sniegta skopa informācija. Paziņots par Gaisa spēku laboratorijas eksperimentu Advanced Structurally Embedded Thermal Spreader (ASETS-11), lai ilgstoši kosmosa vidē izmēģinātu eksperimentālo elektroniku un svārstīgo siltuma cauruļu tehnoloģijas. Ne orbītas parametri ne lidojuma ilgums un pārējās derīgās kravas detaļas netika atklātas. 2018. gada aprīlī pavadoņu novērošanas amatieri beidzot noteica OTV-5 orbītas parametrus. 11. aprīlī orbīta bija 355 × 356 km × 54,5° — augstāks orbītas slīpums nekā iepriekšējās X-37B misijās. 19. aprīlī tas pazemināja orbītu līdz 310 × 323 km. No augusta līdz septembrim orbīta tika paaugstināta līdz 388 × 394 km, novembrī USA-277 pārvietojās uz orbītu 340 × 349 km. 2019. gada februārī kosmoplāns pazemināja orbītu līdz 316 × 319 km. Kosmoplāns uz zemes atgriezās 2019. gada 27. oktobrī. 07:51 UTC tas nolaidās uz Kanaveralas zemesraga Gaisa spēku stacijas skrejceļa. Kaut kad starp 2017. un 2019. gadu no USA-277 slepeni tika palaisti trīs mazi pavadoņi. 2020. gada februārī tie reģistrēti ASV pavadoņu katalogā ar nosaukumiem USA-295, USA-296, USA-297, taču netika norādīti nekādi orbītas parametri. SpaceX beats hurricane with smooth launch of military’s X-37B spaceplane Stephen Clark, SPACEFLIGHT NOW, 2017-09-07 (angliski) U.S. military’s X-37B spaceplane lands in Florida Stephen Clark, spaceflightnow.com, 2019-10-27 Jonathan's Space Report No. 775