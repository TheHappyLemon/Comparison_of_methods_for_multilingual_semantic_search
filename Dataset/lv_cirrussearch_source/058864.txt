"Venoms: Būs slaktiņš" (angļu: Venom: Let There Be Carnage) ir 2021. gada ASV supervaroņu filma par Marvel Comics varoni Venomu, ko producējusi kinokompānija Columbia Pictures sadarbībā ar Marvel. Filmas izplatītājs ir Sony Pictures Releasing, šī ir otrā filma Sony's Spider-Man Universe sērijā un turpinājums filmai "Venoms" (2018). Filmas režisors ir Endijs Serkiss, scenārija autore ir Kellija Mārsela. Galveno lomu atveido Toms Hārdijs, pārējās lomās redzami Mišela Viljamsa, Neomija Herisa, Rīds Skots, Stīvens Grems un Vudijs Harelsons. Filmā Edijs Broks mēģina pielāgoties dzīvei ar citplanētiešu saimnieka simbiotu Venomu, kamēŗ sērijveida slepkava Klētuss Kesedijs (Harelsons) izmūk no ieslodzījuma pēc tam, kad kļuva par ķermeni citam citplanētiešu simbiotam. "Venoms" jau sākotnēji bija paredzēts kā jauna kopīga visuma sākums un turpinājuma plānošana sākās jau pirmās filmas ražošanas laikā. Harelsonu izvēlējās, lai viņš atveidotu Kesedija lomu jau pirmās filmas beigās, plānojot vairāk atklāt viņa tēlu filmas turpinājumā. Oficiāli darbs pie turpinājuma sākās 2019. gada janvārī, un Hārdijs un Harelsons apstiprināja, ka viņi atgriezīsies savās lomās, kā arī Mārselu apstiprināja par scenāristi. Serkiss par režisoru apstiprināts augustā, daļēji pateicoties viņa pieredzei darbā ar CGI un kustību uztveršanas tehnoloģiju, kas bija svarīga simbiotu attēlojuma sastāvdaļa filmā. Filmēšana notika Leavesden Studios Anglijā no 2019. gada novembra līdz 2020. gada februārim, un papildu filmēšana norisinājās februārī Sanfrancisko. Filmas nosaukums paziņots 2020. gada aprīlī. Filmas sižetu galvenokārt ietekmējuši komiksu stāstu sērija Maximum Carnage (1993) un 1994. gada "Zirnekļcilvēka" animācijas seriāla sērijas. Filmas "Venoms: Būs slaktiņš" pirmizrāde norisinājās 2021. gada 14. septembrī Londonā. Filmu ASV kinoteātros sāka demonstrēt 2021. gada 1. oktobrī, bet Latvijas — 15. oktobrī. Filmas pirmizrādi pārcēla no 2020. gada oktobra sakarā ar COVID-19 pandēmiju. Filmas starptautiskie ienākumi ir vairāk nekā 506 miljoni ASV dolāru, ierindojot to septītajā vietā starp ienesīgākajām 2021. gada filmām. Trešā sērijas filma ir izstrādes procesā. «Venom: Let There Be Carnage». Britu filmu klasifikācijas padome. Arhivēts no oriģināla, laiks: 2021. gada 2. oktobris. Skatīts: 2021. gada 2. oktobris. Rebecca Rubin. «Box Office: ‘Venom’ Sequel Aims for $50 Million-Plus Opening Weekend». Variety, 2021. gada 29. septembris. Arhivēts no oriģināla, laiks: 2021. gada 29. septembris. Skatīts: 2021. gada 29. septembris. «Venom: Let There Be Carnage (2021)». Box Office Mojo. Skatīts: 2022. gada 17. augustā. IMDb profils (angliski) Metacritic profils (angliski) Rotten Tomatoes profils (angliski)