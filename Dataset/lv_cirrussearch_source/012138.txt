Honkongas starptautiskā lidosta (ķīniešu: 香港國際機場, angļu: Hong Kong International Airport), saukta arī par Čeklapkokas lidostu (赤鱲角機場, Chek Lap Kok Airport ), ir Honkongas lidosta. Tā uzbūvēta uz mākslīgas salas un tika atklāta 1998. gadā. Lidosta ir viens no nozīmīgākajiem pasažieru transporta centriem Ķīnā. Honkongas starptautiskā lidosta ir primārais centrmezgls aviokompānijām Cathay Pacific, Dragonair, Hong Kong Express Airways, Hong Kong Airlines un Air Hong Kong. Lidosta dod nozīmīgu ieguldījumu Honkongas ekonomikā, nodarbinot aptuveni 60 000 darbinieku. Ar 50 348 960 apkalpotiem cilvēkiem 2010. gadā, Honkongas lidosta ir 11. lielākā lidosta pasaulē. Kopš 1925. gada Honkongā bija viena lidosta (Kai Tak) ar vienu skrejceļu. Lidostā ar katru gadu pieauga apgrozījums, bet tai nebija iespēju paplašināties apkārtējās apbūves dēļ. Nolaišanās uz skrejceļa bija ļoti riskanta, jo tā notika virs blīvi apdzīvotas pilsētas daļas. Jau pēc Otrā pasaules kara bija plāns būvēt jaunu lidostu, bet finansiālu un politisku problēmu dēļ tas netika īstenots. 1970. gados, kad Honkongas ekonomikā bija uzplaukums, atkal tika izskatīts jaunas lidostas būves projekts. Par tās vietu tika izvēlēta neliela sala Čeklapkoka ziemeļos no Laņdao salas. Tā atradās pietiekami tālu no pilsētas centra un lidojumu trajektorijas atrastos virs jūras. Veicamie darbi būtu milzīgi: jānolīdzina divas salas un jūrā jāizveido mākslīga sala. Bez tam no Honkongas centra būtu jāuzbūvē autoceļš un dzelzceļa līnija ar daudziem tiltiem un tuneļiem. Plāns tika apstādināts 1983. gadā ekonomisku iemeslu dēļ, bet 1989. gadā tas tika atjaunots. Celtniecības darbi sākās tikai 1991. gadā. Lai gan eksperti vērtēja, ka visu projektu varētu paveikt 10—20 gados, darbi bija jāpabeidz līdz 1997. gadam, kad bija plānots Honkongas suverenitāti nodot Ķīnas Tautas Republikai. Bija bažas, ka Ķīnas valdība varētu apturēt projektu, neskatoties uz jaunas lidostas nepieciešamību. Tika nolīdzinātas nelielās Čeklapkoka un Lančao salas, aizberot jūras akvatoriju starp tām. Līdz celtniecības beigām tika pārvietoti 500 miljoni tonnu grunts. Paralēli ar mākslīgās salas izveidi bija jāizveido infrastruktūra lidostas savienošanai ar pilsētu. Tika izbūvēta divu sliežu ceļu dzelzceļa līnija (sākotnēji plānoti 4 sliežu ceļi) no jaunās lidostas un jaunbūvējamās Dunčunas pilsētas Laņdao salā uz Koulunas pussalu un Honkongas salu. Laņdao salas savienošanai ar Cinji salu tika izbūvēti divi unikāli piekaru tilti: Kap Shui Mun tilts (750 m garš ar galveno posmu 430 m garumā, 47 m virs jūras līmeņa) un Tsing Ma tilts (galvenais posms 1377 m garumā, 62 m virs jūras līmeņa). Abiem tiltiem ir divi stāvi: augšējā klājā ir 6 kustības joslas autotransportam, bet apakšējā — 2 joslas dzelzceļam un 2 autotransportam. Honkongas salas savienojumam ar Koulunas pussalu zem Viktorijas ostas tika uzbūvēts trešais tunelis "Rietumu ostas šķērsojums" (Western Harbour Crossing). «Passenger Traffic 2010 FINAL». Airports Council International. 2011. gada 1. augusts. Arhivēts no oriģināla, laiks: 2012. gada 11. februārī. Skatīts: 2012. gada 30. janvārī. Vikikrātuvē par šo tēmu ir pieejami multivides faili. Skatīt: Honkongas starptautiskā lidosta. Encyclopædia Britannica raksts (angliski) Honkongas starptautiskās lidostas vietne