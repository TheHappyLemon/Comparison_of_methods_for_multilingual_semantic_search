Džons Tavaress (angļu: John Tavares; dzimis 1990. gada 20. septembrī Misisogā, Kanādā) ir profesionāls kanādiešu hokejists, spēlē centra uzbrucēja pozīcijā. Pašlaik (2019) pārstāv Nacionālās hokeja līgas klubu Toronto "Maple Leafs". No 2005.-06. līdz 2008.-09. gada sezonai Tavaress spēlēja Ontārio hokeja līgas klubā Ošavas "Generals", bet 2008.-09. gada sezonas otro pusi aizvadīja Londonas "Knights" rindās. 2009.-10. gada sezonā pievienojās NHL klubam Ņujorkas "Islanders", jau savu debijas sezonu komandā noslēdzot kā tā rezultatīvākais spēlētājs. Sākot ar 2011.-12. gada sezonu Tavaress pildīja arī komandas kapteiņa palīga funkcijas. 2012.-13. gada NHL sezonas lokauta laikā spēlēja Šveices hokeja līgas kluba HK Berne rindās, kopā ar to izcīnot arī Špenglera kausu. No 2013. līdz 2018. gadam Tavares pildīja "Islanders" kapteiņa funkcijas. 2018. gada vasarā Tavaress kļuva par visplašāk apspriesto neierobežoti brīvo aģentu. Jūlija sākumā Tavaress noslēdza septiņu gadu līgumu ar Toronto "Maple Leafs", līguma vērtībai sasniedzot 77 miljonus ASV dolāru. Īsi pirms 2019.—20. gada sezonas sākuma Tavaress kļuva par "Maple Leafs" kapteini. Kanādas izlases rindās kļuvis par 2014. gada Olimpisko čempionu, spēlējis 2010., 2011. un 2012. gada Pasaules čempionātos, kā arī kļuvis par divkārtējo Pasaules junioru čempionu, spēlējot 2008. un 2009. gada turnīros. 2009. gadā viņš tika atzīts par turnīra vērtīgāko spēlētāju. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)