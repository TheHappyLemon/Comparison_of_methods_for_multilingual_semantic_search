Noels Tomass Deivids Galahers (angļu: Noel Thomas David Gallagher; dzimis 1967. gada 29. maijā) ir angļu mūziķis un dziesmu autors, kurš pazīstams kā galvenais ģitārists, piedziedātājs un dziesmu rakstītājs angļu rokgrupā Oasis, kurā darbojās kopā ar brāli Liamu Galaheru. Šobrīd viņš darbojas savā soloprojektā — Noel Gallagher's High Flying Birds. Noels sāka mācīties ģitārspēli jau 13 gadu vecumā. Vēlākajos gados viņš strādāja kā vietējās Mančestras grupas Inspiral Carpets tehniķis un palīgs. Esot ar viņiem koncertturnejā, Noels uzzināja, ka viņa brālis Liams ir izveidojis grupu The Rain, kas vēlāk nomainīja nosaukumu uz Oasis. Pēc atgriešanās Anglijā, Liams uzaicināja brāli pievienoties grupai kā ģitāristu un dziesmu rakstītāju. Grupas debijas albums Definitely Maybe (1994) iezīmēja Oasis ceļu uz slavu. Grupas otrais albums (What's the Story) Morning Glory? sasniedza topu virsotnes vairākās valstīs, bet trešais studijas albums, Be Here Now, kļuva par visātrāk pārdoto albumu Lielbritānijas vēsturē. Tomēr 2009. gada 28. augustā Galahers paziņoja, ka pamet grupu, bet jau 23. oktobrī apstiprināja savas solokarjeras uzsākšanu. Noela un Liama strīdi un mežonīgais dzīvesveids ne vienreiz vien kļuvis par britu dzeltenās preses virsrakstiem. Tomēr par spīti tam, daudzi mūziķi viņu ir atzinuši par "vienu no labākajiem savas paaudzes dziesmu rakstītājiem". 2012. gada 29. februārī saņēma NME balvu kā "Dievam līdzīgs ģēnijs".