Ķiploku sīpols (latīņu: Allium scorodoprasum) ir amariļļu dzimtas suga. Tā galvenokārt ir sastopama Eiropā — biežāk sastopams teritorijā uz dienvidiem no Latvijas. Skandināvijas dienvidu daļā un Baltijā suga izplatīta nevienmērīgi. Latvijā sastopama tikai valsts rietumu un centrālajā daļā. Ķiploku sīpols ir daudzgadīgs, 40-90 cm garš lakstaugs. Augam ir viens vai daži tumšsarkani, 1—2 cm lieli sīpoliņi. Sīpola apvalks ir pelēkbrūns, matēts. Stublājs ir stāvs, uz tā ir 3—5 aptuveni 8—20 cm garas un 0,6—1,3 cm platas, plakanas lapas, kas sniedzas apmēram līdz stublāja vidum. Lapas mala, dažreiz arī vidusdzīsla raupja. Lapas piestiprinājums stublājam ir nolaideni makstveidīgs. Ziedēšanas laikā lapas jau ir atmirušas. Ziedu čemurā ir gan ziedi, gan vairvasiņas. Dažreiz ir tikai vairvasiņas vai tikai ziedi. Vīkala lapas ir divas, vīkals paliekošs, garāks nekā čemurs. Apziednis ir tumši purpursārts, iekšējā gredzena putekšņlapu kātiņš ir plats, ar īlenveida zobiņu katrā pusē. Ziedi čemurā ir dažāda garuma, stāvos ziedkātos. Zied jūnija beigās un jūlijā. «ķiploku sīpols - Allium scorodoprasum L. - Augi - Latvijas daba». www.latvijasdaba.lv. Skatīts: 2022-03-28. Vikikrātuvē par šo tēmu ir pieejami multivides faili. Skatīt: Ķiploku sīpols. Encyclopædia of Life raksts (angliski)