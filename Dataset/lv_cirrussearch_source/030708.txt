Grigorijs Levenfišs (krievu: Григорий Яковлевич Левенфиш; 1889. gada 9. marts, Pjotrkova Tribunalska — 1961. gada 9. februāris, Maskava) bija Krievijas un PSRS starptautiskais lielmeistars šahā (1950). Piedzimis ebreju ģimenē tagadējās Polijas teritorijā. Sešu gadu vecumā sācis spēlēt šahu. Jaunību pavadījis Sanktpēterburgā, kur 1909. gadā pirmo reizi uzvarējis pilsētas šaha čempionātā. 1911. gadā piedalījies starptautiskajā šaha turnīrā Karlsbādē, kur ieņēmis 14. vietu. 1913. gadā uzvarējis šaha turnīrā Sanktpēterburgā. Pēc Pirmā pasaules kara kļuvis par vienu spēcīgākajiem Krievijas šahistiem. Trīs reizes uzvarējis Ļeņingradas pilsētas šaha čempionātos (1922, 1924, 1925). Vairākkārt piedalījies PSRS šaha čempionātu finālos, kuros dalījis pirmo vietu 1935. gadā un kļuvis par vienīgo uzvarētāju 1937. gadā. Kā PSRS čempionam Levenfišam bija jāpiedalās 1938. gada AVRO turnīrā, kurā bija paredzēts noskaidrot Pasaules šaha čempiona nosaukuma pretendentu. Tomēr tā laika PSRS labākajam šahistam Mihailam Botviņņikam bija atšķirīgs viedoklis šajā jautājumā, un viņš izaicināja Levenfišu uz maču par PSRS šaha čempiona nosaukumu. Lai gan 1937. gadā Levenfišs mačā pret Botviņņiku nosargāja savu PSRS čempiona titulu, nospēlējot neizšķirti 6½:6½ (+5, -5, =3), tomēr uz turnīru Nīderlandē aizbrauca Botviņņiks, kas nozīmēja Levenfiša cerību sabrukumu. Par panākumiem šahā 1937. gadā Levenfišam piešķirts PSRS šaha lielmeistara nosaukums, bet 1947. gadā - PSRS Nopelniem bagātā sporta meistara nosaukums. 1950. gadā FIDE Levenfišam kā vienam no pirmajiem piešķīrusi starptautiskā lielmeistara (GM) nosaukumu. Bijis pazīstams kā šaha teorētiķis un literāts. Daudzkārt tika izdotas Levenfiša šaha mācību grāmatas iesācējiem. Atstājis arī pētījumus šaha galotnēs un šaha atklātņu teorijā. Levenfiša vārdā ir nosaukti varianti Grīnfelda aizsardzībā, krievu aizsardzībā un sicīliešu aizsardzībā. Beidzis Sanktpēterbugas tehnoloģisko institūtu un strādājis ķīmijas rūpniecībā, veidojot stikla rūpnīcu projektus. Karlsbad (1911) 2 Championship of Leningrad - 1922 «3 Championship of Leningrad - 1924». Arhivēts no oriģināla, laiks: 2016. gada 3. martā. Skatīts: 2015. gada 9. oktobrī. 4 Championship of Leningrad - 1925 USSR Championship 1934/35 10 Championship of USSR Tbilisi 12.4-14.5.1937 Botvinnik - Levenfish (1937) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)