"Zirnekļcilvēks: Ceļojums Zirnekļpasaulē" (angļu: Spider-Man: Into the Spider-Verse) ir 2018. gada ASV supervaroņu animācijas filma, kuras režisori ir Bobs Persičeti, Pīters Ramzijs un Rodnijs Rotmens. Filma ir balstīta uz Marvel Comics tēlu Mailsu Moralesu. Galvenās lomas ierunājuši Džeiks Džonsons, Heilija Steinfelda, Maheršala Ali, Braiens Tairī Henrijs, Lilija Tomlina, Luna Lorēna Veleza, Džons Mulanijs, Nikolass Keidžs un Līvs Šreibers. Filmas pirmizrāde notika 2018. gada 1. decembrī Losandželosā. Kompānija Acme Film 2018. gada 14. decembrī izdeva filmu oriģinālvalodā ar latviešu un krievu subtitriem, kā arī dublējumu latviešu un krievu valodās. Filma pieejama gan 2D, gan 3D formātā. Filma saņēma Amerikas Kinoakadēmijas balvu nominācijā "Labākā animācijas filma". Uzmanību! Turpmākajā tekstā var tikt atklātas nozīmīgas detaļas par filmas saturu! Mailss Moraless ir melnādains pusaudzis, Zirnekļcilvēka fans, no Bruklinas, kas iestājas labākajā vidusskolā Ņujorkā, bet alkst atgriezties savā vecajā skolā. Eksāmenos Mailss pat speciāli atbild nepareizi uz uzdotajiem jautājumiem, cerībā, ka tiks izmests no skolas. Kopā ar savu tēvoci Mailss nonāk pamestā metro stacijā, kuru viņi apzīmē ar grafiti. To darot, Mailsam iekož radioaktīvs zirneklis, kā rezultātā Mailsam rodas superspējas — briesmu priekšnojauta, spēja rāpties pa sienām, neredzamība un elektrošoks. Nākamajā dienā pēc kodiena, atgriežoties metro stacijā, Mailss satiek Zirnekļcilvēku (Pīteru Pārkeru), kurš tobrīd cīnās ar Kingpinu, Zaļo Goblinu un Klaidoni. Cīņas laikā Pīters zaudē un Kingpins viņu nogalina. Pirms Kingpins viņu nogalina, Pīters iedod Mailsam zibatmiņu, kurā ierakstīts datorvīruss, kas ir spējīgs iznīcināt starpdimensiju portālu, kuru Kingpins mēģina uzbūvēt. Mailss apmeklē veikalu, kur no Stena (Stens Lī) nopērk Zirnekļcilvēka fanu kostīmu, un nolemj kļūt par jauno Zirnekļcilvēku, turpinot Pītera iesākto darbu. Izmēģinot savas jaunās spējas, Mailss nejauši salauž Pītera zibamiņu. Mailss nožēlo izdarīto un ierodas Pītera kapavietā, lai lūgtu piedošanu par salauzto zibatmiņu. Kapos Mailss satiek Pīteru B. Pārkeru — zirnekļcilvēku no citas pasaules, kurš nejauši nonācis šajā pasaulē. Lai gan sākotnēji Pīters B. Pārkers nevēlas palīdzēt Mailsam kļūt par jauno Zirnekļcilvēku, pēc cīņas ar Doktoru Astoņkāji sievietes formā, B. Pārkers apvieno spēkus ar Mailsu, lai iznīcinātu portālu un nonāktu savā pasaulē. Zirnekļcilvēku komandai pievienojas arī citi dalībnieki, katrs no savas pasaules — Gvena Steisija, Film noir Zirnekļcilvēks, Penija Pārkere un Zirnekļcūka (Pīters Cūkers). Komandas biedri uzzina, ka ilgi viņi nespēs atrasties Mailsa pasaulē un viņu ķermeņi pamazām sadalīsies, līdz ar to viņiem ir nepieciešams pēc iespējas ātrāk atgriezties savās pasaulēs. Pēc draudzīga cīņas izmēģinājuma, kurā Mailss zaudē citiem zirnekļcilvēkiem, kā arī pēc tam, kad, izsekojot Mailsu, ļaundari atraduši zirnekļcilvēku mājvietu, komanda nolemj cīnīties ar Kingpinu bez Mailsa viņa pieredzes trūkuma dēļ. Pie Mailsa ierodas tēvs un atvainojas par to, cik pārlieku bargs viņš ir bijis. Tomēr Mailss nolemj pievienoties zirnekļcilvēku komandas cīņai ar Kingpinu par spīti tam, ka komanda atteicās no viņa palīdzības. Mailss uzvelk jaunu kostīmu un dodas palīgā pārējiem. Cīņas laikā pārējie zirnekļcilvēki redz Mailsa spējas un nolemj atgriezties savās pasaulēs, ļaujot Mailsam iznīcināt portālu un pieveikt Kingpinu paša spēkiem. Filmas pēckadru epizodē 2099. gada Zirnekļcilvēks (Migels O'Hārs) uztaisa starppasauļu teleportu un nonāk 1967. gada animācijas seriālā. Mailss Moraless (angļu: Miles Morales) — pusaudzis, pa pusei afroamerikānis, pa pusei puertorikānis no Bruklinas, Zirneķlcilvēka fans. Pēc Pītera nāves kļūst par jauno Zirnekļcilvēku. Policista dēls. Angļu valodā ierunā Šameiks Mūrs. Pīters Pārkers (angļu: Peter Parker) — oriģinālais Zirnekļcilvēks. Angļu valodā ierunā Kriss Pains. Tēls daļēji ir balstīts uz Sema Reimi filmu sērijas "Zirnekļcilvēks" galveno varoni. Pīters B. Pārkers (angļu: Peter B. Parker) — zirnekļcilvēks no citas pasaules, kas nejauši nonāk Mailsa pasaulē. Jau 22 gadus viņš ir zirnekļcilvēks. Kļuvis nelaimīgs pēc šķiršanās ar Mēriju Džeinu Pārkeri. Angļu valodā ierunā Džeiks Džonsons. Gvena Steisija (angļu: Gwen Stacy) — zirnekļsieviete no pasaules, kurā Pīters Pārkers pārvērtās par Ķirzaku. Nonākot Mailsa pasaulē, izliekas par Mailsa jauno klasesbiedreni Gvandu. Angļu valodā ierunā Heilija Steinfelda. Pīters Pārkers jeb Film noir Zirnekļcilvēks (angļu: Spider-man Noir) — tēls no pasaules, kura ir melnbalta. Pēc nonākšanas Mailsa pasaulē viņu ieinteresē rubika kubs. Angļu valodā ierunā Nikolass Keidžs. Penija Pārkere (angļu: Peni Parker) jeb SP//dr — japāņu izcelsmes amerikāņu skolniece, pilotē robotu kopā ar radioaktīvu zirnekli. Angļu valodā ierunā Kimiko Glena. Tēls zīmēts tā, lai tas atdarinātu anime tēlus. Pīters Cūkers (angļu: Peter Porker) jeb Zirnekļcūka (angļu: Spider-Ham) — zirneklis, kuram reiz iekoda radioaktīva cūka. Angļu valodā ierunā Džons Mulanijs. «Spider-Man: Into the Spider-Verse». Britu filmu klasifikācijas padome. Skatīts: 2018. gada 13. decembris. «Spider-Man: Into the Spider-Verse (2018)». Box Office Mojo (Amazon.com). Skatīts: 2023. gada 25. februārī. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)