Patriks Laine (somu: Patrik Laine; dzimis 1998. gada 19. aprīlī) ir somu hokejists, malējais uzbrucējs. Pašlaik (2023) Laine spēlē Nacionālās hokeja līgas kluba Kolumbusas "Blue Jackets" sastāvā. Profesionāļa karjeru Laine sāka 2014.—15. gada sezonā, kad 16 gadu vecumā aizvadīja sešas spēles viņa dzimtās pilsētas Tamperes "Tappara" sastāvā SM līgā. Nākamajā sezonā Laine jau bija nostiprinājies "Tappara" pamatsastāvā, regulāro sezonu noslēdzot kā piektais komandas rezultatīvākais spēlētājs. Kopā ar "Tappara" uzbrucējam izdevās izcīnīt Somijas čempiona titulu. Laine tika atzīts par izslēgšanas kārtas vērtīgāko spēlētāju, viņš ieguva arī līgas labākā debitanta balvu. 2016.—17. gada sezonu uzsāka NHL vienībā Vinipegas "Jets", kļūstot par vienu no komandas vadošajiem uzbrucējiem. Jau savā debijas sezonā Laine piedalījās arī NHL Visu Zvaigžņu spēlē. Sezonu viņš noslēdza ar 64 punktiem, būdams "Jets" trešais rezultatīvākais spēlētājs. Nākamajā sezonā Lainem izdevās gūt jau 70 punktus. 2021. gada janvāra otrajā pusē Laine tika aizmainīts uz Kolumbusas "Blue Jackets". Somijas hokeja izlases rindās izcīnījis sudraba medaļas 2016. gada Pasaules čempionātā. Laine tika atzīts par turnīra vērtīgāko spēlētāju un kā turnīra labākais uzbrucējs tika iekļauts arī tā simboliskajā izlasē. Vikikrātuvē par šo tēmu ir pieejami multivides faili. Skatīt: Patriks Laine. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)