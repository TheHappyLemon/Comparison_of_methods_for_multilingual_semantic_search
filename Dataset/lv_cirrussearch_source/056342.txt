Tīrila Udnese Venga (norvēģu: Tiril Udnes Weng; dzimusi 1996. gada 29. septembrī) ir norvēģu distanču slēpotāja, divkārtēja pasaules čempione stafetē, 2022.—2023. gada sezonas Pasaules kausa kopvērtējuma uzvarētāja. Viņas dvīņumāsa Lota Venga arī ir distanču slēpotāja, bet cita norvēģu slēpotāja Heidi Venga ir trešās pakāpes māsīca. Ar panākumiem startējusi Pasaules čempionātos junioriem 2014., 2015. un 2016. gadā. Trīs reizes ieguvusi medaļas stafetē, bet 2016. gadā izcīnīja arī bronzu 10 km distancē brīvajā stilā. Izcīnījusi četras medaļas Pasaules U-23 čempionātā, tai skaitā 2018. gadā kļuva par pasaules U-23 čempioni sprintā. Pasaules kausa sacensībās debitēja 2015. gada 11. martā Drammenē ar 46. vietu sprinta kvalifikācijā. 2017. gada janvārī Toblahā izcīnīja pirmos punktus PK ieskaitē, ieņemot 21. vietu sprintā. Pasaules čempionātā pirmo reizi piedalījās 2019. gadā, statējot tikai sprintā (15. vieta). 2021. gada Pasaules čempionātā Oberstdorfā Norvēģijas komandas sastāvā izcīnīja zelta medaļu stafetē. Viņa iekļuva arī sprinta sacensību finālā, kur ieņēma 6. vietu. 2023. gada Pasaules čempionātā kopā ar Anni Hjersti Kalvo ieguva sudrabu komandu sprintā, bet stafetē izcīnīja zeltu. 2022.—2023. gada sezonā uzvarēja Pasaules kausa kopvērtējumā, izcīnot lielo kristāla globusu. «Trippel Weng på pallen i ski-NM». dagbladet.no (norvēģu). 2015. gada 26. martā. Skatīts: 2021. gada 11. martā. «Maiden tour win for Kalvaa at 30, Crystal Globes for Tiril Udnes Weng and Niskanen». fis-ski.com (angļu). 2023. gada 26. marts. Skatīts: 2023. gada 2. aprīlī. Vikikrātuvē par šo tēmu ir pieejami multivides faili. Skatīt: Tīrila Venga. Olympedia profils (angliski) FIS profils (distanču slēpošana) (angliski)