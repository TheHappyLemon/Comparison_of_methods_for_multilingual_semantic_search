Maija Kovaļevska (dzimusi 1979. gada 21. septembrī Rīgā) ir latviešu operdziedātāja, soprāns. M. Kovaļevska ir studējusi Jāzepa Vītola Latvijas Mūzikas akadēmijā. Kopš 2003. gada papildinājusi vokālās prasmes, studējot Itālijā operdīvas Mirellas Freni vadībā. Latvijas Nacionālajā operā iedziedājusi vairākas lomas. Daudzkārt uzstājusies Starptautiskajos Siguldas Opermūzikas svētkos, 2004. gadā ieguvusi Lielo Mūzikas balvu. 2006. gadā M. Kovaļevska uzvarēja pasaules opersolistu konkursā Operalia. Tajā pašā gadā debitēja arī slavenajā Ņujorkas Metropoles operā ar Mimī lomu "Bohēmā". Līdz ar to bijusi pirmā no latviešu operdziedātājām, kas uzstājusies Metropoles operā pēc Otrā pasaules kara.[nepieciešama atsauce] Uzstājusies daudzu citu valstu ievērojamās operās visā pasaulē: London Covent Garden Anglijā, La Scala Itālijā, Vīnes valsts operā Austrijā, Bayerische Staatsoper Vācijā, kā arī Teatro Degollado Meksikā, El Teatro Colón de Buenos Aires Argentīnā, Tokijas operā Japānā, Sidnejas operā Austrālijā u. c. 2016. gadā apbalvota ar Triju Zvaigžņu ordeņa III šķiru. «Biogrāfija». Kultura.lv. Arhivēts no oriģināla, laiks: 2012. gada 8. martā. Skatīts: 2012. gada 30. aprīlī. Oficiālā tīmekļa vietne (angliski) Maija Kovaļevska: «Vai nu esi vislabākā, vai tavā vietā nāks kāda cita»