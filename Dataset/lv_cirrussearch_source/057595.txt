Skots Viljams Brukss (angļu: Scott William Brooks; dzimis 1965. gada 31. jūlijā Kalifornijas štatā, ASV) ir bijušais amerikāņu basketbolists, tagad — basketbola treneris. 2022. gadā S. Brukss ir Nacionālās basketbola asociācijas (NBA) kluba Portlendas "Trail Blazers" galvenā trenera asistents. 1994. gada NBA čempions kā spēlētājs Hjūstonas "Rockets" sastāvā. Līdz 2021. gada jūnijam bija NBA kluba Vašingtonas "Wizards" galvenais treneris, pirms tam trenēja Oklahomasitijas "Thunder", par darbu šajā komandā saņemot NBA sezonas labākā trenera balvu 2010. gadā. Augstskolu basketbolā spēlējis trīs dažādās komandās. S. Brukss netika izraudzīts 1987. gada NBA draftā, tādēļ karjeru sāka Kontinentālās basketbola ascoiācijas klubā Olbani "Patroons", kļūstot par šīs līgas čempionu. Nākamajā sezonā nokļuva NBA, aizvadot līgā 10 sezonas sešu klubu sastāvā. Visu karjeru gan bijis izteikts rezervists: piedalījies kopā 680 regulārās sezonas spēlēs, no tām vien 7 dodoties laukumā sākuma pieciniekā. S. Brukss 1994. gadā Hjūstonas "Rockets" sastāvā kļuva par NBA čempionu, dodoties laukumā piecās spēlēs izslēgšanas spēļu turnīrā. Karjeru pabeidza Amerikas Basketbola asociācijas komandā Losandželosas "Stars", būdams arī tās trenera asistents. Uzreiz pēc spēlētāja karjeras beigām kļuva par treneri. Kopš 2003. gada strādājis NBA, sākotnēji kā galvenā trenera asistents, bet kopš 2008. gadā bijis galvenais treneris divās komandās: Oklahomasitijas "Thunder" un Vašingtonas "Wizards". 2010. gadā saņēma NBA sezonas labākā trenera balvu (šajā sezonā kopā ar "Thunder" iekļuva izslēgšanas spēlēs, sasniedzot par 28 uzvarām vairāk nekā iepriekšējā sezonā). 2012. gada NBA finālsērijā S. Bruksa vadībā "Thunder" piecās spēlēs piekāpās Maiami "Heat". 2015. gadā tika atbrīvots no darba pēc tam, kad Oklahomasitijas komanda pirmo reizi viņa pilnībā vadītajā sezonā neiekļuva NBA izslēgšanas spēlēs. Pēc vienas sezonas izlaišanas S. Brukss atgriezās galvenā trenera amatā, noslēdzot līgumu ar Vašingtonas "Wizards". Pēc piecām sezonām Vašingtonas komandas vadībā (šajā laikā komandai pievienojās arī latviešu basketbolisti Dāvis Bertāns un Anžejs Pasečņiks). 2021. gada jūnijā klubs un treneris vienojās par sadarbības izbeigšanu. Jūlijā S. Brukss pievienojās Portlendas "Trail Blazers", ka jaunā galvenā trenera Čonsija Billapsa asistents. Oklahoma City Thunder Parts Ways With Scott Brooks as Head Coach NBA Vikikrātuvē par šo tēmu ir pieejami multivides faili. Skatīt: Skots Brukss. Basketball Reference NBA spēlētāja profils (angliski) NBA spēlētāja profils (angliski) Eurobasket trenera(-es) profils (angliski) ESPN NBA profils (angliski) RealGM Basketball profils (angliski)