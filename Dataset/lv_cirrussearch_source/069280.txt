Lūkass Veishaidingers (vācu: Lukas Weißhaidinger; dzimis 1992. gada 20. februārī) ir austriešu vieglatlēts, startē diska mešanas sacensībās, 2020. gada vasaras olimpisko spēļu bronzas medaļas ieguvējs, izcīnījis bronzu arī 2019. gada Pasaules čempionātā un 2018. gada Eiropas čempionātā. Karjeras sākumā startējis arī lodes grūšanas sacensībās. Jauniešu un junioru sacensībās Veishaidingers piedalījās gan diska mešanā, gan lodes grūšanā. Sākotnēji guva labākus panākumus lodes grūšanā, kur 2009. gada Pasaules čempionātā jauniešiem ieņēma 4. vietu, bet 2010. gada Pasaules čempionātā junioriem bija sestajā vietā. Lodes grūšanā divas reizes piedalījās arī Eiropas čempionātā telpās (2013. un 2015. gadā), bet abas reizes nepārvarēja kvalifikāciju. 2011. gada Eiropas čempionātā junioriem Tallinā izcīnīja zelta medaļu diska mešanā. 2013. gada Eiropas U-23 čempionātā Tamperē ieņēma 11. vietu lodes grūšanā un 7. vietu diska mešanā. Karjeras turpinājumā nozīmīgākajās sacensībās startēja tikai diska mešanā. 2015. gada 1. augustā pirmo reizi laboja Austrijas rekordu diska mešanā, sasniedzot 67,24 metrus. Pasaules čempionātā pirmo reizi piedalījās 2015. gadā Pekinā, bet nepārvarēja kvalifikāciju. 2016. gada vasaras olimpiskajās spēlēs Riodežaneiro iekļuva finālsacensībās un ar 64,95 metrus tālu raidījumu ieņēma sesto vietu. 2017. gadā uzvarēja Eiropas kausā mešanu disciplīnās Laspalmasaā. 2017. gada Pasaules čempionātā Londonā ieņēma devīto vietu. 2020. gada vasaras olimpiskajās spēlēs Tokijā izcīnīja bronzas medaļu. Tā bija pirmā medaļa olimpiskajās spēlēs, ko ieguvis kāds no Austrijas vīriešu vieglatlētiem. 2022. gada Pasaules čempionātā Jūdžīnā ieņēma 10. vietu. Tajā pašā gadā Eiropas čempionātā Minhenē ierindojās 9. vietā. 2023. gada 19. maijā pirmo reizi pārsniedza 70 metru atzīmi, raidot disku 70,68 m tālu. 2023. gada Pasaules čempionātā Budapeštā ieņēma septīto vietu ar 65,54 metrus tālu raidījumu. «Diskus-Rekord und Rio-Ticket». olympia.at (vācu). 2015. gada 1. augusts. Skatīts: 2023. gada 7. oktobrī. «Weber impresses on season debut at European Throwing Cup». worldathletics.org (angļu). 2017. gada 12. marts. Skatīts: 2023. gada 7. oktobrī. «Stahl leads Swedish 1-2 in discus». worldathletics.org (angļu). 2021. gada 31. jūlijs. Skatīts: 2023. gada 7. oktobrī. «Lukas Weißhaidinger schreibt mit 70,68 m Sportgeschichte». oelv.at (vācu). 2023. gada 20. maijs. Skatīts: 2023. gada 7. oktobrī. Vikikrātuvē par šo tēmu ir pieejami multivides faili. Skatīt: Lūkass Veishaidingers. Olympedia profils (angliski) IAAF profils (angliski) Trach and Field vieglatlēta profils (angliski) IAAF Dimanta līgas profils (angliski)