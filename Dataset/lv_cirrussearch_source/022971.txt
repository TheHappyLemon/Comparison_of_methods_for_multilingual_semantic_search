Džordžs Herisons (George Harrison; 1943. gada 25. februāris - 2001. gada 29. novembris) bija dziedātājs un ģitārists, viens no britu grupas The Beatles dalībniekiem. 2002. gadā BBC aptaujā par 100 izcilākajiem britiem respondenti ierindoja Herisonu 62. vietā. Viņam ir viens dēls - Dani Herisons, kurš arī ir ģitārists. Dani vārds (angliski - Dhani) tika dots par godu 6. un 7. indiešu notij dha un ni. Grupā The Beatles Džordžs spēlēja vadošo ģitāru un iemācīja spēlēt ģitāru Makartnijam un Lenonam. Viņš kopš albuma Rubber Soul katram albumam sarakstīja vismaz vienu dziesmu. Viņa mājaslapā fani par vislabāko nosauca Here Comes The Sun, kura kopā ar Something tikai iekļauta bītlu priekšpēdējā albumā Abbey Road. Džordžu iesauca par "kluso bītlu" viņa klusēšanas intervijās dēļ. Pēc bītlu izjukšanas 1970. gadā Herisons, tāpat kā pārējie viņa grupas biedri uzsāka solokarjeru. Viņš bija pirmais bītls, kurš pēc grupas izjukšanas ar savu dziesmu My Sweet Lord iekļuva Billboard Hot 100 pirmajā vietā. Viņš bieži sadarbojās ar bijušo grupas biedru Džonu Lenonu, Herisona ģitāras solo dzirdams tādās Lenona dziesmās kā Gimme Some Truth. Herisona pirmais un vislabāk novērtētais albums bija All Things Must Pass, kas saturēja ļoti daudzas no viņa zināmākajām kompozīcijām - tas bija arī pirmais roka albums, kurš izdots trijās vinila platēs. Pēc viņa nākamā, 1973. gadā izdotā, albuma Living in the Material World, Herisona solokarjera kļuva neviennozīmīga, taču astoņdesmitajos gados viņš vēl paspēja sadarboties ar Bobu Dilanu, Roju Orbisonu, Džefu Linnu un Tomu Petiju muzikālajā projektā The Travelling Wilburys. Džordža Herisona pēdējais soloalbums Brainwashed tika izdots 2002. gadā, gandrīz gadu pēc viņa nāves. Džordžs Herisons bija ļoti aktīvs smēķētājs. 1994. gadā viņam izoperēja smadzeņu audzēju. 2001. gadā tika diagnosticēts plaušu vēzis, un kad kļuva skaidrs, ka Džordžam nav atlicis daudz dzīvot, viņš ierakstīja savu pēdējo dziesmu. Novembra beigās viņš nomira. Vikikrātuvē par šo tēmu ir pieejami multivides faili. Skatīt: Džordžs Herisons. Oficiālā tīmekļa vietne IMDb profils (angliski) Internet Broadway Database profils (angliski) AllMovie profils (angliski) Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski)