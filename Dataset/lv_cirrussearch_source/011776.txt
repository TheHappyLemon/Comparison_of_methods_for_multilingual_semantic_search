Brents Sopels (angļu: Brent Sopel; dzimis 1977. gada 7. janvārī) ir bijušais kanādiešu hokejists, aizsargs. Karjeras laikā aizvadījis 658 spēles Nacionālājā hokeja līgā, 2010. gadā Čikāgas "Blackhawks" sastāvā izcīnījis Stenlija kausu. Profesionālā spēlētāja karjeru Sopels uzsāka 1995.—96. sezonā, kad, par spīti spēlēšanai Rietumu hokeja līgā, aizvadīja savu debijas maču Amerikas hokeja līgas kluba Sirakūzas "Crunch" sastāvā. 1998.—99. sezonā Sopels beidzot debitēja arī NHL, Vankūveras "Canucks" rindās aizvadot piecas spēles. 2000.—01. sezonā Sopelam izdevās nostiprināties kluba sastāvā, tā rindās spēlējot līdz pat 2004. gadam. Pēc 2004.—05. sezonas NHL lokauta, 2005.—06. sezonu Sopels uzsāka Ņujorkas "Islanders" rindās, taču sezonas gaitā tika aizmainīts uz Losandželosas "Kings". "Kings" 2006.—07. sezonā gan Sopelu aizmainīja atpakaļ uz Vankūveru. 2007. gada vasarā Brents paraksīja līgumu ar Čikāgas "Blackhawks" vienība, tās sastāvā 2009.—10. sezonā izcīnot arī Stenlija kausu. 2010. gada vasarā Sopels tika aizmainīts uz Atlantas "Thrashers" vienību, bet sezonas gaitā pievienojās Monreālas "Canadiens". 2011. gada vasarā Sopels pievienojās KHL klubam Novokuzņeckas "Metallurg", kura sastāvā aizvadīja nākamo pusotru sezonu, līdz 2012.—13. gada sezonas otrajā pusē tika aizmainīts uz Ufas "Salavat Julajev". Ufā hokejists aizvadīja arī 2013.—14. gada sezonu, taču tad atgriezās Ziemeļamerikā, pievienojoties AHL vienībai Čikāgas "Wolves". 2015. gada februāra nogalē hokejists paziņoja par karjeras beigšanu. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)