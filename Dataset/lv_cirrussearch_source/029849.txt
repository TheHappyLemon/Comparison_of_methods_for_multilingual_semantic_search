Elliott Brothers (London) Ltd bija Apvienotās Karalistes uzņēmums. Dibināts 1804. gadā. Nodarbojās ar instrumentu un ierīču izgatavošanu. 20. gadsimta vidū bija pazīstams ar datoru un avionikas produkciju. 1804. gadā Viljams Eliots (William Elliott) dibināja uzņēmumu. Tajā tika izgatavoti matemātikas, optiskie un citi navigācijas un zinātniskie instrumenti. 1850. gadā viņš savā biznesā iesaistīja dēlus Frederiku un Čārlzu, un uzņēmumu pārdēvēja par William Elliott and Sons. Pasaules izstādē 1851. gadā tika iegūta bronzas medaļa. Viljams mira 1853. gadā, un uzņēmums pārdēvēts par Elliott Brothers. Čārlzs atstāja uzņēmumu 1865. gadā. Frederiks vadīja biznesu līdz savai nāvei 1873. gadā, kad uzņēmuma vadību pārņēma viņa sieva Sūzena. 19. gadsimta beigās, kad sāka attīstīties telegrāfs un elektrības praktiskā izmantošana, Elliott Brothers iesaistījās šajās nozarēs un strauji auga. 1881. gadā Elektrības izstādē Parīzē uzņēmums ieguva zelta medaļu precīzijas instrumentu nominācijā. 1898. gadā uzņēmums pārcēlās uz plašākām telpām Lūišemā, Londonas dienvidaustrumos. 20. gadsimta sakumā Elliott Brothers sāka ražot instrumentus lidmašīnām, kuri kļuva sevišķi pieprasīti Pirmā pasaules kara laikā. Aptuveni 1916. gadā uzņēmums sāka ražot analogos datorus jūras artilērijas kontroles sistēmām. 1916. gadā uzņēmums tika reģistrēts kā privāta sabiedrība ar ierobežotu atbildību un ieguva nosaukumu Elliott Brothers (London) Ltd. 1946. gadā Borhemvūdā (Borehamwood) izveidota pētniecības laboratorija, kuru vadīja profesors Džons Koulzs (John Flavell Coales). Laboratorija darbojās tādā jomās kā militārie radari, ciparu datori un rūpnieciskie instrumenti. 1947. gadā Elliott Brothers laboratorijā izgatavots pasaulē pirmais reālā laika dators ar atmiņas glabāšanu. 1950. gadā laboratorijā strādāja 450 darbinieki. 1953. gadā izlaists dators Elliot 401, kas bija pirmais Apvienotajā Karalistē, kuru izmantoja ārpus universitātēm. Uz ta bāzes tika veidota virkne Elliot datoru modeļu. 1953. gadā izveidota aviācijas nodaļa. 1960. gadu vidū Elliott Brothers vairāk nekā 100 meitas uzņēmumos strādāja aptuveni 35 000 darbinieku. 1957. gadā uz datoru nodaļas bāzes izveidots uzņēmums Elliott Automation. 1967. gadā Elliott Automation apvienojās ar English Electric Leo Marconi. Tas 1968. gadā apvienojās ar International Computers and Tabulators, izveidojot International Computers Limited (ICL). 1969. gadā tika nolemts, ka ICL turpmāk nodarbosies ar datu apstrādes datoriem, bet reālā laika datoru bizness (tai skaitā bijušā Elliott Automation reālā laika datoru nodaļa) tika atdalīts uzņēmumā Marconi Elliott Computer Systems Limited. 1972. gadā tas pārdēvēts par GEC Computers Limited. Avionikas nodaļa tika apvienota ar Marconi (tagad BAE Systems). Borhemvūdas ražotne GEC paspārnē izgatavoja dažādus datorus līdz 1988. gadam. GEC/Marconi pārtrauca darbību Borhemvūdas ražotnē 2003. gadā. Computer RESURRECTION. The Bulletin of the Computer Conservation Society Number 42, Spring 2008 HISTORY OF ELLIOTT BROTHERS. Elliott Brothers to BAE SYSTEMS by C.T.Bartlett CEng FIET