Rammu (igauņu: Rammu, zviedru: Ramö, vācu: Rammo) ir Igaunijai piederoša sala Baltijas jūras Somu līcī starp Kolgas līci austrumos un Kabernēmes līci rietumos 30 km ziemeļaustrumos no Tallinas un 7 km no krasta. Ietilpst Harju apriņķa Jēlehtmes pagastā. Salā daudz laukakmeņi, pludmales akmeņainas, vietām smilšainas. Uz salas divas bākas, kas vairs netiek izmantotas. Nav drošu ziņu, kad salā apmetās pirmie cilvēki, taču uzskata, ka tas notika 18. gadsimta sākumā, kad salā apmetās Igaunijas zviedri. Salā tika uzceltas trīs dzirnavas. Cilvēki pārtika no zvejas, arī no kontrabandas. 1920. gadā salā sāka darboties 4 klašu skola. 1950. gados pēc PSRS robežsargu spiediena salu pameta ap 100 atlikušo iedzīvotāju. No agrākajām 22 mājām palikušas tikai drupas, salā nav pastāvīgo iedzīvotāju.