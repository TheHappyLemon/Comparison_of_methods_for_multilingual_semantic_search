Tvaiku jūra jeb Mare Vaporum ir Mēness jūra Mēness redzamajā pusē. Atrodas starp Skaidrības jūras dienvidrietumu malu un Lietus jūras dienvidaustrumu malu. Jūras ziemeļrietumdaļa robežojas ar Apenīnu kalnu grēdu. Tvaiku jūra izveidojusies laikposmā pirms apmēram 4,55 līdz 3,85 miljardiem gadu. Jūras diametrs ir apmēram 242 km, tā aizņem ap 55 000 km2 lielu teritoriju. Jūras malās redzami trīs labi saglabājušies krāteri: Manilijs, Boškovičs un Agripa. Uz Tvaiku jūras virsmas redzamas vairākas lielas plaisas. Uz dienvidiem no Jūlija Cēzara krātera stiepjas apmēram 200 km gara Arideja plaisa. Tā sākas ārpus jūras virsmas un stiepjās pār to. Paralēli tai, jūras dienvidu malā redzama Higina plaisa, kuras vidū atrodas krāteris Higins. Abu plaisu dibenā redzami daudzi sīki krāteri. Tvaiku jūras dienviddaļā blakus Trisnekera krāterim atrodas vairākas šauras plaisas, kuras stiepjas perpendikulāri Higina un Arideja plaisai. Planetary Names: Mare, maria: Mare Vaporum on Moon