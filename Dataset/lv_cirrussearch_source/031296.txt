Henrijs Tomass Bakls (angļu: Henry Thomas Buckle; 1821. gada 24. novembris, Londona — 1862. gada 29. maijs, Damaska) bija Lielbritānijas vēsturnieks un šahists. Sarakstījis apjomīgu darbu History of Civilization in England ("Anglijas civilizācijas vēsture", 1857-1861), kas iznācis pēc viņa nāves. Savā darbā Bakls aizstāvējis uzskatu, ka zinātniskos pētījumos jāņem vērā ne tikai kā cilvēks pārveidojis dabas pasauli, bet arī tas, kā daba ietekmējusi cilvēka paradumus. Uzskatījis, ka dabiskais faktors (klimats, pārtika un citi) ir svarīgākais, lai noteiktu, kā civilizācija attīstīsies. Tāpat atšķirības starp dažādām pasaules tautām izriet no dažādu kultūru izmaiņām dabisko faktoru ietekmē. Nonācis pie atziņas, ka Eiropas civilizācijai, izmantojot dažādu vides faktoru ietekmi, izdevies pilnībā izmantot cilvēka intelektuālās spējas. Zināšanu attīstību uzskatījis par svarīgāko cilvēces progresā. Bijis arī labs sava laika Anglijas šahists. 1845. gadā Londonas komandas sastāvā kopā ar Džordžu Volkeru un Viljamu Evansu piedalījies starppilsētu telegrāfa mačā pret Portsmutas komandu, kurā spēlējuši Hauards Stauntons un Hjū Kenedijs. 1847. gadā Londonā uzvarējis mačā Henriju Bērdu ar 12½:3½, bet gadu vēlāk Parīzē pārspējis Lionelu Kīzericki ar 4½:3½. 1851. gadā Londonas starptautiskā turnīra laikā nospēlējis dažas partijas ar Ādolfu Andersenu, kurš augsti novērtējis Bakla šahista spējas. Pēc 1851. gada maz piedalījies šaha turnīros, jo pilnībā nodevies savam vēsturnieka darbam. Miris no vēdertīfa Damaskā. Henry Thomas Buckle Šahista profils chessgames.com mājaslapā (angliski) Šahista profils 365chess.com mājaslapā (angliski)