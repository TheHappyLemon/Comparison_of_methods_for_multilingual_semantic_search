Aleksandrs Macijevskis (dzimis 1975. gada 26. jūnijā) ir bijušais latviešu hokejists, labās malas uzbrucējs, Latvijas hokeja izlases dalībnieks. Karjeras lielāko daļu aizvadījis dažādos Dānijas hokeja līgas un Latvijas hokeja līgas klubos. 2009. un 2010. gadā kļuvis par Dānijas čempionu, četrkārtējs Latvijas čempions. Latvijas hokeja izlases sastāvā spēlējis 2002. gada olimpisko spēļu turnīrā, kā arī deviņos Pasaules čempionātos. Profesionālā spēlētāja karjeru Macijevskis uzsāka Rīgas "Pārdaugava" rindās, 1991. gadā debitējot Latvijas hokeja līgā. Latvijā Macijevskis spēlēja līdz pat 1996. gadam, kad pārcēlās uz Somiju, taču no 1999. līdz 2010. gadam spēlējis Dānijas hokeja līgā, nozīmīgāko laiku aizvadot Odenses "Bulldogs" un SønderjyskE klubu sastāvos. 2009. un 2010. gadā, spēlējot SønderjyskE rindās, Macijevskis kļuvis par Dānijas čempionu hokejā. No 2011. līdz 2013. gadam spēlēja Norvēģijas hokeja līgas kluba Stjernen rindās, taču 2013.—14. gada sezonu aizvadīja Latvijas hokeja līgas vienībā Rīgas "Prizma". "Prizmas" sastāvā Macijevskis bija viens no kluba rezultatīvākajiem spēlētājiem, kopā ar to izcīnot arī Latvijas čempiona titulu. 2014. gada vasarā Macijevskis pievienojās HK Kurbads rindām, tās sastāvā 2017. gadā vēlreiz kļūstot par Latvijas čempionu. Latvijas hokeja izlases sastāvā spēlējis 2002. gada olimpisko spēļu turnīrā, kā arī deviņos Pasaules čempionātos. Pēc spēlētāja karjeras beigšanas Macijevskis 2017. gadā kļuva par Latvijas čempionāta kluba HK Kurbads galveno treneri. Galvenā trenera amatā strādāja divas sezonas, 2018. gadā kopā ar komandu kļūstot par Latvijas čempionu. Iepriekš, 2015. un 2016. gadā, bija Latvijas sieviešu hokeja izlases galvenais treneris. Olympedia profils (angliski) LOK profils Eliteprospects profils (angliski) Internet Hockey Database profils (angliski)