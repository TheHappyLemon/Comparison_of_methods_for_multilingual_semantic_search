Olli Jokinens (somu: Olli Jokinen; dzimis 1978. gada 5. decembrī) ir bijušais somu hokejists, centra uzbrucējs, ilggadējs Somijas izlases dalībnieks. Karjeras laikā aizvadījis 1231 spēles Nacionālajā hokeja līgā, tajās atzīmējoties ar 750 punktiem. Somijas izlases rindās izcīnījis trīs olimpisko spēļu, kā arī sešas Pasaules čempionātu medaļas. Pašlaik (2023) ir SM līgas kluba Mikeli "Jukurit" galvenais treneris. Spēlētāja karjeru sācis 1996. gadā Somijā Kuopio "KalPa" sastāvā, vēlāk spēlējis arī HIFK sastāvā. 1997. gada NHL draftā viņu Losandželosas "Kings" izraudzījās ar augsto 3. kārtas numuru. Debijas sezonā NHL aizvadīja astoņas spēles (lielāko daļu 1997.—1998. gada sezonas aizvadīja HIFK). 2004.—2005. gada NHL lokauta laikā pārstāvēja Šveices līgas klubu Klotenes "Flyers", Zviedrijas Elitsērijas klubu Södertälje SK un Somijas Helsinku HIFK. NHL karjeras laikā spēlējis Ņujorkas "Islanders", Floridas "Panthers", Fīniksas "Coyotes", Ņujorkas "Rangers", Kalgari "Flames" un Vinipegas "Jets" sastāvos. 2014. gada vasarā noslēdza viena gada līgumu ar Našvilas "Predators". "Predators" rindās hokejists spēlēja līdz 2015. gada februārim, kad tika aizmainīts uz Toronto "Maple Leafs". Nepilnu mēnesi vēlāk Jokinens tika aizmainīts uz Sentluisas "Blues", kuras rindās noslēdza sezonu. 2017. gada marta sākumā paziņoja par karjeras beigšanu. Somijas hokeja izlases sastāvā izcīnījis sudraba medaļu 2006. gada ziemas olimpiskajās spēlēs un bronzas medaļu 2010. gada ziemas olimpiskajās spēlēs, kā arī 2014. gada ziemas olimpiskajās spēlēs. Tāpat izcīnījis trīs sudraba (1998, 1999, 2014) un trīs bronzas medaļas (2000, 2006, 2008) Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)