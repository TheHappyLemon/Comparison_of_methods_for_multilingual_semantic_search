Eds Jovanovskis (angļu: Ed Jovanovski, maķedoniešu: Ед Јовановски; dzimis 1976. gada 26. jūnijā, Vindzora) ir bijušais maķedoniešu izcelsmes Kanādas hokejists, aizsargs. Karjeras laikā aizvadījis 1128 spēles Nacionālajā hokeja līgā, piecas reizes spēlējot līgas Visu Zvaigžņu spēlē. Kanādas hokeja izlases sastāvā kļuvis par 2002. gada olimpisko čempionu, izcīnījis divas pasaules čempionātu medaļas. Līdz pat 1995. gadam Jovanovskis spēlēja Ontario hokeja līgas kluba Vinzoras "Spitfires" rindās. 1994. gada NHL draftā viņu ar kopējo 1. numuru izvēlējās Floridas "Panthers" vienību, un tās rindās Jovanovskis aizvadīja nākamās četras sezonas, līdz 1999. gada 17. janvārī tika aizmainīts uz Vankūveras "Canucks" vienību. "Canucks" rindās Jovanovskis spēlēja līdz 2005.—06. sezonas beigām, taču tad parakstīju piecu gadu līgumu ar Fīniksas "Coyotes" vienību. 2011. gada vasarā Jovanovskis atgriezās Floridas "Panthers" sastāvā, parakstot ar klubu četru gadu līgumu. 2012. gadā Jovanovskis kļuva par "Panthers" kapteini, taču jau 2014. gadā "Panthers" izpirka viņa līgumu un Jovanovskis noslēdza spēlētāja karjeru. Kanādas hokeja izlases sastāvā piedalījies 2002. gada Olimpiskajās spēlēs, tajās izcīnot zelta medaļu. Piedalījies arī 2004. gada Pasaules kausa izcīņā, kā arī 2005. un 2008. gada Pasaules čempionātā, abos izcīnot sudraba medaļas. Bija iecerēts, ka viņš varētu piedalīties arī 2006. gada Olimpiskajās spēlēs, bet īsi pirms tām viņš guva traumu, kas liedza viņa dalību turnīrā. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)