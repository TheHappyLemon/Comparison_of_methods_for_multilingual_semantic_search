SANAE IV (akronīms no angļu: South African National Antarctic Expedition) ir Dienvidāfrika vissezonas polārstacija Antarktīdā. Izvietojusies uz Vesleskarveta nunataka Ālmana grēdas ziemeļos Princeses Martas krastā. Pēc kārtas ceturtā Dienvidāfrikas Nacionālās Antarktikas programmas (SANAP) polārstacija kontinentā un pirmā, kas izvietota nevis uz šelfa ledāja, bet uz pamatiežu atseguma. Pēc Starptautiskā ģeofizikas gada programmas beigām Norvēģija 1959. gadā paziņoja par savas Norvejas polārstacijas pamešanu. Dienvidāfrikas Nacionālo antarktisko pētījumu institūcijas izteica gatavību pārņemt šo staciju un tā tika nodota Dienvidāfrikai par simbolisku samaksu. Pirmā dienvidāfrikāņu antarktiskā ekspedīcija devās ceļā kopā ar norvēģu pētniekiem ar kuģi Polarbjorn, lai 1960. gadā pārņemtu staciju. 1960. gada ziemā Norvejas stacijā pārziemoja 10 cilvēku komanda, 1961. gadā — 11. Pirmā patstāvīgā Dienvidāfrikas stacija SANAE I tika izbūvēta 1962. gadā 20 km uz ziemeļiem no Norvejas. Stacija tika veidota no vienkāršiem koka konstrukciju savstarpēji savienotiem moduļiem. Gadu gaitā stacija tika ieputināta vairākus metrus biezā sniega slānī un spiediena ietekmē sagrauta. 1971. gadā tā tika aizvietota ar līdzās pēc tādas pašas metodes izbūvēto staciju SANAE II, kas, savukārt, 1980. gadā tika aizvietota ar SANAE III staciju. Trešā stacija tika izbūvēta sniegā iegremdētās liela diametra tērauda caurulēs. Pēc līdzīgas sistēmas vēlāk tika izbūvēta vācu Georgfonneimaijeres stacija. Vasaras sezonas lauka ekspedīciju nodrošināšanai tika ierīkotas atbalsta bāzes Borga Borgas masīva dienvidos Vindegas grēdā (1969-1976) un Sarīmaraisa uz Grunehognas nunataka Ālmana grēdas vidusdaļā (1982-1999). SANAE IV stacijas būve sākta 1993. gadā. Sarīmaraisas bāze tika izmantota kā galvenais transporta mezgls un glābšanas stacija ārkārtas situācijās. Atšķirībā no trim pirmajām stacijām, ceturtajai stacijai vieta tika izvēlēta uz klinšu atseguma 140 km no piekrastes. Galvenās ēkas koncepcija bija tiem laikiem revolucionāra — stacija tika veidota uz 3,5 m augstas piepaceltas platformas, uz kuras tika izvietoti trīs savā starpā savienoti moduļi. Piepaceltā platforma neļauj pie stacijas ēkas uzkrāties sniegam, liekot apvidū valdošajiem vējiem un zem platformas papildus veidotam aerodinamiskajam efektam to aizpūst prom. Uz tās pašas platformas izvietots arī helikopteru nosēšanās laukums un lifts tehnikas nogādāšanai remontdarbnīcā. Katra divstāvu moduļa izmērs ir 14x44 m. Kopējā derīgā telpu platība ir ~3300 m². Helikopteru platformai tuvākajā C blokā ir izvietots angārs, spēkstacija, darbnīcas, vingrošanas zāle un sauna. Vidējā B blokā izvietota virtuve, kopkajīte, atpūtas telpas, bibliotēka un dzīvojamās telpas. A blokā izvietots sakaru mezgls, medpunkts, dažādas laboratorijas, noliktava un dzīvojamās telpas. Stacijas platība spēj nodrošināt 60 cilvēku izmitināšanu vasaras sezonā un 20 — ziemā. Parasti ziemošanas komanda sastāv no 9-11 cilvēkiem. garums: 175,7 m būves augstums: 6,25 m balstu augstums: 4 m kopējā platība: 3300 m2 ārsienu biezums: 0,44 m A bloka garums: 11,45 m B un C bloku garums: 14,82 m «Polar Conservation Organisation. SANAE». Arhivēts no oriģināla, laiks: 2011. gada 5. oktobrī. Skatīts: 2011. gada 14. janvārī. «1st Sanae Overwintering Team 1960». Arhivēts no oriģināla, laiks: 2010. gada 24. oktobrī. Skatīts: 2011. gada 14. janvārī. «South African Antarctic Earth Science Research Programme». Arhivēts no oriģināla, laiks: 2016. gada 4. martā. Skatīts: 2011. gada 14. janvārī. Encyclopedia of Antarctica and the southern oceans «Annual Report pursuant to the Protocol on Environmental Protection to the Antarctic Treaty». Arhivēts no oriģināla, laiks: 2007. gada 13. oktobrī. Skatīts: 2011. gada 14. janvārī. «Sanae - Life at the base». Arhivēts no oriģināla, laiks: 2010. gada 30. oktobrī. Skatīts: 2011. gada 14. janvārī. «SANAE IV Base Specifications». Arhivēts no oriģināla, laiks: 2007. gada 7. augustā. Skatīts: 2011. gada 17. janvārī. South African National Antarctic Programme - Official site SANAE IV at the Polar Conservation Organisation SANAE IV at the South African Council for Geoscience Stacijas karte