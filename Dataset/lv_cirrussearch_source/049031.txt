Anrī Barbiss (franču: Henri Barbusse, dzimis 1873. gada 17. maijā, miris 1935. gada 30. augustā) bija franču romānu rakstnieks un Francijas Komunistiskās partijas biedrs. Dzīves sākumā strādājis Parīzē kā žurnālists. 1895. gadā publicēja pirmo dzejoļu krājumu. Pirmo romānu L'Enfer izdeva 1908. gadā. Sākoties Pirmajam pasaules karam kā brīvprātīgais devās uz fronti. 1916. gadā tika izdots pret karu vērsts romāns Le Feu (“Uguns”), kas vēlāk tika atzīts par vienu no labākajiem romāniem par karu. 1919. gadā sekoja romāns Clarte. Barbiss bija viens no pirmajiem, kas rakstīja par kara skaidro patiesību un nežēlīgumu, par vīru un dēlu bojāeju karā. Barbiss bija starptautiskās pretkaru kustības Clarte dibinātājs, kas iestājas ne tikai pret karu, bet arī pret fašismu. Pats viņš iestājās franču komunistu kustībā. 1930. gadā tika izdota grāmata “Krievija”, kurā tika slavināts sociālisms. Ir rakstījis Josifa Staļina biogrāfiju, kas tika izdota 1935. gadā ar nosaukumu “Staļins”. Anrī Barbisa tēvs bija francūzis, bet māte — angliete. Anrī Barbiss nomira 1935. gada 30. augustā, kad bija devies braucienā uz Maskavu. Viņš ir apbedīts Francijā. Latvijas PSR laikā Anrī Barbisa vārdā bija nosaukta tagadējā Aristida Briāna iela Rīgā. Vikikrātuvē par šo tēmu ir pieejami multivides faili. Skatīt: Anrī Barbiss.