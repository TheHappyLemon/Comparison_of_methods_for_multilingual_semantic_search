Pedro Arjass Davila (spāņu: Pedro Arias Dávila, 1468. gads — 1531. gada 6. marts) bija spāņu konkistadors un koloniju gubernators, izveidojis vairākas sākotnējās kolonijas Amerikas iekšzemē. Kā karavīrs piedalījies karos pret mauriem Granadā 15. gadsimta beigās, kā arī Ziemeļāfrikā 1508. — 1511. gadā. 1513. gadā saņēmis uzdevumu vadīt ekspedīciju uz Jauno pasauli, nākamajā gadā viņa vadībā no Spānijas izbrauca 19 kuģi ar 1500 vīriem. Amerikā Davila izveidoja kolonijas vietās, kur mūsdienās atrodas Panama (1514) un Nikaragva (1522), vienlaikus pildījis Panamas (1514—26) un vēlāk Nikaragvas (1527—31) gubernatora pienākumus. 1519. gadā dibinājis Panamas pilsētu. Nosūtīja vairākas ekspedīcijas indiāņu zemju iekarošanai, tajā skaitā uz mūsdienu Kostarikas un Nikaragvas teritoriju 1516. gadā, kā arī Fransisko Pisarro ekspedīciju 1524. gadā Inku impērijas iekarošanai — mūsdienās Peru. Izdevis savu meitu par sievu Vasko Nunjesam de Balboa, tomēr pēc nesaskaņām par ietekmi un oficiālām apsūdzībām nodevībā, notiesājis Balboa, piespriežot viņam nāvessodu nocērtot galvu, kas tika izpildīts 1519. gada 21. janvārī. Vikikrātuvē par šo tēmu ir pieejami multivides faili. Skatīt: Pedro Arjass Davila. Encyclopædia Britannica raksts (angliski) Katoļu enciklopēdijas raksts (angliski)