Juris Jakovins (dzimis 1961. gada 12. janvārī) ir latviešu ārsts un politiķis. Šobrīd ir 14. Saeimas deputāts, pārstāv Latvijas Zemnieku savienību un Zaļo un Zemnieku savienību. Iepriekš bija Valmieras pilsētas (2013—2021) un Valmieras novada domes deputāts (2021—2022). Dzimis 1961. gada 12. janvārī. 1986. gadā absolvēja studijas Rīgas Medicīnas institūtā un ieguva ārsta specialitāti. Pirms ievēlēšanas Saeimā J. Jakovins strādāja par Valmieras un Rencēnu pagasta ģimenes ārstu, kā arī par arodārstu SIA "Leilands un Putnis", bijis SIA "Kārvins" valdes loceklis. Ģimenes ārsta praksi apņēmās turpināt arī pēc ievēlēšanas Saeimā. Atbilstoši Nacionālā veselības dienesta datiem viņa ārstu prakses pacienti 2022. gadā bija 6147 pieaugušie un 718 bērni. J. Jakovina ārsta prakse vairākus gadus ir bijusi pēc pacientu skaita pārliecinoši lielākā ģimenes ārsta prakse Latvijā. 2014. gadā saņēmis Gada balvu medicīnā nominācijā "Gada ārsts". 1997. gada pašvaldību vēlēšanās J. Jakovins tika ievēlēts Valmieras domē no partijas "Latvijas Ceļš". No šīs pašas partijas kandidēja arī 2001. gada pašvaldību vēlēšanās, bet netika ievēlēts, paliekot pirmais aiz svītras. Tāpat netika ievēlēts arī 2005. gada pašvaldību vēlēšanās. 2013. gada un 2017. gada pašvaldību vēlēšanās viņu ievēlēja Valmieras pilsētas domē no Zaļo un Zemnieku savienības saraksta, savukārt pēc administratīvi teritoriālās reformas 2021. gada Latvijas pašvaldību vēlēšanās J. Jakovins tika ievēlēts jau Valmieras novada domē no Latvijas Zemnieku savienības saraksta. 2022. gada Saeimas vēlēšanās Juri Jakovinu ievēlēja par 14. Saeimas deputātu no Zaļo un Zemnieku savienības. Uzsākot darbu Saeimā, Jakovins nepameta darbu savā ģimenes ārsta praksē. Redaktors. «Saeimā ievēlētais Valmieras novada ģimenes ārsts Jakovins ar divu pensionētu ārstu palīdzību solās turpināt praksi». Valmieras Ziņas (lv-LV), 2022-10-05. Skatīts: 2023-03-23. «Lielās ģimenes ārstu prakses – jāierobežo vai jāatbalsta?». www.lsm.lv (latviešu). Skatīts: 2023-03-23. Par «Gada ārstu» atzīts Juris Jakovins Arhivēts 2022. gada 14. decembrī, Wayback Machine vietnē. eliesma.lv 2014. gada 4. februārī «Rezultāti». www.cvk.lv. Arhivēts no oriģināla, laiks: 2022-10-15. Skatīts: 2023-03-23. CVK.lv «Deputāts un ārsts Jakovins Saeimas sēdēs pilda pacientu kartītes». www.lsm.lv (latviešu). Skatīts: 2024-03-04.