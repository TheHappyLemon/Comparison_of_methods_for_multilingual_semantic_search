United Artists vai UA ir ASV kino un televīzijas studija. Studiju 1919. gadā nodibināja Deivids Vorks Grifits, Čārlijs Čaplins, Mērija Pikforda un Daglass Fērbenkss, kas bija tā laika nozīmīgākās kinopasaules zvaigznes. Viņi apvienojās, lai būtu neatkarīgi no filmu izplatītāju kompānijām, kas guva no viņu filmām nepamatoti lielu peļņu. Gandrīz gadsimta laikā kopš studijas dibināšanas, studija vairākas reizes pārdota un restrukturizēta. Tagad studija, kam formāli saglabāts tas pats nosaukums, pieder uzņēmumam Metro-Goldwyn-Mayer (MGM), kas to iegādājās 1981. gadā, mainot savu nosaukumu uz MGM/UA Entertainment Corporation. 2014. gadā tika nopirkta United Artists Media Group akciju kontrolpakete, bet 2015. gadā vēl pārējās akcijas. Šī darījuma rezultātā 2015. gada decembrī par MGM televīzijas un digitālās grupas prezidentu kļuva Marks Bērnets. United Artists nosaukumu izmanto kā zīmolu produkcijai, ko uzņem kompānijas MGM iekšienē un ko pati kompānija arī izplata. Lielākā daļa no United Artists filmām, kas uzņemtas pēc 1952. gada, tagad pieder MGM. Turpretī agrāk uzņemtās filmas (ar dažiem izņēmumiem) pieder citām kompānijām (piemēram, Teda Tērnera dibinātajam uzņēmumam Turner Entertainment) vai arī ir brīvi pieejamas sabiedrībai. «United Artists and the Great Features». Charlie Chaplin. British Film Institute. Arhivēts no oriģināla, laiks: 2012. gada 6. aprīlī. Skatīts: 2017. gada 17. jūnijs. «Metro-Goldwyn-Mayer Inc. History». fundinguniverse.com. «Mark Burnett Named President of MGM Television». variety.com. Oficiālā tīmekļa vietne