Džans Lu (vienkāršotā ķīniešu: 张陆, tradicionālā ķīniešu: 張陸, piņjiņs: Zhāng Lù, dzimis 1976. gada novembrī) ir Ķīnas kosmonauts, Tautas Atbrīvošanas armijas Gaisa spēku lidotājs, vecākais pulkvedis. Viņš ir veicis vienu lidojumu kosmosā. Džans Lu piedzima 1976. gada novembrī Ķīnas dienvidu Hunaņas provinces Haņšou apgabalā. Kad viņam bija pieci gadi, ģimene pārcēlās uz toreizējo Čenguaņas pilsētu, lai vietējās iedzīvotāju komūnas paspārnē atvērtu zivju audzētavu. Šeit ģimene guva labumu no tikko aizsāktās reformas un atvēršanas politikas — viņi bija starp pirmajām tautas komūnas "desmit tūkstošu juaņu mājsaimniecībām" (万元户). Tas ir, laikā, kad strādnieka vidējā mēneša alga bija 28 juaņas un 1 kg rīsu maksāja 0,14 juaņas, viņu gada bruto ienākumi bija 10 000 juaņu. Kopš sešu gadu vecuma zēns palīdzēja savu vecāku biznesā. Pēc pamatskolas beigšanas Džans pieteicās mūzikas vidusskolā. Kad viņa māte par to uzzināja, viņa bija stingri pret to un lika dēlam apmeklēt parasto vidusskolu, lai vēlāk varētu studēt universitātē. Džans Lu uzklausīja savu māti un pārgāja uz Haņšou apgabala 1. ģimnāziju. Pēc vidusskolas beigšanas Džans Lu 1996. gada 1. augustā iestājās Tautas Atbrīvošanas armijas Gaisa spēkos. 1999. gada aprīlī viņš iestājās Ķīnas komunistiskajā partijā. 2000. gadā viņš pabeidza Gaisa spēku Aviācijas universitāti. Džans Lu dienēja Gaisa spēkos kā iznīcinātāju pilots. Viņam vairākkārt bija jāapmeklē padziļināti apmācības kursi, kuros pilotu skaits tika samazināts, izmantojot atlases principus. Vēlāk viņš dienēja apmācību eskadras štābā, un bija atbildīgs par šaušanas treniņu plānošanu gaisa kaujās. Džans Lu veica 1200 bezavāriju lidojumu stundas, par ko viņam tika piešķirta I līmeņa militārā pilota zīme. 2009. gadā Džans Lu pieteicās Ķīnas 2. kosmonautu grupas atlasē. 2010. gada 7. maijā viņu uzņēma kosmonautu vienībā. 2020. gadā Džanu paaugstināja par vecāko pulkvedi. 2022. gadā viņš bija kosmosa kuģa Shenzhou 14 dublieru apkalpes loceklis. Pirmo kosmisko lidojumu Džans Lu sāka 2022. gada 29. novembrī, esot kosmosa kuģa Shenzhou 15 sistēmu operatoram. Viņš ar diviem apkalpes biedriem orbitālajā stacijā Tiangong (4. ekspedīcija) pavadīja 186 dienas. Uz zemes kosmosa kuģis atgriezās 2023. gada 3 jūnijā. Kosmisko lidojumu kopsavilkums: Zhang Lu, new space traveler longing to sing in orbit Xinhua, 2022-11-28 (angliski) Deng Qingming astronautix.com (angliski) Дэн Цинмин astronaut.ru (krieviski)