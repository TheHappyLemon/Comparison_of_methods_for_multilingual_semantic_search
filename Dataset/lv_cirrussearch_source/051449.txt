Cluedo (izruna angļu val.: /ˈkluːdoʊ/; latviešu val.: klūdo) dedukcijas galda spēle detektīvspēļu un izmeklēšanas spēļu grupā. Pirmo reizi tā izdota Lielbritānijā 1949. gadā, kur kļuvusi par vienu no populārākajām galda spēlēm, bet spēles noteikumu motīvi un personāži — par publiskajā komunikācijā bieži izmantotiem tēliem un atsaucēm. 21. gadsimta sākumā ASV spēļu uzņēmums "Hasbro" laidis klajā arī spēles versiju latviešu valodā. Spēli veido spēles galdiņš, divi metamie kauliņi, seši gājienu kauliņi, sešas ieroču figūriņas, 21 spēles kārts, jaunākajās versijās arī deviņas pavedienu kārtis, kā arī lapiņas piezīmēm par nozieguma izmeklēšanas gaitu. Cluedo spēlē piedalās no diviem līdz sešiem spēlētājiem. Spēles uzdevums ir uzminēt trīs spēles atminējuma aploksnē paslēptās kārtis, kurās atklāts noziegums — kas, ar ko un kur pastrādājis slepkavību. Spēles galdiņu veido ēkas plāns ar deviņām telpām, pa kurām spēles dalībnieki pārvieto gājienu kauliņus un izsaka aizdomas. Uzskatot, ka ir gūti pietiekami pierādījumi, spēles dalībnieki var izteikt apsūdzības un pārliecināties par to pareizību, apskatot trīs konverta kārtis. Spēles beidzas, ja kāds no dalībniekiem apsūdzības izteicis pareizi, vai arī, ja visi dalībnieki (izņemot pēdējo atlikušo) no dalības spēlē pēc aplamu apsūdzību izteikšanas izslēgti. Seši spēles personāži ir mācītājs Grīns, pulkvedis Sinepe, doktore Orhideja, Pīkoka kundze, profesors Plūme un Skārletas jaunkundze. Personāžus spēlē reprezentē gājienu kauliņi. Seši iespējamie nozieguma ieroči ir svečturis, duncis, svina caurule, revolveris, virve un uzgriežņa atslēga. Ieročus uz spēles galdiņa reprezentē miniatūras figūriņas, kas sākotnēji tiek izvietotas nejauši izraudzītās telpās un pārvietotas aizdomu izteikšanas gaitā. Deviņas telpas, kurās var būt pastrādāts noziegums, ir deju zāle, biljarda istaba, ziemas dārzs, ēdamistaba, halle, virtuve, bibliotēka, viesistaba un kabinets. Spēles personāži, ieroči, un telpas attēloti uz 21 spēles kārts, kas spēles sākumā tiek izdalītas spēlētājiem vai paslēptas atminējuma aploksnē. Ražotāja "Hasbro" spēles mūsdienu oficiālajos noteikumos tiek piedāvāts īpašs variants diviem spēlētājiem. Pamatā noteikumi ir tādi paši kā tradicionālajā variantā, bet ar vienu atšķirību - četras spēles kārtis tiek noliktas ar attēlu uz leju nejauši izvēlētās telpās. Spēlētājs kārti var apskatīties, kad viņa kauliņš ir nonācis šajā telpā. Divu spēlētāju variantā netiek izmantotas pavedienu kārtis. No šī divu spēlētāju varianta, kas iekļauts arī jaunākajā latviešu versijā, atšķirīgs variants paredzēts spēles 2011. gada ASV versijā: četras kārtis netiek novietotas spēles laukuma telpās, bet gan līdzās galdiņam. Ja spēles gaitā spēlētājs A izsaka aizdomas, bet spēlētājam B nav nevienas nosauktās kārts, tad spēlētājs A var apskatīties vienu no četrām malā noliktajām kārtīm un veikt attiecīgas atzīmes savā piezīmju lapā. Kārts tiek nolikta atpakaļ, un spēle turpinās. Cluedo 1943. gadā izgudroja Anglijas pilsētas Birmingemas mūziķis Entonijs Prats. Pirmo reizi Cluedo 1949. gadā izdeva Lielbritānijas galda spēļu uzņēmums "Waddingtons". Mūsdienās spēles izdošanas tiesības pieder "Hasbro". Gadu gaitā spēles dizains izmainījās, bet noteikumi un personāži spēles pamata versijai palika sākotnējie līdz pat 2016. gadam, kad pirmo reizi tika aizvietots viens no sešiem klasiskajiem spēles personāžiem — mājkalpotājas Vaita kundzes vietā stājās doktore Orhideja. Līdzās pamata versijai klajā laisti daudzi tematiskie varianti ar pilnīgi citiem personāžiem, ieročiem un darbības norises vietām, populārās kultūras, filmu un seriālu motīviem, arī seriāla "Sherlock", Harija Potera kinosāgas un animācijas seriāla "Rick and Morty" motīviem. ASV spēle no sākta gala tiek izdota ar nosaukumu "Clue". Spēles nosaukumā Cluedo apvienoti divi vārdi — angļu valodas vārds "clue" ("pavediens") un jaunās detektīvspēles izstrādāšanas laikā jau populārās galda spēles "Ludo" (tā pie mums pazīstama ar nosaukumu "Riču-Raču") nosaukums, kas latīņu valodā nozīmē "es spēlēju". Pēc Cluedo motīviem 1985. gadā tapusi ASV mākslas filma Clue (Pavediens). Melnā kinokomēdija neguva kritiķu atzinību un skatītāju atsaucību, bet pēc tam, kad filma tika izlaista video kasetes formātā, turklāt piedāvāta ar ievērojamu atlaidi, tā sasniedza jaunu un jo plašu auditoriju, kā arī iemantoja kulta filmas statusu, ko tai izdevies saglabāt joprojām. Atsauces uz Cluedo spēles motīviem un personāžiem kā uz vispārzināmu kultūras fenomenu Lielbritānijā arī mūsdienās tiek izmantotas publiskajā komunikācijā, recenzijās, politikas norišu komentāros un asprātībās. Valdis Zariņš. «Vai Tu spēj atrisināt Cluedo mistēriju?», 26.11.2017. Arhivēts no oriģināla, laiks: 29.12.2019. Skatīts: 29.12.2019. «"Clue" noteikumi ražotāja "Hasbro" vietnē». 2011. Skatīts: 07.12.2021. Brydie Lee-Kennedy. «Who killed Mrs White? (It was Hasbro, on the drawing board, with political correctness)». The Guardian, 05.07.2019. Skatīts: 29.12.2019. «Seriālā "Sherlock" aktieri spēlē savu "Cluedo" versiju». 24.07.2016. Skatīts: 29.12.2019. «20 Mind-Blowing Facts You Didn't Know About Cluedo / There Have Been LOTS Of Versions». Skatīts: 29.12.2019. «20 Mind-Blowing Facts You Didn't Know About Cluedo / Clue Vs Cluedo». Skatīts: 29.12.2019. Keith Phipps. «Before ‘Knives Out,’ There Was ‘Clue’», 27.11.2019. Skatīts: 29.12.2019. «20 Mind-Blowing Facts You Didn't Know About Cluedo / The Film Was A Cult Hit». Skatīts: 29.12.2019. Priscilla Frank. «30 Years Later And ‘Clue’ The Movie Is Still A Work Of Cult Genius». huffpost.com, 08.06.2015. Skatīts: 29.12.2019. «Daniel Craig and stars galore play movie Cluedo in the rompish Knives Out». ft.com. 27.12.2019. Skatīts: 29.12.2019. «Knives Out review – Daniel Craig goes Columbo in Cluedo whodunnit». The Guardian. 29.11.2019. Skatīts: 29.12.2019. Videopamācība, kā spēlēt "Cluedo" (angļu val.) Video par "Cluedo" vēsturi (angļu val.)