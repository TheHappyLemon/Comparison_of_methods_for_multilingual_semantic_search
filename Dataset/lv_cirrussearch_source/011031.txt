Klifords Donalds Saimaks (Clifford Donald Simak, dzimis 1904. gada 3. augustā Milvilā (Millville) Viskonsinā, miris 1988. gada 25. aprīlī Mineapolisā, Minesotā) bija viens no pazīstamākajiem 20. gs. amerikāņu zinātniskās fantastikas rakstniekiem. Saimaks literārās darbības laikā ieguvis trīs Hugo un vienu Nebula balvu, kā arī dažādas citas mazāk prestižas balvas. Saimaks dzimis Milvilā Viskonsinā. 1929. gadā viņš apprecēja Agnesi Kuhenberu, vēlāk viņiem bija divi bērni. Saimaks studēja Viskonsinas universitātē un vēlāk strādāja dažādos laikrakstos, īpaši daudz Minneapolis Star and Tribune, kurā darbojās no 1939. līdz 1976. gadam. Saimaks miris Mineapolisā. Saimaks sāka rakstīt zinātnisko fantastiku 1931. gadā dažādiem lubu žurnāliem, taču 1933. gadā to pārtrauca. Vienīgais viņa zinātniskās fantastikas darbs, kas publicēts laikaposmā starp 1933. un 1937. gadu, bija romāns "Radītājs" (The Creator, 1935). Znātnisko fantastiku Saimaks atsāka rakstīt 1937. gadā, īpaši bieži publicēdamies žurnālā Astoundind Stories, ko tolaik bija iesācis vadīt Džons V. Kempbels. Saimaks bija viens no spilgtākajiem t.s. zinātniskās fantastikas zelta laikmeta (1938—1950) autoriem. Zināmākie Saimaka darbi tapuši sešdesmitajos un septiņdesmitajos gados, tad viņa darbu literārā kvalitāte samazinājās, lai gan viņš turpināja rakstīt zinātnisko fantastiku un vēlāk arī fantāzijas literatūru līdz pat astoņdesmitajiem gadiem. Latviešu valodā izdots Saimaka romāns "Visa dzīvība zaļo" (All Flesh is Grass, 1965, tulk. Helma Lapiņa, 1969) un stāstu krājums "Naudas koks" (no krievu val. tulk. Solveiga Cepurniece, 1980). Vairāku autoru stāstu krājumā "Civilizācijas skatlogs" (1977) stāsts "Operācija "Skunkss"" (Operation Stinky, 1957). "Kosmiskie inženieri" (Cosmic Engineers, pirmoreiz žurnālā 1939.g., grāmatā — 1946.g.); "Pilsēta" (City, 1952); "Gredzens ap Sauli" (Ring Around the Sun, 1954); "Pārsēšanās stacija" (Way Station, 1963).