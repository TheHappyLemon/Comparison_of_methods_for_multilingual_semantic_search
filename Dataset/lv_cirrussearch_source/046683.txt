D'Endželo Rasels (angļu: D'Angelo Russell; dzimis 1996. gada 23. februārī Luisvilā) ir amerikāņu basketbolists, spēlē saspēles vadītāja pozīcijā. 2023. gadā pārstāv Nacionālās basketbola asociācijas (NBA) klubu Losandželosas "Lakers". Augstskolu basketbolā ar labiem panākumiem pārstāvēja NCAA komandu Ohio State (Ohaio štata Universitāte) no 2014. līdz 2015. gadam. 2014. gadā piedalījās McDonald’s All-American un Jordan Brand Classic turnīros, kas pulcē labākos Ziemeļamerikas jaunos basketbolistus, kā arī pārstāvēja ASV izlasi Nike Hoop Summit. Pēc tikai vienas sezonas augstskolu basketbolā 2015. gada NBA draftā viņu Losandželosas "Lakers" izraudzījās ar kopējo 2. numuru pirmajā kārtā (šajā draftā ar 4. numuru tika izvēlēts Latvijas basketbolists Kristaps Porziņģis). D. Rasela sniegums divās sezonās "Lakers" sastāvā nebija tik labs, kā varētu gaidīt no spēlētāja, kas draftā izraudzīts ar otro numuru. Komanda nesasniedza play-off, bet spēlētājs pirmās sezonas beigās tika iekļauts otrajā simboliskajā debitantu izlasē (NBA All-Rookie Second Team). Karjeras rezultatīvāko spēli aizvadīja 2017. gada 19. martā, kad zaudētā spēlē pret Klīvlendas "Cavaliers" (120—125) viņš iemeta 40 punktus. 2017. gada jūnijā D. Rasels kopā ar Timofeju Mozgovu tika aizmainīts uz Bruklinas "Nets" pret Bruku Lopesu un otrās kārtas drafta tiesībām 2017. gada NBA draftā ("Lakers" izvēlējās Kailu Kuzmu). 2018. gada 23. martā viņš sasniedza savu pirmo karjeras triple-double ar 18 punktiem, 13 rezultatīvām piespēlēm un 11 atlēkušajām bumbām zaudētā spēlē (112—116) pret Toronto "Raptors". Savā otrajā sezonā "Nets" sastāvā D. Rasels nostiprinājās komandas starta pieciniekā, bet Bruklinas komanda sezonas pirmajā pusē rādīja pārliecinošu sniegumu, izvirzoties starp labākajām Austrumu konferencē. 2019. gada 18. janvārī D. Rasels atkārtoja savu karjeras rezultativitātes rekordu, gūstot 40 punktus uzvarētā spēlē pret Bostonas "Celtic" (109—102). Šajā sezonā viņš piedalījās savā karjeras pirmajā NBA Visu zvaigžņu spēlē. Sezonas noslēgumā "Nets" kvalificējās play-off spēlēm, kur izstājās pēc zaudējuma Filadelfijas "76ers" piecu spēļu sērijā. 2019. gada vasarā Bruklinas komanda, neraugoties uz spoži aizvadīto sezonu, aizmainīja D. Raselu uz neseno čempionvienību Goldensteitas "Warriors", lai iegūtu savā sastāvā Kevinu Durantu, kā arī piesaistītu Kairiju Ērvingu saspēles vadītāja pozīcijā. Čempionvienība "Warriors" traumu dēļ zaudēja vairākus pieredzējušus spēlētājus, tādēļ sezonas sākumā D. Rasels kļuva par pārliecinošu līderi maz pieredzējušā komandā. 2019. gada 8. novembrī, zaudētā spēlē pret Minesotas "Timberwolves" D. Rasels guva 52 punktus, kas kļuva par jaunu viņa karjeras rezultativitātes rekordu. 2020. gada 6. februārī "Warriors" D. Raselu aizmainīja uz Minesotas "Timberwolves" kopā ar Džeikobu Evansu un Omari Spellmanu maiņas darījumā pret Endrū Viginsu un nākotnes drafta izvēlēm. 2022. gada 5. marta uzvarētā spēlē pret Portlendas "Trail Blazers" (135—121) D. Rasels uzstādīja karjeras rekordu, iedodot komandas biedriem 15 rezultatīvas piespēles. 2023. gada 9. februārī viņš tika aizmainīts uz savu pirmo NBA komandu Losandželosas "Lakers" trīs komandu maiņas darījumā, kurā bija iesaitīta arī Jūtas "Jazz", un vasarā viņš vienojās par jaunu līgumu ar "Lakers". Vikikrātuvē par šo tēmu ir pieejami multivides faili. Skatīt: D'Endželo Rasels. Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) ESPN NBA profils (angliski) RealGM Basketball profils (angliski)