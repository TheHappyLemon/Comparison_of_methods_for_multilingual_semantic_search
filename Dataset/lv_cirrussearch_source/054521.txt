SKS 64. ekspedīcija (Expedition 64, ISS-64, Экспедиция МКС-64) bija ASV Nacionālās aeronautikas un kosmosa administrācijas (NASA), Krievijas Roskosmos un Japānas JAXA kosmonautu pastāvīgā ekspedīcija Starptautiskajā kosmosa stacijā (SKS) no 2020. gada 21. oktobra līdz 2021. gada 17. aprīlim. 64. ekspedīcija sākās 2020. gada 21. oktobrī ar kosmosa kuģa Sojuz MS-16 atvienošanos un turpināsies līdz kosmosa kuģa Sojuz MS-17 atvienošanai 2021. gada aprīlī. 2020. gada 17. novembrī stacijā ieradās kosmosa kuģa Crew-1 apkalpe. Lai atbrīvotu vietu nākamajam kuģim pie moduļa Rassvet, 2021. gada 19. martā Sojuz MS-17 veica pārkabināšanos uz Poisk moduli. Vairākas stundas pirms manevriem kuģa apkalpe Sergejs Rižikovs, Sergejs Kuds-Sverčkovs un Ketlīna Rubinsa ieņema savas vietas kuģī. 16:38:31 UTC Sojuz atvienojās un attālinājās 40 metrus. Tad tas aplidoja staciju, un 17:12:33 UTC pieslēdzās pie Poisk moduļa. Kuģi vadīja komandieris Rižikovs ar manuālo vadības sistēmu. Pēc Sojuz MS-17 atgriešanās uz zemes Poisk varēs izmantot iziešanai kosmosā, lai moduli sagatavotu Nauka laboratorijas moduļa pieņemšanai. Gaisa noplūde no Zvezda moduļa, ko mēģināja novērst 63. ekspedīcijas dalībnieki, turpinājās. 13. novembrī tika novērots, ka plaisa ir palielinājusies līdz 4,4 cm. Vēlāk tajā pašā dienā kosmonauti blakus plaisai pamanīja skrambu. 17. novembrī plaisa tika pārklāta ar gumiju un alumīnija foliju, tomēr gaisa noplūde turpinājās. 18. novembrī Krievijas kosmonauti veica iziešanu kosmosā un apskatīja vietu Zvezda ārpusē, kur no iekšpuses bija plaisa, bet nekā aizdomīga nemanīja. 2021. gada februārī ieradās kravas kuģis Progress MS-16, kas atveda arī remonta komplektu, kas paredzēts gaisa sūces aizdarīšanai Zvezda modulī. Marta pirmajā pusē kosmonauti abām plaisām uzklāja hermētiķi vairākos slāņos un pastāvīgo ielāpu. Pēc nodalījuma hermētiskuma pārbaudes tika secināts, ka gaisa noplūde joprojām turpinās. 2. aprīlī apkalpe noklāja ar hermētiķi vēl trīs iespējamas noplūdes vietas. Pēc tam tika novērots, ka gaisa noplūde samazinājusies trīs reizes. Tika atklātas vēl trīs mazākas mikroplaisas. Перелёт с причала на причал Новости космонавтики, 2021-03-19 Экипаж МКС доложил, что утечка воздуха со станции продолжается novosti-kosmonavtiki.ru, 2020-11-05 Трещина в модуле МКС оказалась в полтора раза больше, чем считалось ранее novosti-kosmonavtiki.ru, 2020-11-13 В российском модуле на МКС не смогли устранить утечку воздуха novosti-kosmonavtiki.ru, 2020-11-19 64. ekspedīcija NASA mājas lapā Arhivēts 2021. gada 16. aprīlī, Wayback Machine vietnē. (angliski) 64. ekspedīcija Energija mājas lapā Arhivēts 2020. gada 26. oktobrī, Wayback Machine vietnē. (krieviski)