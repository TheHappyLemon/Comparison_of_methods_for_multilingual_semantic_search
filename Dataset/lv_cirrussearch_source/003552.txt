Amerikas Savienoto Valstu prezidentu uzskaitījums ir saraksts, kurā iekļauti visi ASV valsts vadītāji. Papildus šīm personām, kas ir bijuši ASV prezidenti kopš 1789. gada, kad stājās spēkā ASV Konstitūcija, attiecīgi ir nosaukti arī ASV viceprezidenti. Uzskaitījumā numerācija atbilst secībai, kā prezidenti stājās amatā, nevis pēc termiņiem. Tādējādi, ja prezidents bija ievēlēts amatā divas (vai vairāk) reizes pēc kārtas, viņš joprojām ir uzskaitīts tikai vienu reizi. Vienīgais izņēmums ir Grovers Klīvlends, kas bija ASV prezidents divus termiņus, bet šie termiņi nebija pēc kārtas. Līdz ar to viņš bija gan 22., gan 24. ASV prezidents, un, lai gan uzskaitījumā ir uzskaitīti 44 prezidenti, patiesībā bija tikai 43. Pēc aiziešanas pensijā, nāves vai atstādināšanas uz atlikušo pilnvaru laiku amatā stājās tā brīža viceprezidents, kas arī ir iekļauts šajā uzskaitījumā. Kopā tā ir bijis deviņas reizes. Četri no viņiem, esot amatā, tika nogalināti (Abrahams Linkolns, Džeimss Gārfīlds, Viljams Makinlijs un Džons Kenedijs), bet vēl četri nomira (Viljams Herisons, Zekerijs Teilors, Vorens Hārdings un Franklins Rūzvelts). Devītais prezidents, kura vietā stājās viceprezidents, bija Ričards Niksons, kas 1974. gadā atkāpās no amata. No 1861. līdz 1865. gadam Amerikas pilsoņu kara laikā Amerikas Valstu Konfederācijas prezidents bija Džefersons Deiviss; viņš nav šajā uzskaitījumā iekļauts. Vienkāršības labad šis uzskaitījums ir sadalīts trīs daļās: no Neatkarības kara līdz Pilsoņu karam (1789—1861) no Pilsoņu kara līdz Otrā pasaules kara beigām (1861—1945) no Otrā pasaules kara beigām līdz mūsdienām (no 1945. gada) Pirmajā kolonnā krāsa norāda piederību politiskajai partijai. Krāsu nozīmi var apskatīt uzskaitījuma beigās. ASV prezidentu uzskaitījums pēc vecuma