Šis raksts ir par Brazīlijas futbolistu. Par vulkānu Martinikā skatīt rakstu Pelē (vulkāns). Atbilstoši portugāļu personvārdu došanas paražām šī cilvēka pirmais jeb mātes uzvārds ir Arantiss, bet otrais jeb tēva uzvārds — du Nasimentu. Edsons Arantiss du Nasimentu (Brazīlijas portugāļu: Edson Arantes do Nascimento; dzimis 1940. gada 23. oktobrī, miris 2022. gada 29. decembrī), plašāk pazīstams kā Pelē (Pelé, izrunā: [peˈlɛ]), bija Brazīlijas futbolists, kas spēlēja uzbrucēja un saspēles veidotāja pozīcijā. Savā laikā viņu dažādi sporta žurnālisti, rakstnieki, līdzjutēji atzina par visu laiku labāko futbolistu. Starptautiskā Olimpiskā komiteja viņam piešķīra titulu "Gadsimta sportists". 1999. gadā žurnāls Time nosauca Pelē par vienu no 20. gadsimta 100 svarīgākajām personībām. Pelē ir guvis 1281 vārtus 1363 spēlēs. Šajās spēlēs ir iekļauti visu veidu turnīri, ieskaitot draudzības spēles. Laikos, kad viņš spēlēja, Pelē bija vispelnošākais sportists pasaulē. Dzimtajā Brazīlijā Pelē tiek uzskatīts par nacionālo varoni. Viņš ir zināms saistībā ar saviem sasniegumiem un devumu futbola spēlei, kā arī ir FIFA oficiāli apstiprināts pasaules futbola vēstnieks. Brazīlijas valdība viņu ir pasludinājusi par nacionālo bagātību. Viņš ir zināms arī ar savu politisko aktivitāti nabadzības apkarošanā; savus 1000. gūtos vārtus viņš veltīja Brazīlijas nabadzīgajiem bērniem. Karjeras laikā viņš kļuva zināms kā "Futbola karalis" (O Rei do Futebol), "Karalis Pelē" (O Rei Pelé) vai vienkārši "Karalis" (O Rei). Viņš ir uzņemts arī ASV futbola slavas zālē. Pelē, īstajā vārdā Edsons Arantiss du Nasimentu, ir dzimis 1940. gada 23. oktobrī Treškorasoinsā, Minasžeraisā. Viņš bija vecākais bērns Dodiņu (Žuans Ramušs du Nasimentu, arī futbolists) un Selestas Arantisas ģimenē. Vārds tika iedots par godu amerikāņu izgudrotājam Tomasam Edisonam, bet vecāki nolēma to piešķirt bez i burta, tas ir, gribēja nosaukt par Edsonu. Tomēr dzimšanas apliecībā viņa vārds parādījās kā Edisons (Edison). Bērnībā ģimene viņu sauca par Diku (Dico). Iesauku Pelē viņš ieguva skolas gados, jo, kā pats saka, iespējams tāpēc, ka neesot mācējis izrunāt sava iemīļotā spēlētāja Vasco da Gama vārtsarga Bilē (Bilé) vārdu. Savā autobiogrāfijā Pelē rakstīja, ka nezinot, ko nozīmē viņa iesauka. 2000. gados viņš uzzināja, ka ivritā tā izrunā vārdu, kas nozīmē ‘brīnums’ (פֶּ֫לֶא). Pelē uzauga nabadzībā Sanpaulu štata pilsētā Bauru. Bērnībā spēlēja vairākās bērnu komandās līdz nonāca Valdemara di Britu trenētajā jauniešu komandā Bauru Athletic Club, kas piedalījās Sanpaulu štata jauniešu čempionātā. Pelē profesionāli futbolu sāka spēlēt 15 gadu vecumā Brazīlijas futbola klubā Santos un 16 gadu vecumā Brazīlijas izlasē. 17 gadu vecumā, 1958. gadā, ieguva savu pirmo Pasaules kausu. Viņš izcīnīja vēl divus Pasaules kausus (1962. un 1970. gadā) un ir vienīgais futbolists, kas ir ieguvis trīs Pasaules kausus. Pelē bija visu laiku rezultatīvākais Brazīlijas izlases futbolists, viņš iesita 77 vārtus. Lai arī Pelē bija neskaitāmi piedāvājumi no Eiropas klubiem, ekonomiskie apstākļi un tā brīža Brazīlijas futbola likumdošana bija Santos labā, ļaujot klubam viņu paturēt gandrīz divas dekādes līdz pat 1974. gadam. Viņa individuālā tehnika un atlētisms tika izcelts visu viņa karjeras laiku un viņš bija zināms ar savu lielisko dribla tehniku un piespēlēm, kā arī ātrumu, spēcīgo sitienu, prasmīgo spēli ar galvu un bieži gūtajiem vārtiem. Kopš karjeras beigām 1977. gadā Pelē darbojās kā pasaules futbola vēstnieks un piedalījās vairākās kinofilmās un komerciālos pasākumos. 2004. gadā viņš pats sevi iekļāva FIFA 100 sarakstā kā vienu no 125 labākajiem futbolistiem futbola vēsturē. Pelē zīmolu pārstāvēja kompānija Prime Licensing, ko izveidoja viņa ilggadējs draugs un modes uzņemējs Žozē Alvešs de Araujo. Bez tam viņš pārvaldīja arī Pelē līgumus ar Puma AG, Pelestation, QVC, Fremantle Media, Pele L'uomo un Pele Arena kafejnīcas. 1992. gadā Pelē kļuva par ANO ekoloģijas un vides vēstnieku. 1995. gadā viņam piešķīra Brazīlijas Zelta medaļu par īpašiem sasniegumiem sportā, Brazīlijas prezidents Fernando Henrike Kardoso iecēla viņu "Ārkārtas sporta ministra amatā" un viņš kļuva arī par UNESCO labas gribas vēstnieku. Šajā laikā viņš ierosināja likumdošanas izmaiņas, lai cīnītos ar korupciju Brazīlijas futbolā, kuras kļuva zināmas ar nosaukumu "Pelē likums". Pelē pameta šo amatu 2001. gadā, kad pats tika apsūdzēts par līdzdalību korupcijas skandālā, lai arī tas netika pierādīts. 1997. gadā viņam piešķīra britu goda bruņinieka titulu. Miris 2022. gada 29. decembrī pēc ilgas cīņas ar vēzi. 1966. gada 21. februārī Pelē apprecēja Rosemeri dos Reis Cholby. Viņam bija divas meitas Kellija Kristina (1967. gada 13. janvāris) un Dženifera (1978.), kā arī dēls Edsons ("Edinju" — mazais Edsons, 1970. gada 27. augusts). Pelē šķīrās no sievas 1978. gadā. 2005. gadā Edinju tika arestēts par narkotisku vielu glabāšanu. Kopš 1994. gada Pelē bija precējies ar psiholoģi un gospeļu dziedātāju Asiriu Lemosu Seiksasu un 1996. gadā kļuva par dvīņu Džošua un Selesta tēvu. Šķirušies 2008. gadā. 75 gadu vecumā Pelē apprecējās ar 50 gadu veco japānieti Mārsiju Aoki, kas nodarbojās ar uzņēmējdarbību, medicīnas iekārtu importu. Viņi apprecējās 2016. gada jūlijā. 1956. gadā tā brīža Brazīlijas futbola zvaigzne di Britu pamanīja Pelē, un uzaicināja viņu uz Santusu, industriālu ostas pilsētu Sanpaulu štatā, lai atrādītu sevi profesionālam klubam Santos Futebol Clube, apgalvojot kluba vadībai, ka piecpadsmitgadīgais jaunietis kļūs par "labāko futbolistu pasaulē." Karjeras laikā Santušas klubā Pelē spēlēja kopā ar daudziem talantīgiem spēlētājiem, ieskaitot Zitu, Pepe un Koutinju, kurš kļuva par viņa galveno partneri daudzās uzbrukuma izspēlēs Pelē Santos sastāvā debitēja 1956. gada 7. septembrī draudzības spēlē pret Corinthians, gūstot vienus vārtus un komandai uzvarot ar 7:1. 1957. gada sezonas sākumā Pelē tika dota iespēja spēlēt pirmās komandas sākumsastāvā un 16 gadu vecumā viņš kļuva par līgas rezultatīvāko spēlētāju. Tikai desmit mēnešus pēc profesionālā līguma parakstīšanas viņu uzaicināja uz Brazīlijas izlasi. Pēc 1962. gada Pasaules kausa par viņa iegūšanu interesi izrādīja tādi bagāti Eiropas klubi kā Real Madrid, Juventus un Manchester United, bet Brazīlijas valdība paziņoja, ka Pelē ir "oficiāla nacionālā bagātība", lai novērstu viņa izbraukšanu no valsts. 1969. gada 19. novembrī Pelē guva savus 1000. vārtus visu sacensību kopvērtējumā. Šis notikums Brazīlijā tika īpaši atzīmēts. Īpašie vārti, tautā saukti par O Milésimo (Tūkstošie), tika gūti spēlē pret Vasco da Gama, kad Pele guva vārtus no 11 metru soda sitiena Marakanas stadionā. Pēc 1972. gada sezonas (septiņpadsmitā Santos rindās), Pelē aizgāja no Brazīlijas klubu futbola, lai arī vairākās oficiālās spēlēs vēl pārstāvēja savu klubu. Pēc diviem gadiem viņš atgriezās, parakstot līgumu ar New York Cosmos, kas spēlēja Ziemeļamerikas futbola līgā (NASL) uz 1975. gada sezonu. Lai arī vairs ne labākajā formā, Pelē piesaistīja daudz lielāku publikas uzmanību un interesi par futbolu ASV. Iepriekš videoklips ar Pelē gūtajiem vārtiem šķērītē Brazīlijas izlasē bija daļa no ievada video populārajā TV pārraidē "Plašā sporta pasaule" (ABC's Wide World of Sports) un, iespējams, daudziem amerikāņiem radīja priekšstatu par šo sporta veidu. Sava trešajā un pēdējā sezonā ar klubu viņš ar klubu izcīnīja 1977. gada čempiontitulu. Pelē pirmā spēle nacionālajā izlasē bija 1—2 zaudējums pret Argentīnu 1957. gada 7. jūlijā. Šajā spēlē viņš guva vārtus 16 gadu un 9 mēnešu vecumā, kļūdams par jaunāko spēlētāju, kas guvis vārtus nacionālo izlašu spēlē. Pirmā viņa spēle Pasaules kausa finālturnīrā bija pret PSRS izlasi 1958. gada Pasaules kausā. Viņš bija turnīra un tobrīd arī jaunākais jebkad Pasaules kausā spēlējušais spēlētājs. Pirmos vārtus viņš guva pret Velsas izlasi ceturtdaļfinālā. Tie bija vienīgie vārti spēlē un palīdzēja Brazīlijai iekļūt pusfinālā. Ar šiem vārtiem viņš kļuva par jaunāko vārtu guvēju Pasaules kausā ar 17 gadiem un 239 dienām. Pusfināla spēlē pret Franciju pēc puslaika Brazīlija bija vadībā 2:1, bet pēc tam Pelē guva hettriku, kļūstot par jaunāko to paveikušo spēlētāju Pasaules kausā. 1958. gadā Pelē kļuva par jaunāko spēlētāju, kas spēlējis Pasaules kausa finālspēlē 17 gadu un 249 dienas vecumā. Finālā viņš guva divus vārtus un Brazīlija pārspēja Zviedriju ar 5:2. Viņa pirmie vārti, kuri iekļāva bumbas pārmešanu pāri aizsargam, kam sekoja precīzs sitiens no gaisa, tika izvēlēti par labākajiem vārtiem Pasaules kausa vēsturē. Pēc spēles beigām Pelē uz laukuma zaudēja samaņu un viņam palīgā devās medicīniskais personāls. Pēc atgūšanās viņš bija acīmredzami saviļņots par uzvaru un asarām acīs saņēma savu komandas biedru apsveikumus. Turnīrā viņš guva sešus vārtus četrās spēlēs, ieņemot dalītu otro vietu aiz rekordista Žista Fontēna. Pirmajā 1962. gada Pasaules kausa spēlē pret Meksiku Pelē izdarīja piespēli pirmo vārtu guvumā un guva otros vārtus, palielinot rezultātu uz 2:0 pēc tam, kad bija apspēlējis četrus aizsargus. Viņš guva savainojumu, izpildot tālsitienu spēlē pret Čehoslovākiju. Tas liedza viņam turpmāko dalību turnīrā un treneris Aimore Moreira bija spiests veikt vienīgo izmaiņu sākumsastāvā visa turnīra gaitā. Pelē vietā spēlēja Amarildu, kurš labi aizvadīja atlikušo turnīru. Tomēr izšķirošo lomu Brazīlijas otrā titula iegūšanā nospēlēja Garinša. 2007. gada novembrī FIFA paziņoja, ka Pelē tiks piešķirta 1962. gada medaļa ar atpakaļejošu datumu, padarot viņu par vienīgo spēlētāju pasaulē, kurš ieguvis trīs Pasaules kausus. Kad Pelē tika izsaukts uz Brazīlijas izlasi 1969. gadā, viņš sākotnēji atteicās, bet vēlāk pieņēma piedāvājumu un aizvadīja sešas spēles 1970. gada Pasaules kausa kvalifikācijas turnīrā, gūstot sešus vārtus. 1970. gada finālturnīrs Meksikā Pelē bija pēdējais. Brazīlijas sastāvā šim turnīram bija daudz izmaiņu, salīdzinot ar 1966. gada sastāvu. Spēlētāji kā Garinša, Niltons Santušs, Džalma Santušs un Gilmars jau bija beiguši karjeru, bet komanda ar Pelē, Rivelinu, Žairzinju, Gersonu, Tostau un Klodoaldu sastāvā tiek uzskatīta par vienu no labākajām komandām futbola vēsturē. Pirmajā spēlē pret Čehoslovākiju Pelē izvirzīja Brazīliju vadībā ar 2:1, tehniski uz krūtīm saņemot tālu Gersona piespēli. Šajā spēlē Pelē mēģināja pārspēt vārtsargu Ivo Viktoru ar sitienu no laukuma viduslīnijas un trāpīja tikai nedaudz garām. Brazīlija uzvarēja spēli ar 4:1. Spēlē pret Anglijas izlasi pirmajā puslaika viņš izdarīja lielisku sitienu ar galvu, ko efektīgi atvairīja Gordons Benkss. Otrajā puslaikā viņš izdarīja piespēli Žairzinju vienīgajos spēlē gūtajos vārtos. Pret Rumāniju viņš atklāja rezultātu ar tiešo brīvsitienu ar labo kāju. Vēlāk viņš izvirzīja Brazīliju vadībā ar 3:1 un spēle noslēdzās ar 3:2. Ceturtdaļfinālā pret Peru Brazīlija uzvarēja ar 4:2, Pelē izdarīja piespēli Tostau komandas trešajos vārtos. Pusfinālā Brazīlija tikās ar Urugvaju pirmoreiz kopš 1950. gada Pasaules kausa finālspēles. Žairzinju izvirzīja vadībā Brazīliju ar 2:1 un Pelē piespēlēja Rivelinu, padarot rezultātu 3:1. Šajā spēlē Pelē veica vienu no zināmākajām savām izspēlēm. Tostau izdarīja aizsardzību caururbjošu piespēli, un Urugvajas vārtsargs Ladislao Mazurkiewicz to pamanīja. Vārtsargs metās pretī bumbai, bet Pelē pie tās tika pirmais un, tai nepieskaroties, to novirzīja vārtsargam pa kreisi, pats apskrienot pa labo pusi. Pelē apskrēja vārtsargu un izdarīja sitienu pagriezienā pret vārtiem, bet sitiens izdevās neprecīzs un bumba aizlidoja gar tālo vārtu stabu. Brazīlija finālā spēlēja pret Itāliju, kurā Pelē ar galvu guva pirmos vārtus, apsteidzot aizsargu Tarčizio Burniču. Viņš izdarīja piespēles Žairzinju un Karlosa Alberto gūtajos vārtos, pēdējie no kuriem tika gūti pēc iespaidīgas komandas saspēles. Brazīlija uzvarēja spēlē ar 4:1, mūžīgi paturot Žila Rimē balvu. Burničs, kurs spēles laikā sedza Pelē, pēc spēles izteicās "Es teicu sev pirms spēles, viņš ir veidots no ādas un kauliem, gluži kā ikviens no mums — bet man nebija taisnība". Pelē spēlēja arī Copa America turnīrā. 1959. gada turnīrā viņš kļuva par turnīra rezultatīvāko spēlētāju ar astoņiem vārtiem, Brazīlijai iegūstot otro vietu turnīrā. Pelē pēdējie vārti starptautiskā spēlē bija pret Dienvidslāviju 1971. gada 18. jūlijā Riodežaneiro. Ar Pelē sastāvā, Brazīlijas izlase guva 67 uzvaras, izcīnīja 14 neizšķirtus un piedzīvoja 11 zaudējumus, iegūstot trīs Pasaules kausus. Brazīlija nezaudēja nevienā spēlē, kurā laukumā devās gan Pelē, gan Garinša. Tumši pelēka šūna norāda, ka attiecīgajā gadā šis turnīrs nenotika. * norāda, ka skaitlis iegūts no Santos spēļu saraksta rsssf.com un šī saraksta. Os Estranhos (1969.) (TV seriāls) O Barão Otelo no Barato dos Bilhões (1971.) A Marcha (1973.) Os Trombadinhas (1978.) Escape to Victory (1981.) A Minor Miracle (1983.) Pedro Mico (1985.) Pichero la Sergio (1985) Os Trapalhões e o Rei do Futebol (1986.) Hotshot (1987.) Solidão, Uma Linda História de Amor (1990.) Mike Bassett: England Manager (2001.) ESPN SportsCentury (2004.) Pelé Eterno (2004.) - dokumentāla filma par Pelē karjeru Viņa dzimšanas apliecībā ir rakstīts Edison (latviešu: Edisons), lai gan tā esot kļūda, vecāki gribēja viņu nosaukt par Edsonu Otrs labākais vārtu guvējs ir Ronaldu ar 62 vārtiem Šo sasniegumu pārspēja Ziemeļīrijas pārstāvis Normens Vaitsaids 1982. gada Pasaules kausā. Vienīgā starptautiskā spēle, ko Garinča zaudēja, bija pret Ungāriju 1966. gada Pasaules kausā, 1—3, kurā Pelē nespēlēja savainojuma dēļ. Skatīt Garinčas biogrāfiju Starptautiskās Futbola slavas zāles lapā (angliski). Tā kā draudzības spēles oficiālā statistikā neiekļauj, šie skaitļi norāda Pelē gūtos vārtus un aizvadītās spēles bez draudzības spēlēm. Pelē pirmās divas spēles Santos sastāvā tiek uzskatītas par draudzības spēlēm. Par tam nav ierakstu nevienā no turnīriem, kas atrodami rsssf.com. Placinska, A. Portugāļu īpašvārdu atveide latviešu valodā: ieteikumi. Latviešu valodas aģentūra, 2015. 37. lpp. personvārdi un vietvārdi, kas beidzas ar uzsvērto patskani é, jāatdarina ar ē[novecojusi saite] «Pelé still in global demand». CNN Sports Illustrated. 2002-05-29. Arhivēts no oriģināla, laiks: 2008-04-21. Skatīts: 2008-05-30. «The 2010 TIME 100 - TIME». Arhivēts no oriģināla, laiks: 2009. gada 21. aprīlī. Skatīts: 2009. gada 5. novembrī. «Pelé, King of Futbol». ESPN. Skatīts: 2006-10-01. «"Dedico este gol às criancinhas"». Gazeta Esportiva. Arhivēts no oriģināla, laiks: 2007-12-18. Skatīts: 2008-05-30. Official website of Prime Licensing Arhivēts 2011. gada 6. jūlijā, Wayback Machine vietnē.. Retrieved 19 November 2008. Pelé slips from Brazil pedestal, The Observer, 25. novembris, 2001. «Pele: Brazil football legend dies aged 82». BBC. «Football legend Pele marries 'definitive love'». Belfast Telegraph. «Brazilian Soccer Legend Pele Wife Marcia Aoki». fabwags.com. «The Time 100, Heroes and icons — Pelé». Time. 1999-06-14. Arhivēts no oriģināla, laiks: 2009-04-21. Skatīts: 2006-10-01. Edison Arantes do Nascimento (2006). Pelé: The Autobiography, Sleeve. Simon & Schuster UK Ltd, London. ISBN 0-7432-7582-9 «LANCENET:// O Campeão da Rede». Arhivēts no oriģināla, laiks: 2008. gada 14. maijā. Skatīts: 2010. gada 12. jūnijā. «Biography — Edson Arantes "Pelé" Nascimento». Article on frontfoot.co.za. Arhivēts no oriģināla, laiks: 2006-10-20. Skatīts: 2006-10-01. Anibal Massaini Neto (Director/Producer), (2004). Pelé Eterno [Documentary film]. Brazil: Anima Produções Audiovisuais Ltda. International: Universal Studios Home Video. Andrei S. Markovits, Steven L. Hellerman. (2001) Offside: Soccer and American Exceptionalism, Princeton University Press. p. 229. ISBN 0-691-07447-X. Pelé, King of futbol, ESPN Visa statistika, kas attiecas uz Pelē gūtajiem vārtiem no 1957. līdz 1974. gadam SPS, RSPS un Campeonato Brasileiro ir ņemta no http://soccer-europe.com/Biographies/Pele.html. "Soccer Europe" apkopoja šo sarakstu no http://www.rsssf.com (The Rec.Sport.Soccer Statistics Foundation). Pilns Pelē vārtu saraksts apskatāms http://pele.m-qp-m.us/english/pele_statistics.shtml. 1957. gadā Sanpaulu čempionāts bija sadalīts divās daļās, Série Azul un Série Branca. Pirmajā daļā Pelē guva 19 vārtus 14 spēlēs un otrajā 17 vārtus 15 spēlēs. Skatīt http://paginas.terra.com.br/esporte/rsssfbrasil/tables/sp1957.htm Arhivēts 2006. gada 11. decembrī, Wayback Machine vietnē. Visa statistika, kas attiecas uz Pelē gūtajiem vārtiem no 1957. līdz 1974. gadam Taça de Prata, Taça Brasil un Copa Libertadores ņemta no http://soccer-europe.com/Biographies/Pele.html. "Soccer Europe" apkopoja šo sarakstu no http://www.rsssf.com (The Rec.Sport.Soccer Statistics Foundation), bet nesniedza sadalījumu pa sezonām. Pilns Pelē vārtu saraksts apskatāms http://pele.m-qp-m.us/english/pele_statistics.shtml. Vikikrātuvē par šo tēmu ir pieejami multivides faili. Skatīt: Pelē. Olympedia profils (angliski) Munzüger Sport profils (vāciski) Soccerbase spēlētāja profils (angliski) National-Football-Teams profils (angliski) Transfermarkt spēlētāja profils (angliski) FBref spēlētāja profils (angliski) Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) National Soccer Hall of Fame - Pele Pelé: A Legend Looks Back - galerija Life magazine Pirmie Pele vārti un biogrāfija Saraksts ar gūtajiem vārtiem Brazīlijas izlasē IMDb profils (angliski) AllMovie profils (angliski)