Jānis Sprukts (dzimis 1982. gada 31. janvārī Rīgā) ir bijušais latviešu hokejists, centra uzbrucējs, Latvijas hokeja izlases dalībnieks. Karjeras gaitā Jānis Sprukts aizvadījis 14 spēles NHL, tāpat vairākas sezonas aizvadījis Rīgas "Dinamo", kur bija viens no komandas līderiem. Izlases sastāvā spēlējis 2010. un 2014. gada olimpisko spēļu turnīros, kā arī 12 pasaules čempionātos. 2000. gada NHL draftā J. Spruktu izvēlējās Floridas "Panthers" astotajā kārtā ar kopējo 234. numuru. Līdz nokļūšanai NHL viņš spēlēja vienu sezonu junioru līgā Kanādā, kā arī dažādos klubos Somijā, Dānijā un Latvijā. 2005.-2006. gada sezonā J. Sprukts spēlēja Somijas hokeja līgas klubā HPK, un kļuva par Somijas čempionu. 2006. gadā J. Sprukts nokļuva AHL, kur spēlēja Ročesteras "Americans" rindās. 2006.—2007. gada sezonā viņš aizvadīja arī 13 spēles Floridas "Panthers" sastāvā NHL (pirmā spēle 2006. gada 20. oktobrī pret Filadelfijas "Flyers"). Viņš kļuva par 14. latvieti, kas jebkad spēlējis NHL. 2007. gada 6. aprīlī mačā pret Tampabejas "Lightning" J. Sprukts guva savus pirmos vārtus NHL, un kļuva par devīto latvieti, kam tas izdevies. 2007.—2008. gada sezonu J. Sprukts atkal aizvadīja Somijā: SM līgas klubā Raumas "Lukko". Nākamajā sezonā atgriezās Ziemeļamerikā, tomēr pārsvarā spēlēja Floridas "Panthers" fārmklubā, NHL aizvadot tikai vienu spēli. Kopā karjerā aizvadījis 14 spēles NHL. Pirms 2009.—2010. gada KHL sezonas J. Sprukts pievienojās Rīgas "Dinamo". 2010. gada 22. novembrī tika atzīts par KHL nedēļas labāko uzbrucēju. Šobrīd (2012) ir "Dinamo" pirmās maiņas centra uzbrucējs. 2012. gada pavasarī noslēdza līgumu uz divām sezonām ar citu KHL klubu Maskavas CSKA, taču 2013. gada vasarā klubs līgumu ar J. Spruktu lauza. Oktobra sākumā uzbrucējs noslēdza līgumu ar Jaroslavļas "Lokomotiv" vienību. 2014. gada nogalē līgums ar Spruktu tika lauzts, un janvārī hokejists pievienojās HC Fribourg-Gottéron. Nākamajā sezonā ilgāku laiku nespēlēja, līdz janvāra nogalē pievienojās Slovākijas Ekstralīgas vienībai MHC Martin, tajā aizvadot sezonas otro pusi. Arī 2016.—17. gada sezonas ievadā ilgāku laiku bija bez kluba, līdz decembra vidū parakstīja līgumu ar Alpu hokeja līgas vienību HC Ritten/Renon, tās sastāvā kļūstot par Itālijas čempionu. 2017. gada oktobrī pievienojās HK Kurbads rindām, tās sastāvā kļūstot par 2018. gada Latvijas čempionu. Komandas rindās Sprukts aizvadīja vēl divas sezonas, līdz 2020. gadā noslēdza karjeru. Latvijas hokeja izlases sastāvā J.Sprukts debitēja 2000. gada 12. aprīlī spēlē pret Krievijas izlasi, bet savus pirmos vārtus guva jau nākamajā spēlē 2000. gada 13. aprīlī, arī pret Krievijas izlasi. J. Sprukts ir nozīmīgs Latvijas izlases spēlētājs, tās sastāvā piedaloties astoņos Pasaules čempionātos un 2006. un 2010. gada Olimpisko spēļu kvalifikācijas turnīrā, kā arī Vankūveras Olimiskajās spēlēs 2010. gadā. Pirms 2011. gada Pasaules čempionāta J. Sprukts atteicās no iespējas tajā pārstāvēt Latvijas izlasi. J. Sprukts izlases sastāvā piedalījās 2014. gada ziemas olimpiskajās spēlēs. Latvijas junioru izlasē piedalījies trijos Pasaules čempionātos junioriem. Kopā ar Latvijas hokeja izlasi ir spēlējis šādos turnīros: Olimpiskās spēles: 2010, 2014 Pasaules čempionāts hokejā: 2000, 2003, 2005, 2006, 2007, 2008, 2009, 2010, 2015, 2017 Olimpiskais kvalifikācijas turnīrs: 2005, 2009, 2013 Pasaules čempionāts hokejā U-20 izlasēm: 2000, 2001 Pasaules čempionāts hokejā U-18 izlasēm: 2000 Eiropas čempionāts hokejā U-18 izlasēm: 1999 Sprukts – KHL nedēļas labākais uzbrucējs Oficiāli: Sprukts nākamajā sezonā spēlēs CSKA Sportacentrs.com Sprukts: "Ceturtā maiņa varētu spēlēt vairāk" Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) NHL profils (angliski) Hockey-Reference profils (angliski) KHL profils (angliski) ESPN profils (angliski) Rīgas "Dinamo" profils Arhivēts 2010. gada 26. janvārī, Wayback Machine vietnē. Latvijas Hokeja federācijas profils