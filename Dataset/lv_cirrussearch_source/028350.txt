Sugda vai Sugdas vilojats (tadžiku: Вилояти Суғд) ir viena no Tadžikistānas pirmās pakāpes administratīvajām vienībām. Izvietojusies valsts ziemeļdaļā, aizņemot daļu no Fergānas ielejas ziemeļos un Hisora Alaja grēdas dienviddaļā. Dienvidos robežojas ar Tadžikistānas republikas pakļautības rajoniem, rietumos — ar Uzbekistānas Džizahas un Sirdarjas vilajetiem, ziemeļos — ar Taškentas vilajetu, austrumos — ar Namanganas un Fergānas vilajetiem un Kirgizstānas Batkenas apgabalu. Sugdai ir trīs eksklāvi kaimiņvalstu teritorijā — divi Kirgizstānā un viens Uzbekistānā. Apgabala centrs un lielākā pilsēta ir Hudžanda. Iedzīvotāju lielākā daļa ir tadžiki (67,7%), uzbeki (29,1%), kā arī krievi (1,3%), kirgīzi u.c. Apgabals pirmoreiz izveidots 1939. gadā kā Ļeņinabadas apgabals (Ленинабадская область). 1945. gadā no tās dienviddaļas nodalīts Urotepas apgabals (Ура-Тюбинская область, вилояти Ўротеппа), ko gan 1947. gadā likvidēja un pievienoja atpakaļ. Ļeņinabadas apgabals likvidēts 1962. gadā, teritoriju reorganizējot par republikas pakļautības rajoniem. Apgabals atjaunots 1970. gadā, bet 2000. gadā pārdēvēts tagadējā vārdā pēc vēsturiskās Sogdiānas (Sogdas) zemes. «Ļeņinabadas apgabals». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 443. lpp. Vikikrātuvē par šo tēmu ir pieejami multivides faili. Skatīt: Sugda.