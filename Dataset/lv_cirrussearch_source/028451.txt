Taro Aso (japāņu: 麻生 太郎, Asō Tarō; dzimis 1940. gada 20. septembrī) ir japāņu politiķis, pašreizējais valsts finanšu ministrs un premjerministra vietnieks. Laikā no 2008. gada septembra līdz 2009. gada septembrim bijis Japānas premjerministrs. Japānas Liberāli demokrātiskās partijas biedrs. Biznesa magnāta dēls. 20. gadsimta vidus Japānas premjera Jošidas Šigeru mazdēls, sievastēvs bija 20. gadsimta 80. gadu sākuma premjerministrs Suzuki Zenko, māsa bija precējusies ar imperatora Akihito brālēnu. 1963. gadā absolvējis Gakušuinas Universitāti, pēc tam studējis Stenforda Universitātē un Londonas Ekonomikas skolā. 1966. gadā sācis strādāt Asō Industry, pēc sešiem gadiem jau ieņēmis Asō Cement uzņēmuma prezidenta un izpilddirektora amatu. Piedalījies 1976. gada vasaras olimpiskajās spēlēs Monreālā šaušanas sacensībās. 1979. gadā pameta ģimenes biznesu, kad tika ievēlēts Japānas parlamenta apakšpalātā. Ar laiku ieņēmis ievērojamus amatus valdībā un partijā. 2005. gadā kļuvis par ārlietu ministru Džuničiro Koidzumi valdībā, amatu saglabājis arī Šindzo Abes valdībā līdz 2007. gadam. 2008. gadā kļuva par Liberāli demokrātiskās partijas prezidentu. Dažas dienas pēc kļūšanas par partijas prezidentu kļuva arī par Japānas premjeru. Aso ir pirmais katolis, kas ieņēmis šo amatu. Audzējis populistisku tēlu, it īpaši jauniešu vidū. Bija liels mangas fans, un centās popularizēt šo literāro formu ārpus Japānas. Tomēr valstī iestājās krīze, un tās saimniecība piedzīvoja lejupslīdi. Tika atklāts, ka Otrā pasaules kara laikā Asō Industry izmantoja ieslodzīto darbaspēku, pats premjers to ilgi noliedza. Šis fakts samazināja viņa popularitāti. Aso cieta vēl vienu neveiksmi, kad atkāpās finanšu ministrs Šoiči Nakagava, kuru vainoja par dzeršanu G-7 valstu samitā. 2009. gada vairāku pašvaldību vēlēšanās viņa partija cieta sakāvi, partija zaudēja arī tā paša gada vispārējās vēlēšanās. 2009. gada septembrī viņš arī atkāpās no premjera un partijas prezidenta amata. Pēc 2012. gada vēlēšanām, kurās uzvarēja Liberāli demokrātiskā partija, Aso kļuva par valsts premjera vietnieku un finanšu ministru. Vikikrātuvē par šo tēmu ir pieejami multivides faili. Skatīt: Taro Aso. Encyclopædia Britannica raksts (angliski) Brockhaus Enzyklopädie raksts (vāciski)