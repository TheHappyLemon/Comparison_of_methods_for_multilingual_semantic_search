Vismāra (vācu: Wismar), oficiāli Hanzas pilsēta Vismāra (vācu: Hansestadt Wismar), ir pilsēta Vācijā, Mēklenburgā-Priekšpomerānijā starp Lībeku un Rostoku. Osta Baltijas jūras krastā. Kuģu būves centrs. Senās ķieģeļu gotikas apbūves dēļ Vismāras vecpilsēta kopā ar Štrālzundes vecpilsētu 2002. gadā iekļauta UNESCO Pasaules mantojuma sarakstā. Netālu no mūsdienu Vismāras Grosštremkendorfas ciema (Groß Strömkendorf) tuvumā atrastas vikingu laiku pilsētas Rerikas paliekas. Pilsētu dibinājuši slāvi kā Višemiru. 1229. gadā ieguvusi pilsētas tiesības. No 1301. gada - Mēklenburgas sastāvā. 1259. gadā noslēdza līgumu ar Lībeku un Rostoku, liekot pamatus Hanzas savienībai. 13. un 14. gadsimtā Vismāra bija plaukstoša ostas pilsēta. Pēc Vestfālenes miera noslēgšanas 1648. gadā pilsēta iekļāvās Zviedrijā. Zviedrijas sastāvā Vismāra bija Zviedru Pomerānijas augstākās tiesas mītes vieta līdz pat 1803. gadam, kad Zviedrija to ieķīlāja Mēklenburgai. Tikai 1903. gadā, kad ķīlas laiks beidzās, Zviedrija formāli atteicās no tiesībām uz pilsētu. Otrā pasaules kara laikā Vismāra cieta Sabiedroto uzbrukuma laikā. 1945. gada 2. maijā to ieņēma britu un kanādiešu karaspēks, bet 1. jūlijā to nodeva PSRS varas iestāžu pārziņā. Līdz Vācijas apvienošanai Vismāra ietilpa VDR. Pilsētā uzņemta klasiskā 1922. gada ekspresionisma filma "Nosferatu, šausmu simfonija" (filmā Vismāra devēta par Visborgu). Vismārā dzimuši: Gotlobs Frēge (Gottlob Frege, 1848-1925) - matemātiķis un filozofs Vilhelms fon Glēdens (Wilhelm von Gloeden, 1856-1931) - fotogrāfs Marita Koha (Marita Koch, 1957) - VDR vieglatlēte Mēklenburgas-Gistrovas Sofija (Sophie af Mecklenburg, 1557-1631) - Dānijas karaliene Klauss Štertēbekers (Klaus Störtebeker, ap 1360-1401) - pirāts, Vitāliešu brālis Joahims Štreihs (Joachim Streich, 1951) - VDR futbolists 2022. gada Vācijas pašvaldību reģistrs; pārbaudes datums: 7 oktobris 2023. Vikikrātuvē par šo tēmu ir pieejami multivides faili. Skatīt: Vismāra. Encyclopædia Britannica raksts (angliski) Krievijas Lielās enciklopēdijas raksts (krieviski)