Kamjanka (ukraiņu: Кам'янка) ir pilsēta Ukrainas centrālajā daļā, Čerkasu apgabala dienvidos, Čerkasu rajonā. Izvietojusies pie Dņepras upes kreisā krasta pietekas Tjasminas. Līdz 2020. gadam rajona centrs. Apdzīvotā vieta (muiža) zināma no 17. gadsimta sākuma. Tā piederējusi gan Ļubomirskiem, gan Hmeļnickim, gan Potjomkinam līdz nonāca Davidovu dzimtas īpašumā. No 1819. gada muižā dzīvoja viens no redzamākajiem dekabristiem - Vasilijs Davidovs un Kamjanka kļuva par vienu no trijiem galvenajiem dekabristu Dienvidu biedrības centriem. No 1820. gada, pateicoties kvalitatīvām pazemes ūdens atradnēm, Kamjanka attīstījās kā degvīna ražošanas centrs. 1936. gadā šeit tika atklāta Kamjankas mašīnbūves rūpnīca. Pēc Oktobra reolūcijas pilsēta iekļāvās Ukrainas PSR sastāvā. Otrā pasaules kara laikā no 1941. gada līdz 1944. gadam atradās vācu okupācijā. 1956. gadā Kamjankai tika piešķirtas pilsētas tiesības. No 1991. gada - neatkarīgās Ukrainas sastāvā. 19. gadsimta divdesmitajos gados Kamjankā vairākkārt viesojās Aleksandrs Puškins, kurš šeit radījis vairākus dzejoļus un pabeidzis poēmu "Kaukāza gūsteknis". 19. gadsimta vidū Kamjankā pie māsas vairākkārt uzturējās komponists Pēteris Čaikovskis un šeit tika radītas vairākas slavenas Čaikovska kompozīcijas, tai skaitā opera "Jevgēņijs Oņegins", 2. simfonija, uvertīra "1812. gads". Vikikrātuvē par šo tēmu ir pieejami multivides faili. Skatīt: Kamjanka.