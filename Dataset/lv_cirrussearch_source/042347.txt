Jekaterina Dafovska (bulgāru: Екатерина Дафовска; dzimusi 1975. gada 28. novembrī) ir bijusī bulgāru biatloniste, 1998. gada ziemas olimpisko spēļu čempione 15 km individuālajā distancē, divkārtēja pasaules čempionāta bronzas medaļu ieguvēja. Biatlonam pievērsusies 15 gadu vecumā. 1992.—1993. gada sezonā sāka piedalīties Pasaules kausa izcīņā. Piedalījusies četrās ziemas olimpiskajās spēlēs. Debijas reizē 1994. gadā Lillehammerē ieguva 29. vietu sprintā. Karjeras lielāko panākumu sasniedza 1998. gada ziemas olimpiskajās spēlēs Nagano, kļūstot par olimpisko čempioni 15 km individuālajā distancē. Tā ir pirmā un līdz šim vienīgā Bulgārijas zelta medaļa ziemas olimpiskajās spēlēs. 1998. gadā Dafovska tika atzīta par Bulgārijas gada sportisti. 2002. gada olimpiskajās spēlēs Soltleiksitijā ieguva 5. vietu 15 km distancē un 4. vietu stafetē. 2006. gadā Turīnā bija Bulgārijas karognesēja atklāšanas ceremonijā. Labāko rezultātu individuāli sasniedza masu startā, iegūstot 8. vietu. Pasaules čempionātā debitēja 1995. gadā Antholcā, izcīnot bronzas medaļu 15 km individuālajā distancē. Šo panākumu atkārtoja arī 1997. gadā. Kopumā piedalījusies 8 pasaules čempionātos, pēdējo reizi — 2005. gadā Hohfilcenē. 2002.—2003. gada sezonā ilgu laiku atradās pasaules kausa kopvērtējuma vadībā, bet neveiksmīgi aizvadīja pēdējos posmus un sezonas noslēgumā ierindojās 4. vietā. Tajā pašā sezonā ieguva 2. vietu individuālās distances kopvērtējumā un 3. vietu sprinta kopvērtējumā. Sezonas laikā izcīnīja četras uzvaras PK posmos. 2007. gada martā paziņoja par sportistes karjeras beigšanu. Kopš 2010. gada ir Bulgārijas Biatlona federācijas priekšsēdētāja. «Екатерина Дафовска» (bulgāru). biathlon.bg. Arhivēts no oriģināla, laiks: 2018. gada 7. septembrī. Skatīts: 2018. gada 6. aprīlī. «За Федерацията» (bulgāru). biathlon.bg. Arhivēts no oriģināla, laiks: 2018. gada 9. martā. Skatīts: 2018. gada 6. aprīlī. Vikikrātuvē par šo tēmu ir pieejami multivides faili. Skatīt: Jekaterina Dafovska. Olympedia profils (angliski) The Sport.org profils (angliski) IBU profils (angliski)