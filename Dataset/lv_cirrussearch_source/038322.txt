Kālija permanganāts (KMnO4) ir permangānskābes kālija sāls. Tā ir violeti melna kristāliska viela, kas šķīst ūdenī, veidojot violetu šķīdumu. Kālija permanganāts ir samērā spēcīgs oksidētājs. Kālija permanganāts ir nozīmīgākais permanganāts. Sadzīvē kālija permanganātu dēvē par zilajiem graudiņiem vai lillā graudiņiem. Nātrija permanganātam ir līdzīgas īpašības un to lielākoties ir iespējams lietot par kālija permanganāta aizstājēju, tomēr tas ir nestabilāks. Pirmo reizi kālija permanganātu ieguva 1659. gadā, sakausējot kālija karbonātu ar mangāna dioksīdu, izšķīdinot iegūto kālija manganātu ūdenī un ļaujot tam oksidēties ar gaisa skābekli par permanganātu. Kālija permanganātu iegūst, sakausējot mangāna oksīdu (MnO2) ar kālija sārmu. Šajā procesā veidojas kālija manganāts, kuru tālāk bāziskā vidē elektrolītiski oksidē par kālija permanganātu. Permanganātus var iegūt arī, oksidējot Mn2+ jonus saturošus šķīdumus ar spēcīgiem oksidētājiem, piemēram, PbO2. Kālija permanganāts, reaģējot ar sērskābi, veido permangānskābes anhidrīdu (Mn2O7), kas ir nestabila, eksplozīva viela. Kālija permanganāts, reaģējot ar sālsskābi, veido brīvu hloru. Mangānu saturošie reducēšanās produkti ir atkarīgi no vides pH. Skābā vidē permanganāts reducējas līdz Mn2+, neitrālā vidē mangāns reducējas līdz MnO2 un bāziskā vidē — līdz manganātam MnO42−. Kāliju permanganātu dažreiz lieto par katalizatoru ūdeņraža peroksīda sadalīšanai raķešdzinējiem ar šķidro degvielu, kā arī pirotehniskos sastāvos par oksidētāju (maisījumos ar reducētāju). Kālija permanganāta reakciju ar glicerīnu var lietot aizdedzinošos sastāvos. Kālija permanganāts ir spēcīgs oksidētājs un tas ir tā galvenais pielietojums. Kālija permanganāta vāju šķīdumu medicīnā lieto par dezinfekcijas līdzekli. Sadzīvē to plaši izmanto ūdens filtrēšanas sistēmu reģenerācijai. Kālija permanganātu lieto par oksidētāju organiskajā ķīmijā, tas oksidē alkēnus par dioliem. Šo reakciju dažreiz lieto kvalitatīvai dubultsaišu noteikšanai (kvantitatīviem mērījumiem tas ir mazāk piemērots, jo reaģē ar daudziem piemaisījumiem). Kālija permanganāts oksidē metilgrupas aromātiskajos savienojumos. Piemēram, koncentrēts kālija permanganāta šķīdums oksidē toluolu par benzoskābi. Kālija permanganāts| Medicīnas termins (latviski) Kālija permanganāta reakcija ar glicerīnu (video)