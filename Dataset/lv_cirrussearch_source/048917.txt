Mogorjelo ir romiešu villa rustica, kas uzcelta 4. gadsimta sākumā. Tā atrodas uz paugura netālu no Neretvas upes, 5 kilometrus uz dienvidiem no Čapļinas pilsētas, blakus ceļam uz Gabelu Bosnijā un Hercegovinā. Arheoloģiskā zona pašreiz ir valsts aizsardzībā. To ieskauj parks un zirgaudzētava. Jāšanas klubs bija dibināts 2004. gadā, tas piesaista virs 300 000 apmeklētāju gadā. Šī romiešu apmetne bija privāts muižas komplekss, kas tika uzcelts Mogorjelo apvidū 1. gadsimta vidū. Tas iekļāva celtni lauksaimniecības produkcijas pārstrādei (villa rustica fructuaria) uz paugura paaugstinājuma, kā arī dzīvojamo namu (villa rustica habitatoria) saulainajā dienvidu nogāzē. Šī celtne nodega 3. gadsimtā. 4. gadsimta sākumā uz šīm drupām tika uzcelta valstij piederoša villa, kas arī pašlaik šeit ir galvenais arheoloģiskais objekts. 3. gadsimtā privātīpašums pārgāja citā valdījumā un kļuva par sabiedrisko īpašumu. Mogorjelo villa apgādāja Narones pilsētu, kuras drupas pašlaik ir atrodamas Vidas ciemā netālu no Metkovičas. Villa tika iznīcināta liela ugunsgrēka rezultātā. Pēdējās monētas, kas šeit tika atrastas pelnu slānī, bija kaltas Honorija laikā 388. gadā. Tāpēc var uzskatīt, ka Mogorjelo nonāca ienaidnieku rokās laikā starp 401. un 403. gadu, kad šajā teritorijā iebruka vestgoti. Dzīve turpinājās jaunos apstākļos, un 5. gadsimta sākumā izpostītās villas teritorijas ziemeļaustrumu stūrī tika uzceltas divas bazilikas: vispirms ziemeļu bazilika, bet drīz pēc tam dienvidu. Spriežot pēc dažādiem tur veiktajiem pārbūves darbiem, šķiet, ka tās tika pārveidotas dzīvojamās platībās. Apbedīšana notika visā villas teritorijā un tās apkārtnē, sākot no seno baznīcu izbūves brīža līdz pat 19. gadsimtam.