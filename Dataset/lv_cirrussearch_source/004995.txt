Čenings Tomass Frajs (angļu: Channing Thomas Frye; dzimis 1983. gada 17. maijā Vaitpleinsā, Ņujorkas štatā, ASV) ir bijušais amerikāņu basketbolists, spēlēja spēka uzbrucēja un centra pozīcijās. 2016. gada Nacionālās basketbola asociācijas (NBA) čempions Klīvlendas "Cavaliers" sastāvā. Č. Frajs pēc vairākām sezonām NCAA augstskolu basketbolā Arizonas Universitātē tika izraudzīts 2005. gada NBA drafta pirmajā kārtā ar kopējo 8. numuru. Pirmās divas sezonas viņš spēlēja komandā, kas Č. Fraju bija draftējusi — Ņujorkas "Knicks". Debijas sezonā Č. Frajs kļuva par novembra labāko debitantu (kopā ar Krisu Polu), kā arī tika iekļauts debitantu simboliskajā izlasē sezonas beigās. No Ņujorkas Č. Frajs 2007. gada vasarā tika aizmainīts uz Portlendu, bet pēc nepilnām divām sezonām "Trail Blazers" sastāvā pārcēlās uz Fīniksu, kuras apkārtnē bija aizvadījis bērnību, mācījies vidusskolā un studējis vietējā universitātē. 2009. gadā noslēgto divu gadu līgumu klubs 2010. gadā pagarināja uz 5 gadiem par kopējo summu 30 miljoni dolāru, tādējādi novērtējot Č. Fraja sekmīgo spēli "Suns" sastāvā. 2009.-2010. gada sezonā viņš gāja laukumā "Suns" sākumsastāvā pusē spēļu, gūstot vidēji 11,2 punktus un savācot 5,3 bumbas zem groziem. Šajā sezonā Č. Frajs parādīja izcilu precizitāti no trīspunktu metienu līnijas, izpelnīdamies uzaicinājumu piedalīties Visu zvaigžņu spēles trīspunktu metienu konkursā kā pirmais centra spēlētājs kopš Sema Perkinsa 1997. gadā. 2014. gada vasarā Č. Frajs kā brīvais aģents pievienojās Orlando "Magic". 2016. gada februārī viņu aizmainīja uz Klīvlendas "Cavaliers" pret Džerīdu Kaninghemu un nākotnes drafta izvēli. Šīs sezonas noslēgumā Č. Frajs kopā ar "Cavaliers" kļuva par NBA čempionu. 2018. gada februārī viņu kopā ar Aizeju Tomasu aizmainīja uz Losandželosas "Lakers" pret Džordanu Klārksonu un Leriju Nensu jaunāko. "Lakers" aizvadījis pusi sezonas, vasarā viņš atgriezās Klīvlendā un nospēlēja šeit profesionālā basketbola karjeras pēdējo sezonu. «Čeninga Fraja oficiālā statistika NBA mājaslapā». NBA.com. Arhivēts no oriģināla, laiks: 2010. gada 18. novembrī. Skatīts: 29.10.2010.. Vikikrātuvē par šo tēmu ir pieejami multivides faili. Skatīt: Čenings Frajs. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) ESPN NBA profils (angliski) RealGM Basketball profils (angliski)