Miķeļtornis, arī Miķeļbāka, jeb lībiešu valodā Pize (Pizā) ir ciems Baltijas jūras piekrastē pie Irbes šauruma, Kurzemes ziemeļos, Ventspils novada Tārgales pagastā. 1,5 km uz dienvidiem no ciema iet reģionālais autoceļš P124 (Ventspils—Kolka). Attālums līdz Ventspilij 43 km, līdz Rīgai — 188 km. Ciemā atrodas augstākā bāka Latvijā — Miķeļbāka, 1883. gadā celta Miķeļtorņa luterāņu baznīca, Pizes lībiešu kapsēta. No bākas, kas savulaik nosaukta Krievijas imperatora Aleksandra II brāļadēla vārdā (krievu: Михайловский маяк), latviskojot cēlies ciema mūsdienu nosaukums. Kaut arī vasaras atpūtnieku uzņemšana ir galvenā saimniecības nozare ciemā (ir kempings un vairākas viesu mājas), pat vasaras vidū plašās smilšu pludmales pie Miķeļtorņa ir salīdzinoši maz izmantotas. Miķeļtornis ir viens no 12 Ziemeļkurzemes lībiešu zvejniekciemiem. Līvi šeit vēl 1930. gados veidoja kopienu ar savu valodu, dzīvesveidu un tradīcijām, tomēr vēlākajos gadu desmitos tie ir gandrīz pilnībā pārlatviskojušies. «Vietvārdu datubāze: Informācija par Miķeļtorni». Latvijas Ģeotelpiskās informācijas aģentūra. LĢIA vietvārdu datubāze Tārgales pagasta teritorijas plānojums Miķeļbāka