Ažaksjo (franču: Ajaccio, izrunā: [aʒaksjo]) jeb Ajačju (korsikāņu: Aiacciu, [aˈjattʃu]) ir pilsēta Francijas dienvidaustrumos, Korsikas reģiona un Dienvidkorsikas departamenta administratīvais centrs. 2018. gadā pilsētā dzīvoja 70,8 tūkstoši iedzīvotāju un līdz ar to lielākā pilsēta Korsikā. Ažaksjo atrodas Vidusjūras krastā Korsikas salas rietumos. Ažaksjo ir dzimis Napoleons Bonaparts. Nozīmīgais pilsētnieku ienākumu avots ir tūrisms un vieglā rūpniecība. Regulāra gaisa un prāmju satiksme savieno Ažaksjo ar kontinentālo Franciju. Aptuveni 3 km uz ziemeļiem no pašreizējās Ažaksjo atrašanās vietas senie grieķi 2. gadsimtā p.m.ē. izveidoja apmetni. Senās Romas laikos tā bija pazīstama ar latīņu nosaukumu Adiacium. 1492. gadā Dženovas Republika dibināja pilsētu mūsdienu Ažaksjo atrašanās vietā. 1553. gadā Francijas Karaliste okupēja Korsiku un līdz ar to arī Ažaksjo. 1559. gadā sala nonāca atpakaļ dženoviešu rokās. Šajā periodā Ažaksjo bija stipri papostīta. No 1729. līdz 1769. gadā Korsika cīnījās par atdalīšanos no Dženovas Republikas, kas galu galā bija veiksmīga, bet uzreiz cīņā par Korsiku iesaistījās Francija. 1768. gadā saskaņā ar Versaļas līgumu Korsika no Dženovas Republikas nonāca Francijas pakļautībā. Attiecības starp Korsiku un kontinentālo Franciju bija ļoti saspīlētas, kuras uzlaboja Napoleons Bonaparts, kas 1769. gadā piedzima Ažaksjo. Ažaksjo atrodas Korsikas rietumos, pie Ažaksjo līča. Komūnas platība ir 82,03 km², bet lielākā daļa no iedzīvotājiem dzīvo komūnas austrumos. Ziemeļos robežojas ar Villanovas un Alatas komūnām, ziemeļaustrumos — ar Afas un Sarolas-Karkopino komūnām, austrumos — ar Bastelikačas komūnu, bet dienvidaustrumos — ar Kauro komūnu. Dienvidos un rietumos apskalo Vidusjūra. Ažaksjo bāzējas vairākas profesionālā sporta komandas. Futbolā Ažaksjo Francijas čempionātos pārstāv AC Ajaccio un Gazélec FC Ajaccio. Gazélec FC sistēmā ir arī volejbola un handbola komandas. Korsikā norisinājās pirmie trīs no 2013. gada Tour de France posmiem, no kuriem otrā posma finišs un trešā posma starts bija Ažaksjo. Q124036546. Vikikrātuvē par šo tēmu ir pieejami multivides faili. Skatīt: Ažaksjo. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)