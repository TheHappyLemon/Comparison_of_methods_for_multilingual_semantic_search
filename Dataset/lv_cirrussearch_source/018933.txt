Edvards Benešs (čehu: Edvard Beneš; dzimis 1884. gada 17. maijā, miris 1948. gada 3. septembrī) bija Čehoslovākijas politiķis, viens no Čehoslovākijas izveidotājiem un tās prezidents no 1935. līdz 1948. gadam. Dzimis zemnieku ģimenē. Pēc studijām Kārļa Universitātē Prāgā devās uz Franciju, kur turpināja izglītību. Pirmā pasaules kara laikā kopā ar Masariku un Štefāniku izvirzījās par vienu no Čehoslovākijas veidošanas līderiem ārzemēs. Pēc Čehoslovākijas nodibināšanās kļuva par valsts ārlietu ministru, bet 1935. gadā — par Čehoslovākijas otro prezidentu. Pēc Minhenes vienošanās Benešs demisionēja un devās trimdā uz Londonu. Otrā pasaules kara laikā bija Čehoslovākijas prezidents trimdā. Pēc kara atgriezās Čehoslovākijā, 1945. gada 25. oktobrī Nacionālā sapulce atkal ievēlēja Benešu par valsts prezidentu. Tūlīt pēc kara tika pieņemti t. s. Beneša dekrēti, saskaņā ar kuriem no valsts tika izraidīti 3 miljoni vāciešu tautības iedzīvotāju. 1948. gadā pēc Padomju Savienības atbalstītā komunistu valsts apvērsuma Benešs atteicās parakstīt jauno valsts konstitūciju un demisionēja, par valsts prezidentu kļūstot komunistam Klementam Gotvaldam. Drīz pēc tam Benešs mira. Vikikrātuvē par šo tēmu ir pieejami multivides faili. Skatīt: Edvards Benešs. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Mūsdienu Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski) Encyclopædia Universalis raksts (franciski) Pirmā pasaules kara enciklopēdijas raksts (angliski) Enciklopēdijas Krugosvet raksts (krieviski)