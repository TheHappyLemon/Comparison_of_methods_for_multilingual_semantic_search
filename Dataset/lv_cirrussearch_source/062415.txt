Elza Salivana Lančestera (angļu: Elsa Sullivan Lanchester, dzimusi 1902. gada 28. oktobrī, mirusi 1986. gada 26. decembrī) bija angļu teātra, kino un televīzijas aktrise. Lančestera mācījusies dejošanu un pēc Pirmā pasaules kara sāka uzstāties teātros un kabarē, kur viņa arī izveidoja savu karjeru. 1927. gadā satikusi aktieri Čārlzu Lotonu, ar kuru divus gadus vēlāk aprecējusies. Sākusi arī attēlot nelielas lomas filmās, tai skaitā filmā The Private Life of Henry VIII (1933), kurā piedalījās arī Lotons. Kļuvusi pazīstama, attēlojot galveno lomu filmā "Frankenšteina līgava" (Bride of Frankenstein, 1935). 40. un 50. gados spēlējusi otrā plāna lomas. Lančestera tika nominēta divām Amerikas Kinoakadēmijas balvām kategorijā "Labākā aktrise otrā plāna lomā" par filmām Come to the Stable (1949) un "Apsūdzības lieciniece" (1957), kas kļuva par pēdējo no 12 filmām, kurā viņa ir piedalījusies ar Lotonu. Pēc Lotona nāves 1962. gadā viņa atsāka karjeru, piedaloties Disney filmās "Mērija Popinsa" (1964), That Darn Cat! (1965) un Blackbeard's Ghost (1968). Piedalījusies arī veiksmīgajā šausmu filmā Willard (1971). Viena no viņas pēdējām filmām bija Murder by Death (1976). Vikikrātuvē par šo tēmu ir pieejami multivides faili. Skatīt: Elza Lančestera. IMDb profils (angliski) Internet Broadway Database profils (angliski) AllMovie profils (angliski)