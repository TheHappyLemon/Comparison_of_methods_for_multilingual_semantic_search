Tautas saskaņas partija bija Latvijas politiskā partija, kas tika izveidota 1994. gadā. Partija bija viena no apvienības "Saskaņas Centrs" izveides iniciatorēm un dalībniecēm. Partijas ideoloģijas pamatā bija kreisi centriskas un sociāldemokrātiskas vērtības, kā arī mazākumtautību interešu aizstāvība un ciešāka Latvijas sadarbība ar Krieviju.[nepieciešama atsauce] Kopš 2010. gada pastāv partija "Saskaņa", kas tika izveidota uz TSP un divu citu "Saskaņas Centrā" ietilpstošu partiju bāzes. Tautas saskaņas partija (TSP) tika izveidota 1994. gadā, sadaloties 5. Saeimas frakcijai "Saskaņa Latvijai — atdzimšana tautsaimniecībai". No 1998. līdz 2003. gadam TSP bija apvienības "Par cilvēka tiesībām vienotā Latvijā" locekle. 2005. gadā TSP bija politiskās apvienības "Saskaņas centrs" izveides iniciatore. 2010. gadā apvienojās ar divām citām SC loceklēm (SDP un JC), izveidojot partiju "Saskaņa", kuras līderi bija agrākais Rīgas domes priekšsēdētājs Nils Ušakovs un "Saskaņas" priekšsēdētājs Jānis Urbanovičs. No partijas izveides līdz 2005. gadam tās priekšsēdētājs bija Jānis Jurkāns. Līdz brīdim, kad tika izveidota partija "Saskaņa", tās vadītājs bija Jānis Urbanovičs. Partijas valdes priekšsēdētājs no 2006. gada bija Ivans Ribakovs (agrāk — Aivars Dātavs). Mednis I. Partiju laiki Latvijā (1988-2002). — R.: Drukātava, 2007. ISBN 978-9984-798-20-2 — 373.—378. lpp.