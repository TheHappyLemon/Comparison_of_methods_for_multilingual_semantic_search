Tailers Hamiltons (angļu: Tyler Hamilton; dzimis 1971. gada 1. martā Mārblhedā, Masačūsetsā) ir bijušais profesionālais ASV šosejas riteņbraucējs. Par profesionāli viņš kļuva 1995. gadā ar US Postal Service komandu. Hamiltons bija Lānsa Ārmstronga komandas biedrs 1999., 2000. un 2001. gada Tour de France laikā, kad Ārmstrongs ieguva savus pirmos trīs uzvarētājtitulus. Hamiltons piedalījās 2000. un 2004. gada vasaras olimpiskajās spēlēs. 2004. gadā viņš ieguva zelta medaļu individuālajā braucienā. Pirmā dopinga prove uzrādīja pozitīvu rezultātu, bet otrā prove bija sasaldēta un pārkāpumu nevarēja pierādīt. Pēc tam, kad viņš uzrādīja pozitīvu testa analīzi 2004. gada Vuelta a España, Hamiltons tika diskvalificēts uz diviem gadiem. Pēc diskvalifikācijas Hamiltons atgriezās un 2008. gadā kļuva par ASV čempionu grupas braucienā. 2009. gadā Hamiltons vēlreiz uzrādīja pozitīvu dopinga testu un tika diskvalificēts uz astoņiem gadiem, pēc kā viņš nolēma beigt savu karjeru. 2010. gada jūlijā viņu izsauca liecināt tiesā par dopinga lietošanu riteņbraukšanā. 2011. gada maijā Hamiltons atzinās aizliegto vielu lietošanā sacensību laikā un atdeva savu zelta medaļu. 2012. gada 10. augustā Starptautiskā Olimpiskā komiteja oficiāli atņēma Hamiltonam viņa 2004. gada zelta medaļu. 2012. gada 5. septembrī Random House (Bantam Books) izdeva Hamiltona memuārus The Secret Race: Inside the Hidden World of the Tour de France: Doping, Cover-ups, and Winning at All Costs, kuras līdzautors ir amerikāņu rakstnieks Daniels Koils. «Tyler Hamilton». Sports-reference. Arhivēts no oriģināla, laiks: 2011. gada 27. augustā. Skatīts: 2012. gada 3. oktobrī. «IOC formally strips Tyler Hamilton of Athens gold». Arhivēts no oriģināla, laiks: 2012. gada 15. augustā. Skatīts: 2012. gada 3. oktobrī. «Hamilton To Release Autobiography». Cyclingnews.com. 2011-05-23. Skatīts: 2012-08-14.