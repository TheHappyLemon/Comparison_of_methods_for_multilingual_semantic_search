Bazs Oldrins (Buzz Aldrin; dzimis Edvins Jūdžins Oldrins jaunākais 1930. gada 20. janvārī) ir ASV mehānikas inženieris, atvaļināts Gaisa spēku pilots, astronauts. Oldrins ir otrais cilvēks (aiz Nīla Ārmstronga), kas spēris kāju uz Mēness. Oldrins dzimis Glenridžā, Ņūdžersijas štatā. Iesauku "Bazs" Edvinam Jūdžinam Oldrinam deva viņa jaunākā māsa, kura "brother" (brālis) izrunāja kā "buzzer", kas tika saīsināts uz Buzz. Oficiāli viņš reģistrēja "Bazs" kā savu vārdu 1988. gadā. Oldrina tēvs bija Gaisa spēku pulkvedis un mudnāja dēlu apmeklēt daudzdzinēju lidmašīnu pilotu skolu, lai Bazs varētu komandēt savu lidojumu apkalpi. Tomēr Bazs vēlējās būt iznīcinātāja pilots un 1947. gadā iestājās ASV Militārajā akadēmijā Vestpointā, ko absolvēja 1951. gadā, iegūstot mašīnbūves inženiera grādu. Viņš tika norīkots darbā ASV Gaisa spēkos un Korejas kara laikā bija reaktīvo iznīcinātāju pilots. Viņš veica 66 kaujas lidojumus un notrieca divas MiG-15 lidmašīnas. Pēc doktora grāda iegūšanas kosmonautikā Masačūsetsas Tehnoloģiju institūtā Bazs Oldrins 1963. gada oktobrī tika uzņemts NASA trešajā astronautu grupā, kļūstot par pirmo astronautu ar doktora grādu. Viņš gatavojās lidojumiem projektā Gemini. Kad 1966. gada februārī treniņlidojumā gāja bojā Gemini 9 apkalpe Eliots Sī un Čārlzs Besets, Oldrins kopā ar Džeimsu Lovelu kļuva par dublieru apkalpi. Viņi abi veica lidojumu kosmosā misijā Gemini 12 1966. gada novembrī. Tajā Bazs Oldrins veica trīs iziešanas kosmosā. 1967. gadā Oldrins tika iecelts Apollo trešā pilotējamā lidojuma dublējošajā apkalpē, bet pēc apkalpju pārformēšanas kļuva Apollo 8 komandmoduļa pilota dublieris. 1969. janvārī tika iecelts par Apollo 11 nolaižamā aparāta pilotu. 1969. gada jūlijā Bazs Oldrins piedalījās pirmajā pilotējamā nolaišanās uz Mēness misijā Apollo 11 kā mēness moduļa pilots. 1969. gada 20. jūlijā viņš kā otrais cilvēks (aiz komandiera Nīla Ārmstronga) izkāpa uz Mēness. Oldrins atstāja NASA 1971. gada jūlijā. Viņš kļuva par ASV Gaisa spēku izmēģinājuma pilotu skolas komandieri. Viņš atvaļinājās no gaisa spēkiem 1972. gada 1. martā pulkveža pakāpē pēc 21 gada dienesta. Pēc aiziešanas no NASA Oldrins turpināja atbalstīt kosmosa izpēti. 1985. gadā viņš uzsāka darbību Ziemeļdakotas Universitātes Aviācijas un kosmosa zinātņu koledžā. Oldrins palīdzēja izstrādāt kosmosa studiju programmu. 1985. gadā Oldrins izstrādāja Oldrina ciklu — īpašu kosmosa kuģa trajektoriju, kas padara ceļošanu uz Marsu efektīvāku laika un degvielas ziņā. 2013. gada jūnijā laikrakstā The New York Times Oldrins atbalstīja cilvēka misiju uz Marsu un uzskatīja Mēnesi nevis kā galamērķi, bet gan drīzāk par ceļojuma sākuma punktu. 2015. gada augustā Oldrins sadarbībā ar Floridas Tehnoloģiju institūtu iesniedza NASA izskatīšanai ģenerālplānu, kurā astronauti desmit gadu laikā izveidotu koloniju uz Marsa vēl pirms 2040. gada. Oldrinam ir piešķirti daudzi apbalvojumi, tostarp ASV Prezidenta brīvības medaļa 1969. gadā. «Buzz Aldrin & Apollo 11». space.com. Rice, Daniel R. (1992). The Clifford Years: The University of North Dakota, 1971–1992. p. 46. Buzz Aldrin. «The Call of Mars». The New York Times, 2013. gada 13. jūnijs. Skatīts: 2013. gada 17. jūnijs. Marcia Dunn. «Buzz Aldrin joins university, forming 'master plan' for Mars». Associated Press, 2015. gada 27. augusts. Arhivēts no oriģināla, laiks: 2015. gada 4. septembris. Skatīts: 2015. gada 30. augusts. Vikikrātuvē par šo tēmu ir pieejami multivides faili. Skatīt: Bazs Oldrins. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Zinātniskās fantastikas enciklopēdijas raksts (angliski) Baza Oldrina oficiālā vietne (angliski) Baza Oldrina oficiālā NASA biogrāfija (angliski)