Dieva acs, arī Providences acs ir simbols, Dieva nodomas, tālredzības un īstenošanās acs. Bībelē acs ir visaptverošu zināšanu, modrības un Dieva sargājošās klātbūtnes simbols. Kristietības mākslā acs, ko ietver saules stari, nozīmē Dievu. Acs Dieva rokā nozīmē Dieva radošo gudrību, acs trijstūrī – Dievu Tēvu Trīsvienībā. Acs ķerubu un zēravu spārnos norāda uz to neierobežoto izziņas spēju. Kopš seniem laikiem acs attēlojumam piedēvē apotropiskas spējas. Acs simbolizē fizisko un garīgo redzi, jo acs ir „dvēseles logs”, pa kuru Dievišķā Gaisma ienāk ķermenī. „Laipns skats iepriecina sirdi.” (Sal. 15,30.) „Miesas spīdeklis ir acs; ja nu tava acs ir skaidra, tad visa tava miesa būs gaiša. Bet, ja tava acs ir nevesela, tad visa tava miesa būs tumša.” (Mat. 6,22-23.) Redzēt ar vienu aci nozīmē redzēt dzīves vienotību, nevis tās divējādību. „Un, ja tava acs tevi apgrēcina, izrauj to un met to prom; tas tev labāk – ar vienu aci ieiet dzīvībā, nekā tev ir divi acis un tevi iemet elles ugunī.” (Mat. 18,9.) Kristiešu mākslā divas acis, kas novietotas uz trauka vai stiebra, ir Svētās Lūcijas atribūti. «Dieva providence (latviski)». Arhivēts no oriģināla, laiks: 2016. gada 4. martā. Skatīts: 2015. gada 8. augustā. «Dievišķā tālredzība (latviski)». Arhivēts no oriģināla, laiks: 2015. gada 17. martā. Skatīts: 2015. gada 8. augustā. «Providence (angliski)». Arhivēts no oriģināla, laiks: 2016. gada 22. jūlijā. Skatīts: 2015. gada 8. augustā. Zīmes un simboli no senajiem hieroglifiem līdz mūsdienu logotipiem, Zvaigzne ABC, Rīga, 2010 Kristietības simbolika, Madris, Rīga, 1999