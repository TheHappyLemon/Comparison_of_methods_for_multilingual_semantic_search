Queens of the Stone Age (zināma arī kā QOTSA) ir amerikāņu rokgrupa no Kalifornijas, kas dibināta 1996. gadā. Grupas sastāvā vienmēr bijis Džošs Oms (vokāls, ģitāra), bet šā brīža sastāvā jau ilgāku ir arī Trojs van Luens (ģitāra, fona vokāls) un Džoijs Kastiljo (bungas). Vēl Queens of the Stone Age darbojas Maikls Šūmans (basģitāra, fona vokāls) un Dīns Fertita (ģitāra, taustiņinstrumenti, fona vokāls). Oms dibināja grupu pēc viņa iepriekšējā projekta Kyuss izjukšanas 1995. gadā, un kopš tā laika Queens of the Stone Age attīstījusi smagu, uz ģitārām balstītas rokmūzikas skanējumu. Ietekmi atstājis arī bieži mainīgais grupas sastāvs un daudzie viesmākslinieki, starp kuriem ir arī ZZ Top dalībnieks Billijs Gibonss un Marks Lanegans. 1995. gadā izjuka Oma grupa Kyuss. Uz laiku viņš pievienojās The Screaming Trees kā tūres ģitārists, bet tad nolēma dibināt savu grupu. Sākotnējais nosaukums bija "Gamma Ray", tomēr Omam nācās to mainīt, jo vācu pauermetāla grupa "Gamma Ray" bija gatava mūziķi iesūdzēt tiesā. Tādēļ Oms, iedvesmojoties no Kyuss producenta Krisa Grossa izteikuma 1992. gadā, pārsauca grupu par Queens of the Stone Age. Uz jautājumu, kāpēc grupa netika nosaukta par "Kings of the Stone Age", Oms atbildējis: "Tas būtu bijis pārāk "mačo". Kamēr "Kings of the Stone Age" dodas karot, "Queens of the Stone Age" izklaidējas ar viņu draudzenēm." 1998. gadā, pēc divu mini albumu izdošanas, grupa laida klajā savu debijas ierakstu Queens of the Stone Age. Oms bez vokāla un ģitāras ar pseidonīmu "Karlo von Seksrons" ierakstīja arī basģitāras partijas, savukārt bungas sita bijušais Kyuss pārstāvis Alfredo Ernandess. Neilgi pēc ieraksta grupai pievienojās Niks Oliveri, kurš arī kādreiz pārstāvēja Kyuss. Šis trio tiek uzskatīts par oriģinālo Queens of the Stone Age sastāvu. Līdz otrā albuma ierakstam Ernandess jau bija pametis grupu. Queens of the Stone Age 2000. gadā izdeva otro ierakstu Rated R. Tika pieaicināti ļoti daudzi viesmākslinieki, Judas Priest vokālistu Bobu Helfordu ieskaitot. Albums saņēma ļoti abas atsauksmes un ļāva grupai iegūt zināmu atzinību. Queens of the Stone tika pie iespējām iesildīt tādas grupas kā The Smashing Pumpkins, Foo Fighters, Hole, kā arī piedalīties Ozzfest festivālā. Izplatīšanas kompānija "Wallmart" gandrīz izņēma albumu no pārdošanas, jo uzskatīja, ka dziesmas "Feel Good Hit of the Summer" vārdi ir narkotiku reklāma. Neilgi pēc ieraksta grupai pievienojās bijušais The Screaming Trees vokālists Marks Lanegans. 2001. gada Rock In Rio festivālā pēc sava slavenā izlēciena tika arestēts Oliveri – viņš uzstājās pilnīgi kails, vien basģitārai piesedzot dzimumorgānus. Oliveri vēlāk intervijā izteicās: "Ja cilvēki karnevālā dejoja kaili, kāpēc to nevarēju darīt arī es?" Rock am Ring festivālā Vācijā grupa aizvadīja, pēc Oma vārdiem, vienu no sliktākajiem koncertiem vēsturē, ko "atzīmēja", tiekot pie tetovējumiem ar uzstāšanās laiku. 2002. gadā grupai pievienojās bijušais Nirvana bundzinieks un Foo Fighters līderis Deivs Grols, lai spēlētu bungas QOTSA trešajā albumā Songs for the Deaf. Lai arī albums guva lielus panākumus, Grols, neilgi laiku koncertējis kopā ar Queens of the Stone Age, atgriezās Foo Fighters, lai pabeigtu albumu ar savu pamatgrupu. Viņš tika aizstāts ar bijušo Danzig bundzinieku Džoiju Kastiljo, kurš kļuva par pilntiesīgu dalībnieku. Tāpat grupai pievienojās bijušais A Perfect Circle ģitārists Trojs van Luens. Albums bija komerciāli veiksmīgs, tāpat arī kritiķu atzīts. Savukārt singli "Go With the Flow" un "No One Knows" kļuva par radio un MTV hītiem, palielinot grupas popularitāti. Songs for the Deaf tūre noslēdzās 2004. gada janvārī, un uzreiz tika atlaists Oliveri. Lai arī tika apgalvots, ka tas noticis, jo basģitārists pārāk daudz ballējies un izrādījis necieņu pret faniem, vēlāk Oms atzina, ka šādi rīkojies, jo guvis apstiprinājumu baumām, ka Oliveri fiziski aizskāris savu draudzeni. Basģitārists paziņoja, ka bez viņa grupa būs "vieglā "Queens of the Stone Age" versija", tomēr vēlāk savu viedokli mainīja, izsakoties, ka viņa attiecības ar Omu ir labas. 2006. gada oktobrī Oliveri izteicās, ka ir gatavs atgriezties grupā. 2005. gadā Oms kopā ar Kastiljo, van Luenu, kā arī multinstrumentālistu Aleinu Johanesu ierakstīja grupas ceturto studijas albumu Lullabies to Paralyze. Lai arī Lanegans bija pametis grupu, viņš piedalījās albuma ierakstā un iespēju robežās arī koncertēja kopā ar Queens of the Stone Age. Bija pat parādījušās baumas, ka Oms atlaidis arī viņu, tomēr tas tika noliegts. Starp Lullabies to Paralyze viesmāksliniekiem bija arī blūzroka ZZ Top dalībnieks Billijs Gibonss, kurš piedalījās divu dziesmu ierakstā, kā arī bija redzams vienas no tām ("Burn the Witch") videoklipā. Albums bija gan kritiķu atzīts, gan komerciāli veiksmīgs, taču nespēja pietuvoties Songs for the Deaf panākumiem. Grupa izdeva savu pirmo koncertierakstu "Over the Years and Through the Woods" 2005. gada beigās. Tas sastāvēja no uzstāšanās Londonā, kā arī bija iekļauti dažādi reti video no vecākiem koncertiem. Tolaik ar grupu kopā uzstājās arī Johanesa sieva Nataša Šnaidere, kas spēlēja taustiņinstrumentus. Oms ir atzinis, ka Lullabies to Paralyze laiks bija zemākais punkts Queens of the Stone Age pastāvēšanas vēsturē. 2007. gada februārī grupa paziņoja par jauna albuma iznākšanu. Piekto ierakstu sauca Era Vulgaris, un tas tika izdots jūnijā. Salīdzinājumā ar iepriekšējiem ierakstiem, šoreiz skanējumā bija vairāk elektronisko elementu. Era Vulgaris gan finansiāli, gan kritiķu vērtējumā bija vājāks par priekštečiem, lai arī atsauksmes pārsvarā bija pozitīvas. Uz vienu dziesmu grupā bija atgriezies Lanegans, tāpat starp viesmāksliniekiem bija Džulians Kasablankass no The Strokes. QOTSA bija pametuši gan Johaness, gan Šnaidere, kuru vietā tika pieņemti Maikls Šūmans un Dīns Fertita. Šnaidere 2008. gada 2. jūlijā mira no vēža. 16. augustā grupa nospēlēja piemiņas koncertu par godu Šnaiderei, kura laikā uz skatuves kāpa arī Aleins Johaness, Džeks Bleks, Džese Hjūzs, P.Dž. Hārvija un citi. Tika spēlētas gan Queens of the Stone Age, gan citas dziesmas, bet ienākumi tika izmantoti, lai segtu izmaksas, kas radās Šnaideres slimības laikā. Ap to laiku beidzās grupas koncerttūrē, un Oms paziņoja, ka sāksies darbs pie jauna albuma. Sestā albuma ieraksta sākums gan tika atlikts līdz 2011. gada janvārim. Pārtraukumā grupas dalībnieki pievērsās citiem projektiem. Oms kopā ar Deivu Grolu un Led Zeppelin basģitāristu Džonu Polu Džounsu nodibināja supergrupu Them Crooked Vultures. Fertita savukārt kopā ar Alisonu Mosšartu un Džeku Lourensu iesaistījās Džeka Vaita jaunajā projektā The Dead Weather. Kastiljo spēlēja bungas Eagles of the Dead Metal tūrē, Šūmans nodibināja grupu Mini Mansions, kur dzied un spēlē bungas, savukārt van Luens uzsāka jaunu projektu Sweethead. 2011. gadā paralēli albuma ierakstam Queens of the Stone Age arī koncertēja. Par godu pārizdotajam debijas albumam daudzos koncertos tas tika spēlēts pilnībā. Grupa uzstājās Glastonberijas festivālā, bet septembra sākumā beidza tūri, lai uz pilnu slodzi pievērstos ierakstam. Albuma izdošana gaidāma 2012. gada pirmajā pusē. Queens of the Stone Age mūzikas stils ticis apzīmēts kā smagais roks, alternatīvais roks, ārtroks, psihodēliskais roks, smagais metāls, dezert roks, kā arī stoner roks. Pēdējo gan pats Oms noraidījis, sakot: "Ja man būtu izvēle, es šādu terminu nelietotu. Stoner roks, manuprāt, saka, ka galvenais elements mūzikas radīšanā ir narkotikas. Nedomāju, ka tā ir. Es neesmu nekāds atturībnieks, bet man nevajag nekādas vielas, lai radītu mūziku." Oms grupas mūziku ir nosaucis par "robot roku" izteikto ģitāras rifu dēļ, kas bieži atkārtojas. Džošs Oms – grupas dibinātājs un vienīgais patstāvīgais dalībnieks. Vadošais vokālists un ģitārists, bet spēlējis arī basģitāru, klavieres un citus instrumentus (1996.-pašlaik) Trojs van Luens – grupas otrais ģitārists, spēlējis arī taustiņus un citus instrumentus. Tāpat izpilda fona vokālu gan koncertos, gan albumos (2002.-pašlaik) Džoijs Kastiljo – tika uzaicināts kā Deiva Grola aizstājējs pēc viņa atgriešanās Foo Fighters. Kopš tā laika bijis patstāvīgs dalībnieks (2002.-pašlaik) Maikls Šūmans – tika pieņemts kā basģitārists/fona vokālists neilgi pēc Era Vulgaris ierakstīšanas (2007.-pašlaik) Dīns Fertita – aizstāja Natašu Šnaideri kā grupas taustiņinstrumentālists un fona vokālists, tāpat spēlē ģitāru un perkusijas instrumentus (2007.-pašlaik) Queens of the Stone Age (1998.) Rated R (2000.) Songs for the Deaf (2002.) Lullabies to Paralyze (2005.) Era Vulgaris (2007.) ...Like Clockwork (2013.) Villains (2017.) In Times New Roman... (2023.) QOTSA Interviews | 2000/xx/xx - Guitar.com: Homme on the Range QOTSA Reviews | 1998/xx/xx - Rough Edge.com: Queens of the Stone Age Review Qotsa History «Arhivēta kopija». Arhivēts no oriģināla, laiks: 2009. gada 1. maijā. Skatīts: 2008. gada 6. aprīlī. «Arhivēta kopija». Arhivēts no oriģināla, laiks: 2009. gada 1. maijā. Skatīts: 2008. gada 6. aprīlī. Mark Lanegan Biography «Um Oliveri incomoda muita gente? — Rockwave - Sua música está aqui». Arhivēts no oriģināla, laiks: 2008. gada 2. maijā. Skatīts: 2008. gada 2. maijā. «Queens of the Stone Age—Era Vulgaris». FHM.com. Arhivēts no oriģināla, laiks: 2010. gada 7. janvārī. Skatīts: 2007. gada 7. decembrī. «Homme Comes Clean On Oliveri Firing | Billboard.com». Arhivēts no oriģināla, laiks: 2011. gada 19. jūlijā. Skatīts: 2012. gada 5. februārī. "Ready to Rumble", žurnāls Spin, Saša Dženkinss «Arhivēta kopija». Arhivēts no oriģināla, laiks: 2007. gada 27. septembrī. Skatīts: 2007. gada 9. maijā. Universal Music Queens of the Stone Age - Songs, Music Videos, Albums, MP3s, Albums and Pictures - Music - Virgin Media «BLABBERMOUTH.NET - QUEENS OF THE STONE AGE To Begin Recording In January». Arhivēts no oriģināla, laiks: 2011. gada 4. janvārī. Skatīts: 2010. gada 30. decembrī. Queens of the Stone Age - Music Biography, Credits and Discography : AllMusic QOTSA Reviews | 1999/11/24 - Jam!: He Ain't Joshin Oficiālā mājaslapa (angliski)