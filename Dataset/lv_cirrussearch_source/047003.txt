Pollaki, pollaku ģints (Pollachius) ir viena no mencu dzimtas (Gadidae) ģintīm, kas apvieno divas jūrā dzīvojošas zivju sugas. Sastopamas Atlantijas okeāna ziemeļdaļā: pollaks tikai okeāna ziemeļaustrumos un reģionam pieaguļošajās jūrās, bet saida gan okeāna austrumu (Eiropas), gan rietumu (Ziemeļamerikas) piekrastēs. Abas sugas ir saimnieciski nozīmīgas zivs. Baltijas jūrā sastopamas abas pollaku ģints zivju sugas — pollaks (Pollachius pollachius) un saida (Pollachius virens). Baltijas jūras austrumdaļā gan pollaks, gan saida ieceļo reti, un šajā reģionā tikušas noķertas tikai dažas reizes. Abas pollaku sugas ir lielas jūras zivis. Ķermeņa garums var sasniegt 130 cm, svars 32 kg. Abas sugas izskatās samērā līdzīgas. Tomēr tās var atšķirt pēc žokļa formas, sānu līnijas rakstura un pēc apakšžokļa taustekļa (tas ir vai nav). Pollakam apakšžoklis ir tālu izbīdīts uz priekšu (garāks par augšžokli), toties saidai apakšžoklis ir apmēram vienā garumā ar augšžokli. Pollaka sānu līnija ir visā ķermeņa garumā, tā ir zaļganā krāsā un virs krūšu spurām liecas uz augšu, veidojot pamanāmu līkumu virs tām. Saidas sānu līnija ir taisna un gaiša. Turklāt saidai zem zoda ir viens īss tausteklis, bet pollakam tāda nav vispār. Mugura abām sugām tumša, sānu apakšējā daļa un vēders gaišs. Pollaku ģints zivis ir pelaģiskas un parasti uzturas 180—200 m dziļumā virs akmeņainas gultnes. Labi jūtas vēsos ūdeņos, pat, ja tas ir tuvu 0 °C. Toties zaudē enerģiju un sagurst, ja ūdens temperatūra ir augstāka par 11 °C. Pollaku ģints (Pollachius) Pollaks (Pollachius pollachius) Saida (Pollachius virens) Fish Base: Genus: Pollachius Fish Base: Pollachius pollachius (Linnaeus, 1758) Pollack Fish Base: Pollachius virens (Linnaeus, 1758) Saithe Latvijas Daba: Pollaks Latvijas Daba: Saida Latvijas Daba: Mencu dzimta New World Encyclopedia: Pollock