Olimpiska stadiona nosaukums tiek dots norises vietai, kuru uzskata par olimpisko spēļu galveno stadionu vai norises vietu. Olimpiskais stadions tradicionāli ir spēļu atklāšanas un noslēguma ceremonijas vietas, taču pastāv arī dažādi izņēmumi. Daudzu stadionu, lai gan ne visu, šo vietu nosaukumos faktiski ir ietverti vārdi Olimpiskais stadions, piemēram, Amsterdamas, Berlīnes, Helsinku un citu. Olimpisko stadionu var nosaukt arī par daudzfunkcionālu stadionu, kurā notiek olimpiskie sporta veidi. Vasaras olimpisko spēļu gadījumā vieglatlētikas sacensības un futbola fināls tradicionāli notiek Olimpiskajā stadionā. Izņēmumi ir bijuši 1900. gada, 1996. gada un 2016. gada vasaras olimpiskajās spēlēs, kā arī 2010. gada un 2018. gada vasaras jaunatnes olimpiskajās spēlēs. Agrīnās ziemas olimpiskajās spēlēs daiļslidošanas vietas bieži izmantoja kā galvenos punktus. Tie bieži tika apzīmēti kā "Olimpiskais stadions", kur parasti notika atklāšanas un noslēguma ceremonijas. Lielākajā daļā no stadioniem ir notikušas gan olimpiskās, gan paraolimpiskās spēles. Atsevišķos stadionos ir aizvadītas vairākas olimpiskās spēles. Šādi gadījumi ir Bergīzels, kurš kā Olimpiskais stadions kalpoja divās ziemas olimpiskajās spēlēs (1964. gadā un 1976. gadā), kā arī šeit tika rīkotas 2002. gada ziemas jaunatnes olimpiskās spēles. Insbrukas olimpiskā halle kopā ar Bergīzelu dalīja olimpisko spēļu stadiona lomu divu ziemas olimpisko spēļu laikā, bet ne ziemas jaunatnes olimpisko spēļu laikā. Tikai viens stadions, Losandželosas memoriālais kolizejs, ir bijis divu vasaras olimpisko spēļu (1932. gada un 1984. gada vasaras olimpiskās spēles) galvenais stadions, kā arī tas būs galvenais stadions trešo reizi 2028. gada spēļu laikā. Panatinaiko stadions ir bijis ne tikai pirmo vasaras olimpisko spēļu stadions 1896. gadā, bet tajā ir rīkotas arī vienīgās neoficiālās olimpiskās spēles 1906. gadā. Otrs, Tokijas Nacionālais stadions, bija galvenais stadions, kurā notika 1964. gada vasaras olimpiskās spēles (pirmās Āzijā), un 2020. gada olimpiskajās spēlēs, taču uz šīm spēlēm bija nolemts stadionu pārbūvēt pilnīgi no jauna. 2022. gadā Pekinas nacionālais stadions kļūst par trešo stadionu, kur ir organizētas vairākas olimpiskās spēles. Taču tas kļūst par pirmo Olimpisko stadionu, kur ir organizētas gan vasaras (2008. gadā), gan ziemas (2022. gadā) olimpiskās spēles. Vairākos no stadioniem ir bijuši citu olimpisko sporta veidu norises vietas, kad šajās pilsētās atkārtoti ir norisinājušās olimpiskās spēles. Vensēnas velodroms bija 1900. gada vasaras olimpisko spēļu olimpiskais stadions, bet 1924. gadā tajā tika aizvadītas riteņbraukšanas sacensības. 1948. gada vasaras olimpiskajās spēlēs Londonā olimpiskais stadions bija Vemblija stadions, lai gan uz 2012. gada vasaras olimpiskajās spēlēm stadions tika pilnībā renovēts. 2012. gadā jaunajā Vemblija stadionā tika aizvadītas olimpiskās futbola sacensības, bet kā olimpisko spēļu stadions kalpoja Londonas stadions Stratfordā. Līdzīga situācija bija ar Melburnas kriketa laukumu, kas bija 1956. gada olimpisko spēļu centrālais stadions, bet 2000. gadā šajā stadionā tika rīkotas futbola spēles. 1932. gada Leikplesidas ziemas olimpisko spēļu centrālais stadions bija Leikplesidas ātrslidošanas ovāls, bet 1980. gada ziemas olimpiskajās spēlēs šajā stadionā tika rīkotas ātrslidošanas sacensības. Insbrukas olimpiskajā hallē 2012. gada ziemas jaunatnes olimpisko spēļu laikā tika aizvadītas daiļslidošanas un šorttreka sacensības. Stokholmas olimpiskais stadions kā centrālais stadions kalpoja 1912. gadā, taču 1956. gadā tajā tika aizvadītas jāšanas sacensības, lai arī olimpiskās spēles tika rīkotas Melburnā, Austrālijā. Šāda situācija izveidojās, jo karantīnas ierobežojumu dēļ Austrālijā nebija iespējams sarīkot jāšanas sacensības. Saskaņā ar pašreizējo SOK politiku spēļu norises laikā spēļu norises vietās ir aizliegtas nesponsorētu korporatīvo nosaukumu tiesības. Olympic Stadium Arhivēts 201. gada 17. decembris Wayback Machine vietnē. Big Olympic Encyclopedia. Olympic Past and Future Stadiums - BALLPARKS.com