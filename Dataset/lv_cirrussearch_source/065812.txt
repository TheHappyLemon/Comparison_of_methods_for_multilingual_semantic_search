Ingvilla Flugstade Estberga (norvēģu: Ingvild Flugstad Østberg; dzimusi 1990. gada 9. novembrī Jēvīkā) ir norvēģu distanču slēpotāja, divkārtēja olimpiskā čempione, 2019. gada Pasaules kausa kopvērtējuma uzvarētāja, 2015. gada pasaules čempione komandu sprintā un 2023. gada pasaules čempione stafetē. Guvusi panākumus pasaules čempionātos junioriem, no 2008. līdz 2010. gadam izcīnot 7 zelta un 3 sudraba medaļas. 2011. gada Pasaules U-23 čempionātā Otepē izcīnīja zeltu 15 km skiatlonā. Pasaules kausa sacensībās debitēja 2008. gada 5. martā Drammenē, sprinta kvalifikācijā ieņemot 31. vietu. 2013. gada 31. decembrī izcīnīja savu pirmo uzvaru Pasaules kausā, paliekot nepārspēta sprintā Lencerheidē, kas bija arī Tour de Ski 3. posms. 2014. gada ziemas olimpiskajās spēlēs Sočos kopā ar Māritu Bjergenu izcīnīja zelta medaļu komandu sprintā. Individuālajās sprinta sacensībās ieguva sudraba goalgu, piekāpjoties tikai citai norvēģietei Maikenei Kaspešenai Fallai. 2015. gada Pasaules čempionātā Fālunā komandu sprintā, startējot kopā ar Fallu, kļuva par pasaules čempioni. Individuāli lābāko rezultātu sasniedza sprintā, kur iekļuva finālā un ieņēma 6. vietu. 2015.—2016. gada sezonā izcīnīja otro vietu Pasaules kausa kopvērtējumā. Abas nākamās sezonas noslēdza 3. vietā kopvērtējumā. 2018. gada ziemas olimpiskajās spēlēs Phjončhanā ieguva zelta medaļu stafetē. Individuāli labāko rezultātu sasniedza 30 km distancē klasiskajā stilā ar kopēju startu, ieņemot 4. vietu. 2019. gadā kļuva par Tour de Ski kopvērtējuma uzvarētāju, uzvarot četros posmos pēc kārtas. 2019. gada Pasaules čempionātā izcīnīja piecas medaļas — visās disciplīnās, kurās piedalījās. Tika iegūtas sudraba godalgas skiatlonā, stafetē un 30 km distancē brīvajā stilā, kā arī bronza komandu sprintā un 10 km distancē. 2018.—2019. gada sezonā izcīnīja kristāla globusu, uzvarot Pasaules kausa kopvērtējumā. Vēlāk sportistei sākās veselības problēmas, un Norvēģijas Slēpošanas federācijas ārsti vairākkārt neļāva viņai piedalīties sacensībās. Estberga bija spiesta izlaist arī 2022. gada ziemas olimpiskās spēles Pekinā. 2022.—2023. gada sezonas sākumā atgriezās sacensību apritē. 2023. gada Pasaules čempionātā stafetē kopā ar Tīrilu Vengu, Astridu Eiri Slinnu un Anni Hjersti Kalvo izcīnīja zeltu. «Østberg Wins Stage 3 in Lenzerheide to Seize Leader’s Bib; Caldwell Notches Career-Best 6th». fasterskier.com (angļu). 2013. gada 31. decembris. Skatīts: 2023. gada 2. martā. «Cross-Country Skiing - Ingvild Flugstad Oestberg seals Tour de Ski victory in style». eurosport.com (angļu). 2019. gada 6. janvāris. Skatīts: 2023. gada 2. martā. «Ingvild Flugstad Østberg wins crystal overall World Cup globe». fis-ski.com (angļu). 2019. gada 24. marts. Skatīts: 2023. gada 2. martā. «Olympics-Norway's Flugstad Oestberg to miss Beijing Games». reuters.com (angļu). 2021. gada 26. decembris. Skatīts: 2023. gada 2. martā. «Ingvild Flugstad Östberg about the comeback». tellerreport.com (angļu). 2022. gada 26. novembris. Skatīts: 2023. gada 2. martā. Vikikrātuvē par šo tēmu ir pieejami multivides faili. Skatīt: Ingvilla Flugstade Estberga. Olympedia profils (angliski) Munzüger Sport profils (vāciski) FIS profils (distanču slēpošana) (angliski)