Vācu-padomju militārā parāde Brestā (krievu: Совместный парад вермахта и РККА в Бресте, vācu: Deutsch-sowjetische Siegesparade in Brest-Litowsk) bija oficiāla ceremonija 1939. gada 22. septembrī, kurā Vērmahta spēki Brestas pilsētu un cietoksni nodeva Sarkanās Armijas kontrolē. Polijas kampaņas laikā vācu armija dažkārt ieņēma teritorijas, kas pēc Molotova—Ribentropa pakta slepenajiem pielikumiem atradās PSRS ietekmes zonā. Šādi notika arī Brestas rajonā, kur Heinca Guderiana spēki 17. septembrī ieņēma Brestas pilsētu un cietoksni, tomēr saņēma rīkojumu atkāpties uz Bugas kreiso krastu. Tikmēr pilsētai no austrumiem pietuvojās Sarkanā armija, nodibinot kontaktus ar vācu karaspēku. Tika nolemts pilsētu atstāt oficiālā ceremonijā. Ceremonijas laikā vācu karaspēks svinīgi pameta pilsētu, bet padomju karaspēks vienlaicīgi tajā iegāja. Karaspēka daļas savstarpēji sveicināja viena otru, bet improvizētā tribīnē atradās vācu un padomju komandieri. Tika svinīgi nolaists vācu karogs un pacelts PSRS karogs, skanot abu valstu himnām. Notikumu filmēja vācu propagandas dienests Die Deutsche Wochenschau. Vikikrātuvē par šo tēmu ir pieejami multivides faili. Skatīt: Vācu - padomju militārā parāde Brestā.