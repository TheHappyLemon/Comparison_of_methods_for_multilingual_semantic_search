Jodoforms (trijodmetāns, CHI3) ir dzeltena, gaistoša kristāliska viela ar specifisku, ārkārtīgi uzmācīgu un noturīgu aromātu un saldenu garšu. Jodoformu var iegūt, iedarbojoties uz etanolu vai acetonu ar jodu un sārmu. Iespējams iegūt arī elektroķīmiski, elektrolizējot kālija jodīda un sodas šķīdumu spirtā vai acetonā. Jodoformu lieto kā antiseptisku līdzekli (antiseptiskas īpašības ir nevis pašam jodoformam, bet gan jodam, kurš pamazām izdalās, jodoformam reaģējot ar organiskām vielām). Mūsdienās jodoformu izmanto reti, jo tas dažiem cilvēkiem var izraisīt spēcīgu alerģiju, turklāt ir atklāti daudz labāki antiseptiski līdzekļi.