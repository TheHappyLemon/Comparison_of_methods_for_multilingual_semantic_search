Pāvels Rebenoks (1980. gada 4. augusts — 2020. gada 20. septembris) bija Latvijas krievu advokāts un politiķis. Pāvels Rebenoks dzimis 1980. gada 4. augustā. 2003. gadā absolvēja Latvijas Jūras akadēmiju kuģu vadīšanas specialitātē, 2005. gadā viņš absolvēja Latvijas Universitātes Juridisko fakultāti. 2003. gadā Rebenoks kļuva par Latvijas Ministru prezidenta Einara Repšes ārštata padomnieku jūrniecības un ostu jautājumos. Vēlāk viņu iecēla par finanšu ministra Valda Dombrovska padomnieku Ventspils ostas jautājumos. Rebenoks kā Finanšu ministrijas pārstāvis strādāja Ventspils ostas valdē līdz 2004. gada martam, kad atkāpās Repšes vadītā valdība. Viņš kandidēja 2005. gada Rīgas domes vēlēšanās un 2006. gada Saeimas vēlēšanās no Repšes vadītās partijas «Jaunais laiks» saraksta. No 2018. gada septembra līdz 2019. gada aprīlim Rebenoks bija akciju sabiedrības «Olainfarm» padomes priekšsēdētājs. 2019. gada februārī Rebenoks kļuva par ekonomikas ministra Ralfa Nemiro ārštata padomnieku. Tajā pašā mēnesī viņš kļuva par Rīgas brīvostas pārvaldes valdes locekli. No 2019. gada jūnija līdz jūlijam viņš bija akciju sabiedrības «Latvenergo» padomes priekšsēdētājs. 2020. gada februārī viņu ievēlēja par Rīgas brīvostas pārvaldes valdes priekšsēdētāja vietnieku, taču aprīlī Rebenoks paziņoja, ka pamet darbu Rīgas brīvostas valdē, lai saglabātu advokāta statusu. Rebenoku noslepkavoja viņa dzīvesvietā Langstiņos naktī uz 2020. gada 20. septembri. Uzbrukumā cieta arī viņa partneris Ingus Balandins. «Jaunais Laiks 9.Saeimas priekšvēlēšanu programma». Latvijas Vēstnesis. 2006. gada 20. janvārī. Skatīts: 2020. gada 20. septembrī. «Advokāta Rebenoka slepkavība: sestdienas vakarā pirms nāves viņš viesojies pie Krieķa». jauns.lv. 2020. gada 20. septembrī. Skatīts: 2020. gada 20. septembrī. «Policija: Advokāts Rebenoks nogalināts, sitot ar rokām, kājām un dēļiem». www.lsm.lv (latviešu). Skatīts: 2020-10-26. «Īpašums, kurā tika noslepkavots Pāvels Rebenoks, patiesībā bija atpūtas komplekss». jauns.lv. 2020. gada 23. septembrī. Skatīts: 2020. gada 23. septembrī.