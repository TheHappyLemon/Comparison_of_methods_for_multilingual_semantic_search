Džons Ričards Dīkons (angļu: John Richard Deacon; dzimis 1951. gada 19. augustā Leičesterā, Apvienotajā Karalistē) ir angļu mūziķis, vislabāk zināms kā rokgrupas Queen basģitārists. Viņš sarakstījis tādas pazīstamas grupas dziesmas kā You're My Best Friend, Another One Bites The Dust un I Want to Break Free. 1997. gadā viņš aizgāja no lielās mūzikas un nevēlējās piedalīties arī Queen + Paul Rodgers projektā. Dīkons uzauga Leičesterā, kur viņa tēvs Arturs strādāja apdrošināšanas kompānijā. Jau 14 gadu vecumā viņš izveidoja savu pirmo grupu ar nosaukumu The Opposition. Sākumā viņš spēlēja ritma ģitāru, ko bijis nopircis par naudu, ko aizņēmās no kāda cita grupas locekļa. Basģitārai viņš pievērsās, kad no grupas tika atlaists tās sākotnējais šī instrumenta spēlētājs, jo nebija tik profesionāls, cik pārējie grupas mūziķi. Kopā ar The Opposition viņš pavadīja četrus gadus, līdz 1969. gada augustā viņš nospēlēja pēdējo koncertu un grupu atstāja. Apmēram gadu viņš nespēlēja, tomēr 1970. gadā atkal nolēma pievienoties kādai grupai. 1971. gada sākumā kāds draugs viņu iepazīstināja ar Queen dalībniekiem Frediju Merkūriju, Braienu Meju un Rodžeru Teiloru. Grupa tieši bija palikusi bez basģitārista un bija gatava izmēģināt Džonu. Jau pēc pāris dienām Džons Dīkons kļuva par Queen dalībnieku. Grupas pirmajā albumā viņš tika nosaukts kā "Dīkons Džons", tomēr vēlāk viņš pieprasīja to izmainīt uz savu īsto vārdu. Pirmā Queen dziesma, kuras sarakstīšanā piedalījās Dīkons, bija Stone Cold Crazy no Sheer Heart Attack. Kā tās autori ir nosaukti visi četri grupas dalībnieki. Pirmā dziesma, kuru viņš sarakstīja viens pats, ir Misfire no tā paša albuma. 1997. gadā pēc singla No-One But You ierakstīšanas viņš pameta lielo mūziku. Šobrīd viņš dzīvo Londonā kopā ar sievu Veroniku, ar kuru ir precējies kopš 1975. gada, un kurai viņš veltīja dziesmu You're My Best Friend no albuma A Night at the Opera. Pārim ir seši bērni. Viņa stils nebija plaši izplatīts 70. gadu rokgrupās. Dažās Queen dziesmās, kā Dragon Attack, Another One Bites the Dust un A Kind of Magic, Dīkons izmantoja basģitāru kā galveno instrumentu. Viņa izpildījums vienmēr ir bijis ļoti kvalitatīvs un dažreiz pat ārkārtīgi sarežģīts. Par vienu no mūziķa firmas zīmēm ir kļuvusi pirkstu aplaizīšana spēlēšanas laikā. Dažās dziesmās viņš spēlējis arī ritma un akustiskās ģitāras. Braiens Mejs pirms dziesmas 39' ieraksta vēlējies, lai Dīkons šajā dziesmā spēlētu kontrabasu. Lai arī tas bija domāts kā joks, pēc pāris dienām Dīkons jau bija ieguvis šo instrumentu un sācis mācīties to spēlēt. Dīkons ir vienīgais Queen dalībnieks, kas nekad nav bijis vadošais vokālists kādā dziesmā. Kā izteicies viņš pats, viņš vienkārši nav varējis sacensties ar trīs tik spēcīgiem vokālistiem kā Merkūrijs, Mejs un Teilors. Sākumā viņš pat nedziedāja fona vokālus. Pirmā reize, kad viņš to darīja, bija dziesmā Liar. Tolaik koncertos viņam nebija piešķirts pat savs mikrofons, tādēļ viņš dziedāja no viena mikrofona ar Merkūriju. Laika gaitā Dīkons dziedāja fona vokālu dziesmās Tie Your Mother Down, Somebody to Love, We Are The Champions un vēl dažās. Dīkona balsi iespējams sadzirdēt ierakstos no 1977. gada, kad Queen uzstājās "Earl Courts" arēnā. Viņa balss skaidri saklausāma dziesmās "Somebody to Love" un "In the Lap of the Gods...Revisited", jo viņam nezinot, mūziķa mikrofonam tika uzstādīta lielāka skaņa. Fredija Merkūrija nāve ļoti ietekmēja Dīkonu un pēc pēdējās Queen dziesmas No-One But You viņš aizgāja no mūzikas. Viņš arī nepārstāvēja grupu, kad tā 2001. gadā tika uzņemta Rokenrola Slavas Zālē. Tāpat viņš negatīvi izteicās par to, ka Mejs un Teilors izmanto Queen vārdu, lai arī ir tikai puse no grupas pamatsastāva. Vikikrātuvē par šo tēmu ir pieejami multivides faili. Skatīt: Džons Dīkons. Encyclopædia Britannica raksts (angliski) IMDb profils (angliski) Internet Broadway Database profils (angliski)