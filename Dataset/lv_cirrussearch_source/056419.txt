26 Baku komisāri bija Baku komisāru padomes jeb Baku komūnas vadītāji, kuri pazīstami ar to, ka viņiem naktī uz 1918. gada 20. septembri Krasnovodskā tika izpildīts Turkestānas valdības piespriestais nāvessods par Baku nodošanu Kaukāza islāmiskajai armijai kaujas par Baku laikā. Starp sodītajiem bija Baku komūnas vadītājs armēņu boļševiks Stepans Šaumjans, kā arī Rīgā dzimušais latviešu jūrnieks un boļševiks Eižens Bergs. 1920. gada septembrī Baku komisāru mirstīgās atliekas tika pārapbedītas Baku. Vēlāk Padomju Savienībā stāsts par 26 Baku komisāriem kļuva par vienu no daudzajām propagandas izmantotajām leģendām par varoņiem, un memoriāls komisāru piemiņai bija obligāts galamērķis tūristiem, kas apmeklēja Azerbaidžānas PSR. 2009. gadā neatkarīgās Azerbaidžānas valdība memoriālu likvidēja, un mūsdienu Azerbaidžānas vēsturnieku skatījums uz Baku komisāru darbību ir negatīvs, tos uzskata par armēņu nacionālistu sazvērestību pret Azerbaidžānas Demokrātisko Republiku. Vikikrātuvē par šo tēmu ir pieejami multivides faili. Skatīt: Baku komisāri.