Lerijs Robinsons (angļu: Larry Robinson; dzimis 1951. gada 2. jūnijā) ir bijušais kanādiešu hokejists, aizsargs, Kanādas hokeja izlases dalībnieks, kurš savas karjeras laikā aizvadījis 1384 spēles Nacionālās hokeja līgas klubos Monreālas "Canadiens" un Losandželosas "Kings", kļūstot par seškārtēju Stenlija kausa ieguvēju. 1995. gadā uzņemts Hokeja slavas zālē. Pēc spēlētāja karjeras beigām ilgāku laiku trenējis NHL klubus Losandželosas "Kings" un Ņūdžersijas "Devils". Pašlaik (2021) ir Sentluisas "Blues" vecākais konsultants saistībā ar hokeja operācijām. NHL karjeru Robinsons sāka 1972.—73. gada sezonā, kad aizvadīja 36 spēles Monreālas "Canadiens" sastāvā. Turpmākajos gados viņš kopā ar klubu kļuva par seškārtēju Stenlija kausa ieguvēju, 1978. gadā izcīnot arī Kona Smita balvu, ko pasniedz izslēgšanas kārtas vērtīgākajam spēlētājam. 1977. un 1980. gadā kā līgas labākais aizsargs ieguvis Džeimsa Norisa balvu. "Canadiens" rindās Robinsons spēlēja no 1972. līdz 1989. gadam, tajā aizvadot kopumā 17 sezonas. No 1989. līdz 1992. gadam Robinsons spēlēja Losandželosas "Kings" rindās, taču tad noslēdza spēlētāja karjeru. Kanādas hokeja izlases sastāvā spēlējis trīs Kanādas kausa izcīņas turnīros, kā arī 1981. gada Pasaules čempionātā, kurā tika atzīts par turnīra labāko aizsargu. No 1993. līdz 1995. gadam Robinsons strādāja par Ņūdžersijas "Devils" galvenā trenera Žaka Lemēra palīgu, taču tad kļuva par Losandželosas "Kings" galveno treneri. Galvenā trenera amatā Robinsons pavadīja četras sezonas, līdz 1999.—2000. gada sezonā atgriezās "Devils" sistēmā kā galvenā trenera palīgs. Īsi pirms sezonas beigām atlaists tika Robijs Ftoreks, kā rezultātā par galveno treneri kļūstot Robinsonam, kurš kopā ar komandu izcīnīja Stenlija kausu. "Devils" komandu Robinsons epizodiski trenēja līdz pat 2011.—12. gada sezonas noslēgumam. 2012.—13. gada sezonā viņš bija Sanhosē "Sharks" galvenā trenera Toda Maklelana palīgs. Eliteprospects profils (angliski) Internet Hockey Database profils (angliski) Hockey-Reference profils (angliski)