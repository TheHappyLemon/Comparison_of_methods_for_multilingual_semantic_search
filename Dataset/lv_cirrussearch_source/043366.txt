Gernots Rors (vācu: Gernot Rohr; dzimis 1953. gada 28. jūnijā Manheimā) ir vācu futbola treneris un bijušais futbolists, spēlējis aizsarga pozīcijā. Kopš 2023. gada ir Beninas futbola izlase galvenais treneris. Ar futbolu sāka nodarboties dzimtās pilsētas Manheimas komandā VfL Neckarau. 1972. gadā pievienojās Minhenes "Bayern", kurā aizvadīja divarpus sezonas. Galvenajā komandā spēlēja ļoti reti, taču klubs guva panākumus, divreiz kļūstot par Bundeslīgas čempionu un 1974. gadā uzvarot Eiropas kausa izcīņā. Karjeru turpināja Manheimas "Waldhof", bet no 1975. līdz 1977. gadam spēlēja Ofenbahas "Kickers" komandā. 1977. gadā pārgāja uz Francijas klubu Bordeaux, kurā nospēlēja līdz pat karjeras beigām — 12 sezonas. Šajā laikā kļuva par trīskārtēju Francijas čempionu un par divkārtēju Francijas kausa ieguvēju. Pēc spēlētāja karjeras beigām sāka strādāt Bordeaux kluba sistēmā par sporta direktoru, vairākas reizes pildot arī galvenā trenera pienākumus. 1996. gadā aizveda Bordeaux līdz UEFA kausa izcīņas finālam. No 1998. gada oktobra līdz 1999. gada aprīlim bija Frankfurtes "Eintracht" sporta direktors. Karjeras turpinājumā bija galvenais treneris vairākos Francijas klubos (Créteil, OGC Nice, AC Ajaccio un FC Nantes), kā arī Šveices klubā Young Boys un Tunisijas klubā Étoile Sahel. 2010. gadā sāka strādāt ar Āfrikas nacionālajām izlasēm. No 2010. līdz 2012. gadam bija Gabonas futbola izlases galvenais treneris. 2012. gada Āfrikas Nāciju kausā ar šo izlasi sasniedza ceturtdaļfinālu. Vēlāk strādāja ar Nigēras izlasi, kvalificējoties 2012. gada Nāciju kausam, taču finālturnīrā nespēja izkļūt no grupas. 2015. gadā vadīja Burkinafaso izlasi. 2016. gada augustā kļuva par Nigērijas futbola izlases galveno treneri. Rora vadībā izlase kvalificējās 2018. gada FIFA Pasaules kausa finālturnīram, un 2017. gada novembrī līgums tika pagarināts vēl uz diviem gadiem. «Gernot Rohr signs Super Eagles contract extension». espn.com (angļu). 2017. gada 27. novembrī. Skatīts: 2018. gada 10. jūnijā. Vikikrātuvē par šo tēmu ir pieejami multivides faili. Skatīt: Gernots Rors. Munzüger Sport profils (vāciski) WorldFootball profils (angliski) Soccerbase trenera profils (angliski) Transfermarkt spēlētāja profils (angliski) Transfermarkt trenera profils (angliski)