MEASAT Global Berhad (MGB, agrākais nosaukums Malayan Tobacco Company) ir Malaizijas pārvaldītājsabiedrība. Tai pieder vairāki pavadoņu sakaru operatori ar MEASAT un AFRICASAT sērijas ģeostacionārajiem pavadoņiem. Uzņēmums piedāvā televīzijas retranslācijas, Direct-To-Home (DTH) platformu un datu pārraides pakalpojumus vairāk nekā 150 valstīs Āzijā, Āfrikā, Eiropā un Austrālijā. MEASAT Global Berhad meitas uzņēmumi: MEASAT Satellite Systems Sdn. Bhd. (pavadoņi MEASAT-2, MEASAT-2a, MEASAT-3, MEASAT-3a, AFRICASAT-1a); MEASAT Broadband (International) Ltd. (pavadonis MEASAT-5); MEASAT International (South Asia) Ltd. (pavadonis MEASAT-3b). 1993. gadā dibināts Malaizijas sakaru operators Maxis. Tas izveidoja pavadoņu nodaļu ar mērķi sniegt sakaru pakalpojumus ar pavadoņu starpniecību. 1994. gada 17. maijā ar ASV uzņēmumu Hughes Space and Communications International noslēgts līgums par sakaru pavadoņa izgatavošanu uz platformas HS-376 bāzes. Projekts nosaukts par Malaysia-East Asia Satellite ("Malaizijas Austrumāzijas pavadonis", MEASAT). 30. novembrī pasūtīts otrs HS-376 pavadonis. Saskaņā ar līgumu Hughes arī izgatavoja un Lankavi salā uzstādīja kosmisko aparātu kontroles staciju, kā arī apmācīja Malaizijas speciālistus. Pirmais pavadonis MEASAT-1 orbītā palaists 1996. gada 13. janvārī un izvietots ģeostacionārajā orbītā punktā 91,5 grādi austumu garuma. Tas bija Malaizijas pirmais Zemes mākslīgais pavadonis. Otrs MEASAT-2 palaists 1996. gada 13. novembrī pozīcijā 148° A. 1998. gada oktobrī British Telecommunications plc ieguva 33,3 % Maxis kapitāldaļu. Pavadoņu bizness tika atdalīts kā atsevišķs uzņēmums Binariang Satellite Systems Sdn. Bhd. 1956. gada 28. septembrī dibināts uzņēmums Malayan Tobacco Company (MTC), kurš nodarbojās ar tabakas produktu ražošanu, importu un tirdzniecību. 1999. gada 2. novembrī MTC pārtrauca tabakas biznesu. 2002. gada 8. maijā MTC kļuva par investīciju pārvaldītājsabiedrības uzņēmumu, pēc pavadoņu sakaru operatora Binariang Satellite Systems Sdn. Bhd. iegādes. 2003. gada 23. jūlijā Malayan Tobacco Company mainīja nosaukumu uz MEASAT Global Berhad, tādējādi atspoguļojot savu pamatbiznesu nosaukumā. 2004. gadā Binariang Satellite Systems Sdn. Bhd. pārdēvēts par MEASAT Satellite Systems Sdn. Bhd.. CORPORATE STRUCTURE Arhivēts 2016. gada 4. martā, Wayback Machine vietnē. MEASAT Uzņēmuma vietne