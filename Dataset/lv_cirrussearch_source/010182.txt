Lauris Reiniks (dzimis 1979. gada 11. jūlijā Dobelē) ir latviešu dziedātājs, komponists, TV šovu vadītājs un aktieris. Reiniks ir absolvējis Jelgavas Mūzikas koledžu, studējis komunikācijas zinātnes Latvijas Universitātē, kā arī apguvis aktiermeistarību Losandželosā, ASV. Līdz šim izdevis deviņus soloalbumus un atsevišķus singlus 11 valodās. Albumi "Lidot savādāk" un "Es skrienu" Latvijā ir saņēmuši Zelta disku, bet "Ričijs Rū rīko koncertu" kvalificējies Platīna diskam. Kā dziesmu autors un izpildītājs Lauris Reiniks ir saņēmis vairāk kā 20 nacionāla mēroga apbalvojumus un ieguvis starptautisku atpazīstamību visās Baltijas valstīs. Lauris ir arī TV3 šova "Dejo ar zvaigzni" 1. sezonas uzvarētājs. Lauris Reiniks dzimis 1979. gada 11. jūlijā Dobelē, bet uzaudzis muzikālā ģimenē Tērvetē. Māte Dace Reinika, tēvs — Artūrs Reiniks, abi ir mūzikas skolotāji. TV ekrānos Reiniks debitēja 5 gadu vecumā, LTV raidījumā "Tiekas kaimiņi". Savu pirmo lielo skatuves pieredzi guvis sava tēva vadītajā pusaudžu poproka grupā "Auri", piedaloties dažādos bērnu un pusaudžu mūzikas festivālos, konkursos un TV raidījumos. Grupas sastāvā viņš darbojās līdz 16 gadu vecumam, kad devās savā pirmajā braucienā uz ASV, lai mācītos vidusskolā Losandželosā, ASV. Reiniku ģimene savulaik bija arī viena no aktīvākajām dziedošajām ģimenēm 20. gadsimta 90. gadu sākumā populārajā dziedošo ģimeņu TV saietā "Spiets". Paralēli dalībai šajā projektā, Reiniki apceļoja Latviju ar koncertiem. 20. gadsimta beigās L. Reiniks izveidoja duetu kopā ar grupas "Auri" kolēģi Leldi Birkentāli, ar kuru 1999. gadā pārstāvēja Latviju starptautiskajā popmūzikas festivālā Koņinā, Polijā. Šobrīd Laura tēvs Artūrs Reiniks ir šlāgergrupu "Tērvete" un "Dobeles zemessargi" dalībnieks un vadītājs, bet māte Dace Reinika ir bijusi Tērvetes novada domes priekšsēdētāja, pirms tam bija ilggadēja Annas Brigaderes pamatskolas direktore, strādāja Labklājības ministrijā un no Zaļo un Zemnieku savienības tika ievēlēta 10. Saeimā. Laurim ir arī jaunāka māsa Rūta, kas arī ir mūziķe — vairākas reizes ir startējusi Eirodziesmā, piedalījusies brāļa dziesmas "Es esmu Tev dzīslās" ierakstā. Šobrīd strādā sabiedrisko attiecību aģentūrā un ik pa laikam joprojām piedalās kādā Laura Reinika mūzikas projektā. L. Reiniks ir absolvējis Annas Brigaderes pamatskolu, Dobeles bērnu mūzikas skolu, Jelgavas mūzikas koledžu. Studējis Losandželosas vidusskolā, Latvijas Universitātē, bet aktiermeistarību filmām un TV apguvis privātskolās Losandželosā: TVI Actors studio Losandželosas nodaļā, The Acting Corps un Aaron Speiser Acting Studio. Kopš 1998. gada L. Reiniks ir bijis dažādu TV izklaides raidījumu vadītājs LTV, TV3 Latvija un LNT. 1999. gadā vadot savu pirmo lielo TV projektu "Nošu spēles" Latvijas Televīzijā, Reinika studijas viesis bija maestro Raimonds Pauls, kas pamanīja Lauri un uzaicināja dziedāt dažādos savos muzikālajos projektos — "Ziņģe" Krāslavā, "Ventspils Jūras svētki" , "Ziemassvētki Operā ar Maestro Raimondu Paulu" un ierakstīt atsevišķas dziesmas. Dziesmas no šiem projektiem tika iekļautas Latvijas Radio izdotajos albumos. 2001. gadā Reiniku uzrunāja producentu un menedžmenta apvienība "Aktiv Music" (Modris Skaistkalns un Agris Semēvics), piedāvājot sadarbības līgumu uz albuma ierakstu. 2001. gadā Lauris Reiniks un "Aktiv Music" paraksta sadarbības līgumu ar ierakstu kompāniju "Platforma Records" par Reinika debijas albuma "Planet 42" izdošanu. 2001. gadā radiostacijās nonāca Reinika pirmais radiosingls Something, bet, Latvijas Eirovīzijas nacionālajā atlasē izpildot savu dziesmu "I Wish I Knew" duetā ar Lindu Leen, Reiniks un Leen iegūst 2. vietu, par diviem punktiem atpaliekot no tā gada uzvarētāja Arņa Medņa. 2002. gada sākumā Lauris Reiniks ar dziesmu "My memory tape" piedalās Latvijas Eirovīzijas atlasē un iegūst 5. vietu, bet gada vidū klajā nāk mūziķa debijas studijas albums "Planet 42" ar paša rakstītajām dziesmām angļu valodā. Tā paša gada augustā L. Reiniks piedalās starptautiskajā jauno izpildītāju konkursā Voice Of Asia, Kazahstānā. Tur Reiniks saņem pilsētas mēra specbalvu, nacionālā radio balvu, Radio 31 balvu, telekomunikāciju kompānijas balvu, kā arī skatītāju simpātiju balvu. Savukārt Laura Reinika producents Modris Skaistkalns saņēma balvu kā labākais skaņu režisors. Gada otrajā pusē Reiniks nolemj ierakstīt vienu no savām labākajām "Planet 42" angļu dziesmām latviski. Dziesma "My problem" vēlāk tika ierakstīta latviski ar "Sirds sadeg neparasti" nosaukumu. "Sirds sadeg neparasti" uzvarēja visās lielākajās mūzikas aptaujās un gada balvās, tai skaitā 2002. gada Latvijas Radio 2 aptaujā "Muzikālā banka". 2003. gada 1. februārī Ventspilī īpaši šim pasākumam apvienojas Lauris Reiniks, Yana Kay un Mārtiņš Freimanis un tiek izveidota grupa F.L.Y., kas uzvarēja 2003. gada Eirodziesmā. Konkursa finālā, kas maijā norisinājās Rīgā, dziesma ieņēma 24. vietu 26 dziesmu konkurencē. 15. februārī Dailes teātrī notikušajā Latvijas Mūzikas Ierakstu Gada Balvas pasniegšanas ceremonijā dziesma "Sirds sadeg neparasti" uzvar nominācijā "Radio hits" un tika atzīta par 2002. gada dziesmu Latvijā. 23. aprīlī dziesma "Tell Me" no albuma "Planet 42", ko Lauris izpildīja kopā ar Mariju Naumovu, ieguva autortiesību aģentūras AKKA/LAA balvu kā visvairāk spēlētā dziesma radio un TV. Gada nogalē viņš iedziedāja kompānijas Coca Cola reklāmu "Mazajiem, lielajiem". 2003. gadā nāk klajā arī Reinika pirmais albums latviešu valodā ar nosaukumu "Lidot savādāk", kurā atrodami tādi hiti kā "Sirds sadeg neparasti", "Tev šodien vienalga" un "Es neesmu neprātīgs". 2004. gada maijā un oktobrī Lauris spēlē Rolfu mūziklā "Mūzikas skaņas". 2005. gada sākumā "Muzikālās bankas 2004" noslēguma pasākumā žurnāls "Top Of The Pops" apbalvoja viņu ar titulu "Latvijas Nacionālā Megazvaigzne", kā arī viņš saņēma NRA simpātiju balvu. Septembrī Lauris Reiniks duetā ar igauņu dziedātāju Maarja iedziedāja savu pirmo starptautisko singlu "And You Came". Dziesma drīz vien kļuva par populāru hitu abu mākslinieku dzimtenēs un ierindojās starp gada populārākajām dziesmām un sasniedza citu valstu radiostacijas. Šī dziesma iekļuva arī Radio SWH Latvijas Mūzikas gada Top 15, aptaujas noslēgumā dziesma palika 13. vietā. 2005. gadā viņš pārstāvēja Latviju Eiropas Savienības koncerttūrē pa Slovākijas lielākajām pilsētām. Tā paša gada decembrī Lauris spēlēja Mārtiņa Freimaņa un Kārļa Anitena veidotajā mūziklā "Autoplanēta", tajā Lauris atveidoja sporta mašīnu Olimpus. 2007. gada 8. aprīlī L. Reiniks kopā ar Aleksandru Kurusovu uzvarēja TV3 šovā "Dejo ar zvaigzni", bet maijā viņš sāka filmēties filmu studijas "Kaupo" mākslas filmā "Dancis pa trim", atveidojot Edvardu — latviešu leģionāru Otrā pasaules kara beigās. Filmas iznākšana tika plānota 2009. gadā, bet uz lielajiem ekrāniem nonāca 2011. gadā. Novembrī L. Reiniks saņēma Latvijas autortiesību aģentūras AKKA/LAA "Bezgalības balvu 2007" par dziesmu "Sirds sadeg neparasti" kā visvairāk atskaņoto darbu radio un TV. 2008. gada pirmajā pusē Reiniks devās uz ASV, lai mācītos filmu un TV aktieru skolā Losandželosā, ASV. 2008. gada oktobrī, atgriežoties no mācībām ASV, L. Reiniks ieraksta duetu "Es esmu Tev dzīslās" ar savu māsu Rūtu, kas 7 nedēļas bija Latvian Airplay Top 50 topa līdere. Tajā pašā laikā mūziķis vadīja TV3 šovu "Koru kari" 1. sezonu. 2009. gada janvārī viņš iesniedza dziesmu 2009. gada Latvijas nacionālajai atlasei Eirovīzijā "I Wish I Could Pretend", kuru bija paredzēts izpildīt Kristīnai Zaharovai. LTV finansiālo problēmu dēļ Latvija atsauca dalību Eirovīzijā. Vēlāk "I Wish I Could Pretend" tika izvirzīta Īrijas nacionālajai atlasei, kur tā starp 300 dziesmām iekļuva finālā, tajā startēja 6 dziesmu izpildītāji. Īrijas atlases finālā dziesma ieņēma 2. vietu. Pavasarī L. Reiniks vadīja LNT šovu "Latvijas Zelta talanti 2009". Gada otrajā pusē viņš piedalījās teātra izrādē "Kailie brieži" (Ladies Night), kuras pirmizrāde notika Dailes teātrī, taču vēlāk izrādes tika pārceltas uz Latvijas Nacionālo teātri. 2009. gada pirmajā pusē Lauris Reiniks tika atzīts par otru veiksmīgāko popularitāti nezaudējušo mūziķi, pirmajā vietā ierindojās grupa Prāta Vētra. 2010. gada aprīlī L. Reiniks saņēma gadskārtējo Nacionālo TV skatītāju un žūrijas balvu "Zelta Vilnis 2009" kā Latvijas gada TV personība — "Gada TV seja" par kanālā LNT vadīto raidījumu "Latvijas dziedošās ģimenes". 2010. gada 27. maijā tika izdots singls un videoklips "Es skrienu". Dziesma ir ierakstīta kopumā 9 valodās (latviski, igauniski, lietuviski, franciski, angliski, turciski, itāliski, krieviski un vāciski), un visas versijas izpilda pats Lauris. Dziesmas versija igauņu valodā "Ma Jooksen" veiksmīgi startēja Igaunijas radiostacijās un iekļuva Igaunijas radio gada topa pirmajā desmitniekā. 2010. gada septembrī Lauris Reiniks izdeva savu sesto studijas albumu Es skrienu. Vienu mēnesi pēc iznākšanas "Es skrienu" versijas lietuviešu valodā "Aš Bėgu" videoklips interneta vietnē YouTube tika skatīts vairāk nekā 1 000 000 reižu, tādējādi tika uzstādīts jauns Baltijas rekords. Gada otrajā pusē notika albuma oficiālā koncerttūre, tās laikā L. Reiniks uzstājās 12 pilsētās. 2010. gada decembrī L. Reinika sacerētā dziesma "Banjo Laura" kvalificējās 2011. gada Latvijas nacionālajai atlasei Eirovīzijai, dziesma startēja otrajā pusfinālā 2011. gada 12. februārī. Februāra sākumā tika laists klajā dziesmas "Banjo Laura" videoklips. 26. februārī notikušajā finālā L. Reiniks ar dziesmu ieņēma 2. vietu Eirodziesmas superfinālā. Savukārt TV3 Lietuva šovā un mūzikas aptaujā "Vaiku balsas" dziesma "Aš bėgu" pēc skatītāju balsojuma oficiāli tika apbalvota kā 2010. gada dziesma Lietuvā. 2011. gada septembrī Reiniks kopā ar A. Kurusovu uzsāk dalību Lietuvas deju šovā Šok su manimi (latviešu: "Dejo ar mani"). Pāris izstājās no tā trešajā šova nedēļā, atdodot savu vietu izbalsotajam lietuviešu pārim. 2011. gada septembrī L. Reinika sestais studijas albums Es skrienu tika sertificēts ar zelta disku. 2011. gada Muzikālajā bankā L. Reiniks startēja ar divām dziesmām — kopā ar māsu Rūtu un tēvu Artūru tika izpildīta dziesma "Debesis tomēr ir", kas ieguva 9. vietu, savukārt dziesma "Labāk vēl neaizmiedz" ieguva 4. vietu. Ierakstu kompānija "EMI Germany" iekļāva vairākās savās mūzikas izlasēs dziesmas "Es skrienu" vācu versiju "Ich Renne". Dziesma tika atskaņota arī radiostacijās Vācijā. Lietuvā un Igaunijā tiek izdoti albumi "Aš bėgu" un "Ma jooksen" — albuma "Es skrienu" versijas, kurās ir atrodamas Laura dziesmas anglju valodā, kā arī "Es skrienu" un "Pasakā" igauņu un lietuviešu versija. 2012. gada sākumā sācis vadīt LNT šovu "Pelnrušķīte". 2012. gada nogalē klajā nāk Ziemassvētku albums un šovs ar nosaukumu "Lauris Reiniks Ziemassvētkos", kura radīšanā piedalījās latviešu izcelsmes komponiste Holivudā Lolita Ritmane, veidojot aranžijas orķestrim. Albuma lielkoncerts/šovs notika arēnā "Rīga", to apmeklēja vairāk nekā 7000 skatītāju. 2013-2016 Lauris Reiniks aktīvi koncertē pa Baltijas valstīm un izdod dziesmas lietuviešu un igauņu valodās, kas Latvijas klausītājiem jau ir pazīstamas. Tās ātri iekaro klausītāju sirdis arī Lietuvā un Igaunijā un video klipi sasniedz miljoniem skatījumu interneta vietnē YouTube. 2016. gadā Reiniks pievienojas TV3 Latvija seriāla "Viņas melo labāk" aktieru sastāvam, atveidojot kriminālās darbībās iesaistīto Igoru. Tāpat šajā gadā Lauris Reiniks saņem portāla skaties.lv skatītāju balvu "Ekrāna mīlulis" par ieguldījumu šovbiznesa attīstībā. Balva seko pēc TV3 šova "Izklausies redzēts" 3.sezonas vadīšanas. 2017. gadā Lauris Reiniks dodas izpārdotā koncerttūrē "Es domāšu par tevi" pa 12 Latvijas pilsētām. Tūre ir ciešā saistībā ar diviem nozīmīgiem notikumiem Reinika karjerā. Tiek izdota Laura Reinika 50 dziesmu nošu grāmata un "Labāko dziesmu izlase" — albums ar 22 visu laiku populārajām Reinika dziesmām. 2018. gadā Reinika atveidotais tēls Igors atgriežas seriāla "Viņas melo labāk" 6.sezonā kā autozaglis un emocionāls noziedznieks. Tāpat 2018. gads atnes Reinikam viņa pirmo lielo lomu kino. 30. novembrī uz kino ekrāniem Latvijā nonāk starptautiski atzītā kinorežisora Māra Martinsona romantiskā komēdija "Jaungada Taksometrs", kurā Lauris Reiniks spēlē filmas galveno varoni- taksistu Andreju. Filmas tituldziesmas "Viss labi būs" komponists un izpildītājs ir pats Reiniks, bet teksta autors Guntars Račs. Lietuvas un Igaunijas klausītājiem šī dziesma tiek izdota ar nosaukumiem "Viskas bus gerai" un "Koos on hea". 2019. gadā Lauris Reiniks tiek izvēlēts un ieskaņo Simbu jaunajā un latviski dublētajā 2019. gada Disneja studijas filmā Karalis Lauva — The Lion King (2019 film). Šī gada nogalē uz kinoteātru ekrāniem nonāk arī filma "Jaungada taksometrs 2", kas ir turpinājums filmai "Jaungada taksometrs" ar Lauri Reiniku galvenajā taksista Andreja lomā. 2021. gadā pie Latvijas bērniem nonāk Reiniku ģimenes radīts projekts bērniem par lācēnu Ričiju Rū un viņa draugiem. Mūzikas autors ir Lauris Reiniks, bet dzejoļus radījusi Reiniku vecmāmiņa Veronika Reinika. Ilustrāciju autore- Guna Miķelsone. Idejas autore- Rūta Reinika- Preisa. Grāmata un dziesmu albums "Ričijs Rū rīko koncertu" strauji iekaro bērnu un vecāku atzinību un kļūst par bestselleru Latvijas grāmatnīcās. 2022. gadā Ričijs Rū dodas savā pirmajā un izpārdotajā koncerttūrē pa Latviju. Rīgas centrālā bibliotēka pasludina grāmatu "Ričijs Rū rīko koncertu" par 2021. gada grāmatu bērniem, bet dziesmu albums saņem prestižo "Zeltu disku" par vairāk kā 5000 pārdotām albuma kopijām. Gada nogalē šis projekts tiek izdots lietuviešu valodā ar nosaukumu "Ričis Ra su muzika gera". 2022. gada otrajā pusē Reiniks uz vairākiem mēnešiem atstāja visus projektus un atpūtās un mācijās spāņu valodu Kolumbijā veselības un emocionālās pārslodzes dēļ. Atpūta deva cerēto rezultātu un Reiniks atgriezās pie dziesmu radīšanas un citiem darbiem. 2023. gada sākumā Reiniku ģimenes projekts Ričijs Rū saņēma Platīna disku par vairāk kā 10 000 pārdotām albuma un grāmatas kopijām. Šī paša gada augustā pie lasītājiem un klausītājiem nonāca jauna grāmata un dziesmu albums "Ričijs Rū rīko koncertu 2", kas bija turpinājums pirmajai daļai. 2023. gada 3. decembrī Lauris Reiniks saņēma ceturto Latvijas autortiesību aģentūras AKKA/LAA "Bezgalības balvu" par albumu "Ričijs Rū rīko koncertu 2". Balva ik gadu tiek piešķirta Latvijā un pasaulē visvairāk atskaņotajiem un publicētajiem autoriem. Kopā ar Lauri šo balvu pirmo reizi saņēma arī projekta "Ričijs Rū" radītāja, tekstu autore un Laura māsa Rūta Reinika-Preisa. Pamatraksts: Laura Reinika diskogrāfija Studijas albumi Planet 4 2 (2002) Lidot savādāk (2003) Tik balti (2003) Debesskrāpju spīts (2005) Nakts veikalā (2007) Es skrienu (2010) Aš bėgu (2011) Ma jooksen (2011) Lauris Reiniks Ziemassvētkos (2012) Lauris Reiniks: Labāko dziesmu izlase (2017) Ričijs Rū rīko koncertu (2021) Ričis Ra su muzika gera (2022) Ričijs Rū rīko koncertu 2 (2023) Pamatraksts: Eirodziesma Eirodziesma 2001 — L. Reiniks piedalījās kopā ar Lindu Leen ar pašsacerētu dziesmu "I Wish I Knew" un ieguva 2. vietu. Eirodziesma 2002 — L. Reiniks piedalījās ar pašsacerētu dziesmu "My Memory Tape" un ieguva 5. vietu. Eirodziesma 2003 — L. Reiniks piedalījās apvienības F.L.Y. sastāvā ar dziesmu "Hello From Marss" un ieguva 1. vietu. Eirodziesma 2004 — grupa 4. elements atlasē izpildīja L. Reinika sacerēto dziesmu "Ready". Dziesma ieņēma 7. vietu. Eirodziesma 2005 — grupa 4. elements atlasē izpildīja L. Reinika sacerēto dziesmu "What About Your Heart", dziesma nekvalificējās finālam. Eirodziesma 2006 — grupa VIA Meitenes atlasē izpildīja L. Reinika sacerēto dziesmu "Get Out Of My Way", dziesma nekvalificējās finālam. Eirodziesma 2007 — Lenii (Liene Šomase) atlasē izpildīja L. Reinika sacerēto dziesmu "Take Off Your Mask". Dziesma ieņēma 4. vietu. 2009. gada Eirovīzijas Īrijas atlase — Kristīna Zaharova atlasē izpildīja L. Reinika sacerēto dziesmu "I Wish I Could Pretend". Dziesma ieņēma 2. vietu. Eirodziesma 2010 — L. Reiniks piedalījās ar dziesmu "Your Morning Lullaby" un ieguva 4. vietu. Eirodziesma 2011 — L. Reiniks piedalījās ar dziesmu "Banjo Laura" un ieguva 2. vietu. Pamatraksts: Eirovīzijas dziesmu konkurss 2003 — Pārstāvēja Latviju apvienības F.L.Y. sastāvā ar dziesmu "Hello From Marss", dziesma ieņēma 24. vietu. L. Reiniks divas reizes bijis Latvijas balsojuma paziņotājs Eirovīzijas finālā: 2000. gadā Stokholmā un 2004. gadā Turcijā. 1998—2003: raidījums "Nošu spēles" (LTV) 1998—2001: starptautiskais festivāls "Saules zaķis" (LTV) 2000: Eirovīzijas informatīvo dienasgrāmatu vadītājs un Latvijas balsojuma paziņotājs Stokholmā (LTV 7) 2000: VIII skolu un jaunatnes dziesmu un deju svētku informatīvie raidījumi 2000: "Rīgai 800" informatīvie raidījumi 2001—2005: Latvenergo konkurss skolām "Kam gaišāka galva?" (LTV) 2002—2003: mūzikas programma "Troksnis" (LTV) 2003: "Sems" (LTV 7) 2004: "Bērnu Eirodziesma 2004" (LTV 1, kopā ar Rūtu Reiniku) 2005: IX skolu un jaunatnes dziesmu un deju svētku informatīvie raidījumi (LTV 1, kopā ar Dienas žurnālisti Ingu Spriņģi) 2005: raidījums "SeMS summina" (LTV 7) 2007: "Dziedi ar zvaigzni" (TV3, kopā ar Ivetu Feldmani) 2008: Koru kari (TV3) 2009: 2008. gada Muzikālā banka (LTV 1, kopā ar Kasparu Mauriņu, Baibu Palkavnieci, Elvi Jansonu) 2009: "Latvijas zelta talanti 2009" (LNT) 2009: "Latvijas ģimeņu dziedāšanas svētki" (LNT) 2012: "Pelnrušķīte" (LNT) 2013: "Koru kari" (TV3, kopā ar Annu Rozīti) 2014: "Izklausies redzēts" 1.sezona (TV3) 2015: "Izklausies redzēts" 2.sezona (TV3) 2016: "Izklausies redzēts" 3.sezona (TV3) 2020: "Pasaki to skaļi" 1.sezona (360TV) pārī ar Egiju Gailumu 2021: "Pasaki to skaļi" 2.sezona (360TV) pārī ar Elīnu Fīrmani 2022: "Pasaki to skaļi" 3.sezona (360TV) pārī ar Elīnu Fīrmani 2022: "Supernova" (LTV) pārī ar Ketiju Šēnbergu 2023: "Supernova" (LTV) pārī ar Ketiju Šēnbergu 2023: "Paaudžu duelis" 1.sezona (360TV) 2002: "Sirds sadeg neparasti" (radio hits) 2010: Es skrienu (pop albums) 2011: "Es skrienu" (radiohits) 2024. "Ričijs Rū rīko koncertu 2" (albums bērniem) 2001: Ziemassvētku pasaule (mūzikas albums bērniem) 2002: "Sirds sadeg neparasti" (pop dziesma) 2003: Lidot savādāk (pop albums) 2007: Nakts veikalā (pop albums) 2010: "Es skrienu" (mūzikas video klips) 2010: "Es skrienu" (radio hits) 2010: "Pasakā" (kopā ar Aishu) (radio hits) 2011: "Banjo Laura" (video klips) 2011: "Banjo Laura" (labākā dziesma) 2011: "Labāk vēl neaizmiedz" (radiohits) 2012: Lauris Reiniks Ziemassvētkos (pop albums) 2022. " Ričijs Rū rīko koncertu" (albums bērniem) Muzikālajā bankā L. Reiniks piedalās kopš 2002. gada. 2008. gada Muzikālajā bankā, kas notika 2009. gada janvārī, viņš bija arī viens no vadītājiem. 2002. gads — "Sirds sadeg neparasti" (1. vieta) 2003. gads — "Es neesmu neprātīgs" (6. vieta) 2004. gads — "Es tev apmulsis" (5. vieta) 2005. gads — "Stundu, kad tevis nav" (5. vieta) 2006. gads — nenotiek 2007. gads — "Kā izkusis krīts" (6. vieta) 2008. gads — "Es esmu tev dzīslās" (5. vieta) 2009. gads — "Pasakā" (kopā ar Aishu) (6. vieta) 2010. gads — "Es skrienu" (8. vieta) 2011. gads: "Labāk vēl neaizmiedz" (4. vieta) "Debesis tomēr ir" (kopā ar Reiniku ģimeni) (9. vieta) «Biogrāfija». laurisreiniks.lv. Arhivēts no oriģināla, laiks: 2010. gada 12. decembrī. Skatīts: 2011. gada 15. februārī. «Spotnet profils». spotnet.lv. Arhivēts no oriģināla, laiks: 2011. gada 31. augustā. Skatīts: 2011. gada 2. augustā. «F.L.Y.». micrec.lv. Arhivēts no oriģināla, laiks: 2008. gada 15. septembrī. Skatīts: 2011. gada 2. augustā. «Lauris Reiniks plūc laurus Kazahstānas konkursā ‘Voice Of Asia’». delfi.lv. Skatīts: 2011. gada 2. augustā. «Lauris Reiniks gūst panākumus “Muzikālajā Bankā 2004”». laurisreiniks.lv. Skatīts: 2011. gada 2. augustā.[novecojusi saite] «"Eirodziesma 2003" zālē, banketā un slidotavā». mikseris.lv. Skatīts: 2011. gada 2. augustā. «Rīga 2003». eirovizija.lv. Arhivēts no oriģināla, laiks: 2009. gada 11. februārī. Skatīts: 2011. gada 2. augustā. «Eurovision Song Contest 2003». eurovision.tv. Skatīts: 2011. gada 2. augustā. (angliski) «Kristīna Zaharova izcīna otro vietu Īrijas Eirovīzijas nacionālajā atlasē». delfi.lv. 2009. gada 21. februārī. Skatīts: 2011. gada 22. novembrī. «Kā strādā Latvijas labākie mūziķi?». 7guru.lv. Skatīts: 2011. gada 2. augustā.[novecojusi saite] «Lauris Reiniks prezentēs jaunu singlu». medianams.asp.lv. Skatīts: 2011. gada 2. augustā.[novecojusi saite] «Izdots jauns Laura Reinika studijas albums». tvnet.lv. Skatīts: 2011. gada 2. augustā. «Reinika dziesmas videoversija lietuviešu valodā skatīta miljons reižu». delfi.lv. Skatīts: 2011. gada 2. augustā. «Laura Reinika video uzstāda Baltijas rekordu». tvnet.lv. Skatīts: 2011. gada 2. augustā. «Lauris Reiniks noslēdzis veiksmīgu Latvijas koncertturneju». apollo.lv. Arhivēts no oriģināla, laiks: 2011. gada 2. augustā. Skatīts: 2011. gada 2. augustā. «Lauris Reiniks piedāvā Eirodziesmas "Banjo Laura" video klipu». NRA.lv. 2011. gada 7. februārī. Skatīts: 2011. gada 8. februārī. «Uz Eirovīziju Diseldorfā brauks "Musiqq"». tvnet.lv. 2011. gada 26. februārī. Skatīts: 2011. gada 27. februārī. «Reiniks un Kurusova dejo leišu šovā». mango.delfi.lv. 2011. gada 6. septembrī. Skatīts: 2011. gada 11. septembrī. «Reiniks izstājies no leišu deju šova». mango.delfi.lv. 2011. gada 11. septembrī. Skatīts: 2011. gada 11. septembrī. «Laura Reinika 'Es skrienu' saņem zelta disku». delfi.lv. 2011. gada 20. septembrī. Skatīts: 2011. gada 20. septembrī.[novecojusi saite] «Noskaidrota 2011. gada vērtīgākā dziesma». Delfi.lv. 2012. gada 21. janvārī. Skatīts: 2012. gada 22. janvārī. «Reiniks atteicies būt 'Pelnrušķītes' princis». Delfi.lv. 2012. gada 3. februārī. Skatīts: 2012. gada 3. februārī. «"Gribējās vienkārši piedzerties, lai no visas šīs informācijas tiktu vaļā." Reiniks beidzot izstāsta, kāpēc visu pameta». Slavenības (latviešu). 2023-05-19. Skatīts: 2023-05-23. «VIDEO ⟩ Reiniks un Kurusova atkal kopā». Slavenības (latviešu). 2023-05-18. Skatīts: 2023-05-23. «"Esmu sakārtojis savu veselību!" Reiniks atgriezies dzimtenē». Slavenības (latviešu). 2022-10-10. Skatīts: 2023-05-23. Oficiālā tīmekļa vietne Twitter profils Facebook profils Oficiālais YouTube kanāls Instagram profils