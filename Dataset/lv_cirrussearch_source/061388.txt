Vara grīslis (latīņu: Carex muricata) ir grīšļu dzimtas suga. Savvaļā tā ir sastopama Eirāzijā, tostarp nereti visā Latvijas teritorijā, mežos, krūmājos, pauguru nogāzēs un gar dzelzceļiem. Vara grīslis ir mainīga izskata daudzgadīgs, 20-70 cm garš grīšļu dzimtas lakstaugs, kurš pieder vienādvārpu grīšļu grupai, jo tā vīrišķie ziedi atrodas vārpiņu augšdaļā. Augs veido nelielu ceru. Auga stublājs augšdaļā ir raupjš, spēcīgs, diametrā ap 0,2 cm. Piezemes lapu makstis ir tumšbrūnas. Lapas ir pelēkzaļas, īsākas nekā stublājs, šauri lineāras, aptuveni 0,2-0,3 cm platas, to gals ir smails. Ziedkopa ir paskraja, aptuveni 2-4 cm gara. Ziedkopā ir 2-7 gandrīz sēdošas vārpiņas. Seglapas ir īsas un zaļas. Augļa pūslītis ir zaļš, olveidīgs, bez dzīslojuma, augšdaļā pēkšņi sašaurināts šaurā knābītī. Pūslītis kopumā ir ļoti smails. Segplēksne ir brūna, olveidīga, strupa, īsāka nekā pūslītis. Dažreiz augļu gatavības laikā pūslītis un segplēksne ir melnbrūnā krāsā, un ziedkopa izskatās ļoti tumša. Zied jūnijā. «vara grīslis - Carex muricata L. - Augi - Latvijas daba». www.latvijasdaba.lv. Skatīts: 2022-04-22.