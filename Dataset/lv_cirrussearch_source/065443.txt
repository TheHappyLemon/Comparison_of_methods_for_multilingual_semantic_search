Kai salas (indonēziešu: Kepulauan Kai, Nuhu Evav) ir salu grupa Indonēzijā, Moluku salu arhipelāgā. Administratīvi ietilpst Moluku provincē, veido divas apriņķa līmeņa administratīvās vienības — Tualas pilsētu un Dienvidaustrumu Moluku apriņķi. Lielākās apdzīvotās vietas ir Tuala (88 999 iedzīvotāju) un apriņķa centrs Langura (12 215). Salas izvietojušās Indonēzijas dienvidaustrumos starp Bandas jūru rietumos, Arafuru jūru austrumos un Seramas jūru ziemeļos. Sastāv no 77 salām; galvenās salas ir Kaibesara (550 km²), Kaikečila (399 km²) un Kaidulaha. Atstatus no galvenās salu grupas atrodas Tajandu salas un Kura rietumos un Kaitenimbara dienvidos. Kaibesaras sala kalnaina, pārējās lielākoties ar līdzenu reljefu. Valda tropiskais klimats. Ainavā dominē tropiskie lietusmeži. Lielākā daļa iedzīvotāju runā kajiešu valodā, izplatītas ir arī kuriešu valoda Kuuras salā un bandiešu valoda. Lielākā daļa iedzīvotāju ir kristieši (katoļi 44%, protestanti 26%), bet ap trešdaļu — musulmaņi (28%). Vikikrātuvē par šo tēmu ir pieejami multivides faili. Skatīt: Kai salas. Encyclopædia Britannica raksts (angliski)