Džozefs Ēriks Torntons (franču: Joseph Eric Thornton; dzimis 1979. gada 2. jūlijā Londonā, Ontārio, Kanādā) ir profesionāls kanādiešu hokejists, spēlē centra uzbrucēja pozīcijā, Kanādas hokeja izlases dalībnieks. Pašlaik (2021) pārstāv NHL klubu Floridas "Panthers", 1997. gada NHL draftā Bostonas "Bruins" viņu izraudzījās ar kopējo 1. kārtas numuru. No 2002. līdz 2005. gadam bija "Bruins" komandas kapteinis. NHL spēlē arī viņa brālēns Skots Torntons. Dž. Torntons tiek uzskatīts par vienu no labākajiem pašlaik spēlējošajiem centra uzbrucējiem. 2004.—05. gada NHL lokauta laikā spēlēja Šveices hokeja līgas klubā HC Davos, ar kuru kopā izcīnīja gan 2004. gada Špenglera kausu, gan 2005. gada Šveices čempiones titulu. Kanādas hokeja izlases sastāvā piedalījies 1997. gada Pasaules čempionātā junioriem, kurā izcīnija zelta medaļu. Piedalījies arī 2001. un 2005. gada Pasaules čempionātos, 2005. gadā izcīnot sudraba medaļu. Arī 2004. gada Pasaules kausa izcīņā viņš kopā ar Kanādas izlasi izcīnīja zelta medaļu, bet 2006. gada Olimpiskajās spēlēs Kanādas izlasei, kopā ar Torntonu, nepaveicās, jo tā izcīnīja tikai 7. vietu. 2010. gada Olimpiskajās spēlēs Kanādas izlase izcīnīja uzvaru. Spēlējis 5 NHL Visu zvaigžņu spēlēs. 2006. gadā ieguva Ārta Rosa un Harta balvu. Eliteprospects profils (angliski) TSN.ca profils (angliski) The Internet Hockey Database profils (angliski) Sanhosē "Sharks" profils (angliski)