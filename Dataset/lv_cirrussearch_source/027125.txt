"Pasauļu karš" (angļu: The War of the Worlds) ir 1898. gada zinātniskās fantastikas romāns. Tā autors ir Herberts Velss. Grāmata stāsta par karu starp cilvēkiem un marsiešiem un ir rakstīta pirmajā personā. Latvijā to sērijā "Fantastikas pasaulē" publicēja izdevniecība "Zinātne" 1970. gadā. Šajā izdevumā ir iekļauts arī priekšvārds un vēl viens Velsa romāns "Kad guļošais mostas." Uzmanību! Turpmākajā tekstā var tikt atklātas nozīmīgas detaļas par grāmatas saturu! Romāna sākumā galvenais varonis astronomijas observatorijā Oteršavas ciematā novēro vairākus noslēpumainus sprādzienus uz Marsa virsmas. Tas rada lielu interesi zinātnieku starpā. Vēlāk cilindrisks objekts, ko sākotnēji uzskatīja par meteorītu, nolaižas netālu no ciemata. Nākamajā rītā bars ziņkārīgu cilvēku, sapulcējušies ap krāteri, atklāj, ka objekts ir mākslīgs. Tas atveras, un tajā esošie citplanētieši viņiem uzbrūk ar "siltuma stariem". Drīz ierodas militārie spēki, bet marsieši pārveido savu kosmosa kapsulu par lielu trijkājainu mašīnu un turpina uzbrukumu. Nākamajās dienās nolaižas vēl vairāki citplanētiešu kuģi. Galvenais varonis stāsta gaitā bēg no trijkājiem, meklē barību un patvērumu. Vēlāk atklājas, ka iemesls marsiešu uzbrukumam bija tāds, ka uz Marsa lēnām ir sākusi izzust dzīvība, un tādēļ tā iemītnieki ierodas un sāk uzbrukt cilvēkiem. Baktēriju nepanesības dēļ marsieši iet bojā. Pēc grāmatas motīviem ir uzņemtas vairākas filmas un radīti radio iestudējumi, tai skaitā Stīvena Spīlberga 2005. gada filma "Pasauļu karš". Vēsturē iegājis Orsona Velsa veidotais romāna inscenējums CBS kanālā 1938. gadā, kas bija ieturēts reālistiskas radiopārraides stilā. Daudzi klausītāji informāciju par citplanētiešu uzbrukumu uztvēra kā patiesu, kas izraisīja paniku ASV ziemeļaustrumos. Pārraidi klausījās ap 6 miljoniem cilvēku. Laikraksta "Le Monde" 100 gadsimta grāmatas Pasauļu karš (radio) Vikikrātuvē par šo tēmu ir pieejami multivides faili. Skatīt: Pasauļu karš. Elektroniskā grāmata (angliski)