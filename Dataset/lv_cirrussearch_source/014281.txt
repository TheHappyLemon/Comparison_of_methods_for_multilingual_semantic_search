Doom 3 ir pirmās personas zinātniskās fantastikas šausmu datorspēle, ko izstrādājusi id Software, un publicēja Activision. Doom 3 pirmo reizi tika izdota 2004.gada 3.augustā Microsoft Windows operētājsistēmai. Vēlāk spēle tika pielāgota arī Linux, un kompānija Aspyr Media to pārnesa uz Mac OS X operētājsistēmu. Izstrādātājs Vicarious Visions izveidoja spēli Xbox konsolei (nu savietojams arī ar Xbox 360), izlaižot to 2005. gada 3. aprīlī. Britu kompānija Splash Damage palīdzēja veidot spēles daudzspēlētāju režīmu. Spēle ir daļa no Doom franšīzes, neievērojot iepriekšējo Doom datorspēļu notikumus. Doom 3 notikumi norisinās 2145. gadā uz Marsa, kur militārās rūpniecības konglomerāts izveidoja zinātnisku pētījumu laboratoriju, lai pētītu tādas jomas kā teleportātciju, bioloģisko izpēti un uzlabotu ieroču dizainu. Taču teleportācijas eksperimenti netīši atver ceļu uz Elli, radot katastrofālu dēmonu iebrukumu. Spēlētājam, anonīmam kosmosa jūras kājniekam, ir jātiek cauri bāzei un jāatrod veids, kā pārtraukt dēmonu iebrukumu Zemei. Doom 3 balstās uz godalgoto spēļu dzinēju, id Tech 4. Spēle guva komerciālus panākumus . Ar vairāk nekā 3,5 miljoniem pārdotu kopiju šī spēle ir visu laiku veiksmīgākā kompānijas id software spēle. Kritiķi uzteica spēles grafiku un noformējumu. 2005.gada aprīlī spēlei sekoja Resurrection of evil papildinājums, ko izstrādāja Nerve Software, savukārt 2005.gada oktobrī arī Doom filma, kas brīvi balstīta uz Doom sēriju. Franšīzi ir paredzēts turpināt ar Doom 4. Doom 3 ir stāsta orientēta spēle no pirmās personas skatpunkta. Tāpat kā iepriekšējās Doom spēlēs, galvenais mērķis ir sekmīgi iziet cauri tās līmeņiem, sakaujot dažādus ienaidnieka spēkus, kas mēģina nogalināt spēlētāju. Doom 3 ir vairāk stāsta orientēts, tas nozīmē, ka spēlētājs bieži satiksies ar draudzīgiem sabiedrotajien, kas sniedz informāciju par tēmu, mērķiem un dod inventāra priekšmetus. Spēle piedāvā desmit ieročus spēlētāja izmantošanai, tostarp parastos šaujamieročus un sprāgstvielas piemēram, automātus, šautenes un rokas granātas, eksperimentālus plazmas ieročus, kā arī tradicionālo Doom franšīzes BFG 9000 un motorzāģi. Ienaidnieki nāk vairākās formās un ar dažādām spējām un taktiku, bet ir divas plašas ienaidnieku kategorijas: zombiji un dēmoni. Zombiji ir cilvēki, kurus apsēduši dēmoniski spēki, kas uzbrūk spēlētājam, izmantojot savas rokas un tuvcīņas ieročus vai vairākus šaujamieročus, taču dēmoni ir radības no elles, no kurām lielākā daļa uzbrūk, izmantojot nagus vai šauj plazmas ugunsbumbas. Dēmonu līķi pēc nāves uzliesmo un sabirst pelnos, neatstājot nekādas pēdas no sava ķermeņa. Spēles līmeņi ir diezgan vienveidīgi un ietver vairākus šausmu elementus, no kuriem pazīstamākais ir tumsa. Tas ir izdarīts, lai veicinātu šausmu un baiļu sajūtas spēlētājā, kā arī lai radītu bīstamāku spēles vidi, kurā spēlētājam ir mazāka iespēja redzēt uzbrucējus. Šo aspektu tālāk uzlaboja ar to, ka spēlētājam ir jāizvēlas starp ieroci un lukturīti, liekot spēlētājam izvēlēties starp ienaidnieka redzēšanu vai tā nogalināšanu (lukturi un ieroci kopā nav iespējams lietot ). Turklāt spēles līmeņos regulāri ir redzami līķi, sadalītas ķermeņa daļas un asinis, ko dažreiz lieto kopā ar spēles apgaismojumu, lai apmulsinātu spēlētāju.