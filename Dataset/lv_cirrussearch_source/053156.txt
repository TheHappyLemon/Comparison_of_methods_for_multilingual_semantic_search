Hanss Dīters Fliks (vācu: Hans-Dieter Flick; dzimis 1965. gada 24. februārī Heidelbergā) ir vācu futbola treneris un bijušais futbolists. Spēlējis pussarga pozīcijā. No 2021. gada augusta līdz 2023. gada septembrim bija Vācijas izlases galvenais treneris. Piecas sezonas pārstāvējis Minhenes "Bayern", aizvadot 104 spēles Bundeslīgā. Šajā laikā četras reizes kļuva par Vācijas čempionu un vienreiz izcīnīja Vācijas kausu. 1987. gadā spēlēja Eiropas čempionvienību kausa finālā, kurā viņa pārstāvētā komanda piekāpās FC Porto. 1990. gadā pārgāja uz 1. FC Köln, bet 1993. gadā, 28 gadu vecumā, bija spiests beigt profesionālo karjeru savainojumu dēļ. Vēlāk spēlēja amatieru vienībā Victoria Bammental. Fliks nekad nav spēlējis Vācijas pieaugušo izlasē, bet ir pārstāvējis U-18 izlasi 1983. gada Eiropas čempionātā. Trenera karjeru sāka kā Victoria Bammental spēlējošais treneris. 2000. gada jūlijā kļuva par Hoffenheim galveno treneri. Klubs tolaik spēlēja Bādenes-Virtembergas Oberlīgā, Vācijas futbola ceturtajā līmenī. 2001. gadā uzvarēja līgā un iekļuva Dienvidu reģionālajā līgā. Pēc vairākiem nesekmīgiem mēģinājumiem iekļūt 2. Bundeslīgā, 2005. gada novembrī bija spiests amatu atstāt. 2006. gadā neilgu laiku bija Austrijas kluba Red Bull Salzburg trenera asistents un sporta koordinators. 2006. gada augustā sāka strādāt par Vācijas futbola izlases galvenā trenera Joahima Lēva asistentu. 2008. gada Eiropas čempionāta ceturtdaļfināla spēlē pret Portugāli pildīja galvenā trenera pienākumus, jo Lēvs bija diskvalificēts. Šajā amatā nostrādāja līdz 2014. gada FIFA Pasaules kausa, kurā Vācija izcīnīja čempiontitulu, finālturnīra begām. No 2014. līdz 2017. gadam strādāja par sporta direktoru Vācijas Futbola asociācijā. 2019. gada jūlijā uzsāka darbu kā Minhenes "Bayern" trenera Niko Kovača asistents. Kad tā paša gada novembrī Kovačs amatu atstāja, Fliks kļuva par galvenā trenera pienākumu izpildītāju. Decembrī tika apstiprināts par galveno treneri līdz sezonas beigām. 2020. gada aprīlī klubs pagarināja līgumu ar Fliku līdz 2023. gadam. 2019.—2020. gada sezonā Flika vadībā Bayern uzvarēja gan Bundeslīgā, gan Vācijas kausa izcīņā, bet 2020. gada augustā triumfēja arī UEFA Čempionu līgā. 2020.—2021. gada sezonā vēlreiz uzvarēja Bundeslīgā. Pēc sezonas klubu atstāja un kļuva par Vācijas izlases galveno treneri, nomainot amatā Joahimu Lēvu. 2022. gada FIFA Pasaules kausā nespēja ar izlasi izkļūt no grupas. 2023. gada septembrī pēc zaudējuma pārbaudes spēlē ar 1:4 Japānas izlasei tika atbrīvots no amata. Izlase pēdējās piecās spēlēs Flika vadībā nebija uzvarējusi nevienā, zaudējot četras no tām. «Hans-Dieter Flick steps down as German Football Association sporting director». football.co.uk (angļu). 2017. gada 16. janvāris. Skatīts: 2020. gada 19. maijā. «FC Bayern and head coach Hansi Flick agree extension». fcbayern.com (angļu). 2020. gada 3. aprīlis. Arhivēts no oriģināla, laiks: 2020. gada 7. jūnijā. Skatīts: 2020. gada 19. maijā. «Hansi Flick wird neuer Bundestrainer». dfb.de (vācu). 2021. gada 25. maijs. Skatīts: 2021. gada 15. augustā. «Krīzē esošā "Euro 2024" mājiniece Vācija deviņus mēnešus pirms turnīra atlaiž treneri». sportacentrs.com. 2023. gada 10. septembris. Skatīts: 2023. gada 11. septembrī. Vikikrātuvē par šo tēmu ir pieejami multivides faili. Skatīt: Hanss Dīters Fliks. Munzüger Sport profils (vāciski) WorldFootball profils (angliski) Transfermarkt spēlētāja profils (angliski) Transfermarkt trenera profils (angliski) FBref spēlētāja profils (angliski)