Terenss Henrijs Stemps (angļu: Terence Henry Stamp; dzimis 1938. gada 22. jūlijā) ir angļu aktieris. Pazīstams ar savām ļaundaru lomām. Stemps saņēmis vairākus apbalvojumus, tai skaitā Zelta globusa balvu, Kannu un Berlīnes kinofestivāla labākā aktiera balvu, kā arī ticis nominēts Amerikas Kinoakadēmijas balvai un divām BAFTA kino balvām. Savu aktiera karjeru uzsācis 1962. gadā. Kinodebiju piedzīvojis Pītera Ustinova režisētajā filmā Billy Budd, par ko viņš saņēma Zelta globusa balvu kategorijā "Uzlecošā zvaigzne", kā arī tika nominēts Amerikas Kinoakadēmijas balvai kategorijā "Labākais aktieris otrā plāna lomā" un BAFTA kino balvai kategorijā "Uzlecošā zvaigzne". 1960. gados uzsācis attiecības ar aktrisi Džūliju Kristiju un supermodeli Džīnu Šrimptoni. Kopā ar Kristiju piedalījies filmā Far from the Madding Crowd (1967). 1960. gados piedalījies arī Viljama Vailera šausmu filmā The Collector (1965), par ko saņēmis Kannu kinofestivāla labākā aktiera balvu, un Pjēra Paolo Pazolīni alegoriskajā filmā "Teorēma" (Teorema, 1968). Attēlojis ļaundari ģenerāli Zodu filmās "Supermens" (1978) un "Supermens 2" (1980). Par lomu filmā The Adventures of Priscilla, Queen of the Desert (1994) Stemps saņēma BAFTA kino balvas un Zelta globusa balvas nominācijas. Piedalījies arī filmās The Limey (1999), "Zvaigžņu kari: Ļaunumu vēstošā ilūzija" (1999), "Apsēstā māja" (The Haunted Mansion, 2003), "Elektra" (2005), "Meklēšanā" (2008), "Ķeriet Smārtu!" (2008), "Vienmēr jā" (2008), "Valkīra" (Valkyrie, 2008), "Lielās acis" (2014), "Mis Peregrīnas nams brīnumbērniem" (2016) un "Vakarnakt Soho" (2021). IMDb profils (angliski) Internet Broadway Database profils (angliski) AllMovie profils (angliski)