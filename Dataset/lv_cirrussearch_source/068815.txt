Aršads Nadīms (urdu: ارشد ندیم; dzimis 1997. gada 2. janvārī) ir Pakistānas vieglatlēts, startē šķēpa mešanas sacensībās. Viņš ir 2023. gada Pasaules čempionāta sudraba medaļas ieguvējs, 2022. gada Nāciju Sadraudzības spēļu čempions, olimpisko spēļu dalībnieks. 2018. gada Āzijas spēlēs Džakartā izcīnīja bronzas medaļu ar 80,75 metrus tālu metienu. 2019. gadā pirmo reizi startēja Pasaules čempionātā kā vienīgais Pakistānas pārstāvis. Kvalifikācijā laboja nacionālo rekordu, aizmetot šķēpu 81,52 metrus tālu, bet finālsacensībām nekvalificējās un ieņēma 16. vietu. 2019. gada decembrī uzvarēja Dienvidāzijas spēlēs, kārtējo reizi labojot personisko un savas valsts rekordu (86,29 m). 2020. gada vasaras olimpiskajās spēlēs, kas norisinājās 2021. gada augustā Tokijā, iekļuva finālā un ieņēma 5. vietu ar rezultātu 84.62 m. Arī 2022. gada Pasaules čempionātā Jūdžīnā ieguva 5. vietu. 2022. gada Nāciju Sadraudzības spēlēs Birmingemā kļuva par sacensību uzvarētāju, pirmo reizi raidot šķēpu tālāk par 90 metriem. Ar rezultātu 90,18 m viņš laboja sacensību rekordu un kļuva par pirmo šķēpa metēju no Dienvidāzijas reģiona, kas metis tālāk par 90 metriem. 2023. gada Pasaules čempionātā Budapeštā izcīnīja sudraba medaļu ar 87,82 metrus tālu metienu, piekāpjoties tikai Indijas šķēpmetējam Nīradžam Čopram. Tā bija pirmā Pakistānas medaļa vēsturē pasaules čempionātā vieglatlētikā. «Only one Pakistani athlete to compete in Doha». dawn.com (angļu). 2019. gada 17. septembris. Skatīts: 2023. gada 4. septembrī. «South Asian Games: Pakistan add four gold medals, takes tally to 24». geo.tv (angļu). 2019. gada 7. decembris. Skatīts: 2023. gada 4. septembrī. «Arshad Nadeem won gold medal, made history at Commonwealth Games 2022». tribunewired.com (angļu). 2022. gada 7. augusts. Skatīts: 2023. gada 4. septembrī. «Arshad Nadeem becomes first Pakistani to win medal at World Athletics Championship». dailypakistan.com.pk (angļu). 2023. gada 28. augusts. Skatīts: 2023. gada 4. septembrī. Vikikrātuvē par šo tēmu ir pieejami multivides faili. Skatīt: Aršads Nadīms. Olympedia profils (angliski) IAAF profils (angliski)