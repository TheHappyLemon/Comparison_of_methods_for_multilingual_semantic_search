Templis (latīņu: templum) jeb svētnīca ir celtne, kas paredzēta reliģiskām vai garīgām aktivitātēm, tas ir, lūgšanas, upurēšanas un cita veida pasākumiem. Tā, piemēram, kristietībā galvenie tempļi tiek saukti par baznīcām, islāmā — par mošejām, bet jūdaismā — par sinagogām. Jēdziens "templis" ir aizgūts no latīņu valodas vārda templum, kas pirmo reizi parādījās ap 6. gadsimtu p.m.ē., lai tādējādi apzīmētu ikvienu seno romiešu reliģisko celtni. Mūsdienās ar to visbiežāk apzīmē konstrukciju, kas paredzēta reliģiskām vai garīgām aktivitātēm kā, piemēram, lūgšanām, dievu pielūgsmei, meditācijai vai upurēšanai. Pēc atsevišķu arheologu domām, senākais templis ar nosaukumu Gobekli Tepe, kas sevī galvenokārt ietver mākslīgi apstrādātu megalītisku akmens bluķu izkārtojumu plašā teritorijā, ir atrodams mūsdienu Turcijas dienvidaustrumu daļā, apmēram, 10 kilometru attālumā no Šanliurfas un tiek datēts ar 9000. gadu p.m.ē. Savukārt lielākais tempļa komplekss, kas sevī ietver vairāk kā tūkstoš dažādas celtnes un aizņem aptuveni 160 hektāru lielu platību, ir Ankorvats, kas atrodas mūsdienu Kambodžā un tika uzcelts 12. gadsimtā. Tempļiem kā galvenajiem reliģiskās darbības centriem bija būtiska loma gandrīz ikvienas seno laiku civilizācijas sabiedrībā, kur tie visdažādākajās formās bija atrodami Senajā Divupē, Senajā Ēģiptē, Senajā Grieķijā, Senajā Romā, Senajā Ķīnā, Senajā Indijā, kā arī seno Amerikas civilizāciju sastāvā. Pēc kristietības nostiprināšanās mūsu ēras pirmajos gadsimtos vārds "templis" pakāpeniski tika aizstāts ar citiem svētnīcas apzīmējumiem kā "baznīca" un "katedrāle", lai tādējādi to vairāk saistītu tieši ar pagānisko kultūru, kas netika uzlūkota kā kristietības sastāvdaļa. Šī iemesla dēļ mūsdienu kristietībā galvenās svētnīcas tiek sauktas par baznīcām, islāmā — par mošejām, bet jūdaismā — par sinagogām. Baznīca Kapela Mošeja Partenons Sinagoga Zikurāts Joshua J. Mark. «Temple». ancient.eu. Ancient History Encyclopedia, 2009. gada 2. septembris. Skatīts: 2021. gada 6. februāris. Andrew Curry. «Gobekli Tepe: The World’s First Temple?». smithsonianmag.com. Smithsonian Magazine, November 2008. Skatīts: 2021. gada 6. februāris. «Angkor Wat». britannica.com. Encyclopaedia Britannica. Skatīts: 2021. gada 6. februāris. «Temple». britannica.com. Encyclopaedia Britannica. Skatīts: 2021. gada 6. februāris. Ancient History Encyclopedia ieraksts (angliski) Encyclopaedia Britannica ieraksts (angliski)