Grandžmūzika vai vienkārši grandžs (angļu: grunge) ir alternatīvā roka apakšžanrs, kurš radās 1980. gadu vidū ASV štatā Vašingtonā, galvenokārt Sietlas apkārtnē. Šis mūzikas žanrs ir ietekmējies no tādiem žanriem, kā smagā pankroka, smagā metāla un indīroka. Tipiskākie mūzikas instrumenti, kas tiek izmantoti šajā mūzikas žanrā, ir elektriskā ģitāra, basģitāra un bungas. Pazīstamākās grandžmūzikas grupas ir Alice in Chains, Nirvana, Pearl Jam un Soundgarden. Šis novirziens radās kā tiešs turpinājums amerikāņu 1980. gadu neatkarīgās rokmūzikas kustībai, Vašingtonas mūziķiem ietekmējoties no tādām grupām kā Sonic Youth, Pixies, The Replacements, Meat Puppets, Hüsker Dü un daudzām citām. Grandžu nevarētu dēvēt par masu mūziku, jo grandža skaņas daudzi varētu uzskatīt par trokšņiem. Grandžā ģitāras ir ar ļoti izteiktu distorsijas efektu. Grandžmūzikas mākslinieki bieži mēdz veidot neskanīgas un griezīgas skaņas, tādējādi it kā parādot, ka viņiem nav svarīga popularitāte vai cilvēku mīlestība. Taču deviņdesmito gadu vidū tieši šāds atklātums un nesamākslotība pievilināja cilvēkus. Grandža skaņas ir starp pankroku, roku, smago metālu un daži cilvēku uzskatā arī džezu. Mūziķi spēlēja to kas nāca ārā, un bieži īstajā grandžā skaņas bija nemuzikālas un neapstrādātas. Grandžmūzikā galvenokārt dzirdamas griezīgās elektrisko ģitāru skaņas un bungas. Dziesmās noskaņa ir tumša, dažreiz nomācoša un nospiedoša. Grandžā, tāpat kā daudzos citos mūzikas žanros, ļoti svarīgs ir arī vokāls. Grandžā dziesmu vārdiem ir liela nozīme. Mūziķi dziedāja par dažādām sabiedrības problēmām, kā karš, narkotikas un sabiedrības degradācija. Dziesmās arī mēdza pieminēt nāvi. Vairākiem pazīstamākajiem grandžmūzikas grupu dalībniekiem bija problēmas ar narkotikām, kas arī spēcīgi ietekmēja dziesmu saturu. Grandžmūzikā vairāk pievērsās vārdu patiesumam un dziļajai domai, nevis tam, lai vārdi būtu savstarpēji saderīgi un ar atskaņām. Vārdi bieži bija nospiedoši, nomācoši, pilni ar dusmām un nepatiku pret kaut ko. Terminu “grandžs” pirmo reizi lietoja amerikāņu mūziķis Marks Arms 1981. gadā, lai raksturotu kādu grupu kā pilnīgi nemuzikālu un nebaudāmu. Nedaudz vēlāk 1984. gadā Sietlā pats Marks Arms kopā ar Stīvu Terneru, Aleksu Vincentu un Džefu Ammentu izveidoja grupu Green River, ko uzskata par pirmo grandža grupu. Grupa pastāvēja četrus gadus, taču nekļuva īpaši slavena. Iespējams, tāpēc, ka grandžs tad vēl nebija izprasts un cilvēkiem tas likās nepieņemams. Green River šķiroties radās virkne jaunu grupu, kas turpināja grandžmūzikas attīstību. Marks Arms izveidoja grupu Mudhoney. Džefs Aments ar saviem bijušajiem Green River grupas biedriem dibināja grupu Mother Love Bone. Līdztekus tai popularitāti guva arī grupa Soundgarden, kas darbību sāka jau 1984. gadā, taču tajā laikā vēl netika pieskaitīta tīram grandžam. Grandžmūzikas izveidošanos visvairāk ietekmēja tādas grupas kā Led Zeppelin, Black Sabbath un The Pixies. Ļoti daudzi grandža mūziķi klausījās šīs grupas un, mēģinot sacerēt paši savas dziesmas, veidoja ko līdzīgu. Alice in Chains Pearl Jam Nirvana Soundgarden Mother Love Bone Hole Mudhoney Temple of The Dog Stone Temple Pilots