Rezolūta (angļu: Resolute) vai Kausuituka (inuītu: ᖃᐅᓱᐃᑦᑐᖅ, Qausuittuq — ‘vieta bez rītausmas’) ir ciems Nunavutas teritorijā, Kanādā. Izvietojusies Kornvolisas salas dienvidos Barova šauruma krastā un ir Kanādas otra vistālāk ziemeļos izvietotā apdzīvotā vieta ar pastāvīgajiem iedzīvotājiem. Nozīmīgs Kanādas Arktikas transporta centrs. Pēc Otrā pasaules kara ASV un Kanādas kopīgā Apvienotā Arktikas meteoroloģisko staciju (Joint Arctic Weather Stations; JAWS) projekta ietvaros 1947. gada 31. augustā Rezolūta līča (nosaukts par godu Džona Franklina ekspedīcijas meklēšanas kuģim Resolute) krastā tika izveidota Rezolūtbejas (Rezolute Bay) polārā meteostacija kā otrā no piecām Kanādas Arktikā; pārējās bija Jūrika (1947), Moldbeja (1948), Izaksena (1948) un Alerta (1950). Pie stacijas uzbūvēja lidlauku, bet divus gadus vēlāk Kanādas Karaliskie gaisa spēki izveidoja šeit savu bāzi un atbalsta infrastruktūru. 1964. gadā lidlauks un meteostacija tika nodoti Kanādas Transporta ministrijas pārraudzībā, bet pēdējie amerikāņi staciju un lidlauku pameta 1972. gadā. 1953. gadā Kanādas valdība Augstās Arktikas pārcelšanās kampaņas ietvaros nomaļajās Kanādas Arktiskā arhipelāga salās nolēma izmitināt inuitus, lai stiprinātu savu suverenitāti reģionā. Par vienu no jaunas apmetnes vietām tika izvēlēta Kornvolisas sala, kurā jau darbojās meteostacija un bija izbūvēts lidlauks. Salā arheoloģiskie pētījumi bija atklājuši 3500 gadus senu inuitu un to priekšteču apmetņu pēdas. Pieņemot lēmumu par apmetnes dibināšanu, netika ņemts vērā, ka sala tikusi pamesta tā sauktā Mazā Ledus laikmeta sākumā 17. gadsimtā, kad klimats kļuva aukstāks un tradicionālo medību iespēju mazāk. 1953. gada septembrī ar kuģi Howe Kornvolisas salā tika nogādātas četras inuitu ģimenes — trīs no Portharisonas Kvebekā un viena no Pondinletas Bafina salā, kā arī Kanādas Karaliskās jātnieku policijas konstebls Gibsons. Ieceļotāju apmetne tika ierīkota Rezolūta līča rietumu krastā pie senās inuitu mājvietas paliekām 6 km no lidlauka. Pirmās ziemas ieceļotāji pavadīja līdzpaņemtajās teltīs vai no dažādiem lidlaukā un meteostacijā iegūtiem materiālos celtās pagaidu būdās. Ieceļotājiem bija problēmas arī ar sadzīves priekšmetiem un pārtiku — līdzpaņemto piederumu krājums bija nepietiekams un daļēji bojāts, bet uz ieceļotāju ierašanās laiku jūras dzīvnieku migrācija jau bija beigusies, un medības bija mazrezultatīvas. 1955. gada vasarā salā ieradās vēl četras ieceļotāju ģimenes — divas no Portharisonas un divas no Pondinletas. 1970. gados tika nolemts ciemu pārcelt uz līča ziemeļu krastu tuvāk lidlauka komunikācijām. Ar britu arhitekta Ralfa Erskina (Ralph Erskine) līdzdalību tika izstrādāts arēnveidīgs ciemata plānojums, kur centrālo daļu puslokā iekļautu daudzdzīvokļu nami. Ciemats tika plānots līdz 700 iedzīvotājiem, pārceļot uz turieni lidlauka un aviācijas bāzes personālu. 1978. gadā tika uzbūvēts pirmais daudzdzīvokļu mājas segments, kurā mūsdienās izvietojusies viesnīca, kā arī uz jauno ciematu tika pārceltas inuītu mājas no piekrastes ciema. Finansējuma un pieprasījuma trūkuma dēļ projekta tālāka realizēšan tika pārtraukta. Rezolūtas ciemā ir skola, ambulance, sporta nams, veikals, 2 viesnīcas, policijas iecirknis, anglikāņu baznīca. Pie lidlauka ir viesnīca, kā arī uzbūvēts Polārā kontinentālā šelfa programmas pētījumu centrs, kurš var uzņemt līdz 40 pētniekiem. «Above&Beyond – Canada's Arctic Journal. Eureka. First of five JAWS». Arhivēts no oriģināla, laiks: 2021. gada 9. decembrī. Skatīts: 2022. gada 24. jūlijā. Arctic Weather Station at Resolute Bay. In Inuktitut, Qausuittuq, "place with no dawn" The Canadian Encyclopedia. High Arctic Weather Stations Qikiqtani Truth Commission. Community Histories 1950—1975. Resolute Bay Resolute Bay, Ralph Erskine and the Arctic Utopia [https://www.abdn.ac.uk/staffpages/uploads/enl333/Marcus_2011.pdf Place with No Dawn. A Town's Evolution and Erskine's Arctic Utopia] Vikikrātuvē par šo tēmu ir pieejami multivides faili. Skatīt: Rezolūta. Encyclopædia Britannica raksts (angliski)