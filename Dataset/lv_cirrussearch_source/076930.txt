Šis raksts ir par mūziķi. Par citām jēdziena Mārtins nozīmēm skatīt nozīmju atdalīšanas lapu. Kristofers Entonijs Džons "Kriss" Mārtins (angļu: Christopher Anthony John "Chris" Martin; dzimis 1977. gada 2. martā) ir angļu mūziķis un dziedātājs, viens no britu rokmūzikas grupas Coldplay dibinātājiem un tās vadošais solists. Kriss Mārtins ir dzimis Ekseterā, Devonā. Viņš bija vecākais bērns piecu bērnu ģimenē. Viņa tēvs bija grāmatvedis, bet māte bija mūzikas skolotāja. Mārtins uzsāka mācības Ekseteras Katedrāles skolā. Savu pirmo grupu Mārtins izveidoja jau pamatskolā. Pēc aiziešanas no Ekseteras Katedrāles skolas, Mārtins turpināja mācības Šerbornas skolā, Dorsetā. Šerbornā Mārtins izveidoja blūza grupu The Rockin' Honkies. Viņu pirmo uzstāšanos skatītāji izsvilpa. Skolā viņš satika Filu Hārveju, vēlāko grupas Coldplay menedžeri. Mārtins turpināja mācības Londonas Universitātes koledžā. Tur viņš apguva arī grieķu un latīņu valodas. Studējot Londonas Universitātes koledžā, Mārtins satika Džoniju Baklendu, Gaju Berimenu un Villu Čempionu. 1997. gadā viņi izveidoja grupu Coldplay. Grupa ieguva pasaules slavu ar savu veiksmīgo debijas albumu Parachutes 2000. gadā. Pēc tam ir viņi izdeva vēl septiņus albumus: A Rush of Blood to the Head, X&Y, Viva la Vida or Death and All His Friends, Mylo Xyloto, Ghost Stories, A Head Full Of Dreams un Everyday Life. Mārtins ir sarakstījis dziesmas vairākiem mūziķiem, ieskaitot grupai Gravity dziesmuEmbrace un dziedātājai Džamēlijai — dziesmu See It in a Boy's Eyes. Mārtins ir arī sadarbojies ar Ronu Seksmitu, Faultline, grupu The Streets un Ianu Makalahu. 2005. gadā viņš sadarbojās ar Nelliju Furtado dziesmā All Good Things (Come to an End), viņas albumam Loose, kas tika izdots 2006. gadā. Pēc viņu abu uzstāšanās Glāstonberijas festivālā 2002. gadā, baumoja, ka viņi abi ir pāris. Furtado pajokoja par situāciju sakot: "Jā, viņš ir mans draugs, viņš tikai to vēl nezina." Mārtins ir sadarbojies arī ar hiphopa māksliniekiem. 2006. gadā viņš kopā ar Jay-Z strādāja pie viņa atgriešanās albuma Kingdom Come. 2007. gadā Mārtins piedalījās Swizz Beatz debijas albuma One Man Band Man dziesmā Part of the Plan. Viņš bija līdzautors un izpildītājs Kanjes Vesta dziesmā Homecoming. Mārtins satika amerikāņu aktrisi Gvinetu Paltrovu Coldplay koncerta aizkulisēs. Pāris apprecējās pēc gada, 2003. gada 5. decembrī. Viņu meita Epla Blaita Elisone Mārtina piedzima 2004. gada 14. maijā, Londonā. Viņu otrais bērns Mozus Brūss Entonijs Mārtins piedzima 2006. gada 8. aprīlī, Ņujorkā. Eplas krusttēvs ir Coldplay ģitārists Džonijs Baklends. 2016. gadā Paltrova un Mārtins izšķīrās. 2017. gada Mārtins uzsāka attiecības ar aktrisi Dakotu Džonsoni. Mārtins ir veģetārietis. Viņš nodarbojas ar jogu. Viņš nesmēķē un nelieto alkoholu. 2003. gadā, Austrālijā, Mārtins tika arestēts par uzbrukumu fotogrāfa mašīnai. Viņš zaudēja savaldīšanos, pēc tam, kad tika nofotogrāfēts publiskajā pludmalē. «Chris Martin - member of Coldplay». Exeter Memories. «Coldplay's university challenge». BBC News. «Coldplay’s Official Top 20 biggest songs on the UK's Official Chart». officialcharts.com. Vikikrātuvē par šo tēmu ir pieejami multivides faili. Skatīt: Kriss Mārtins. IMDb profils (angliski)