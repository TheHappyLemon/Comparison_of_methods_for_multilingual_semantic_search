Boro (angļu: borough) ir administratīvā vai teritoriālā iedalījuma vienība vairākās angliski runājošās zemēs — Apvienotajā Karalistē, ASV. Kanādā, Austrālijā, Īrijā, Jaunzēlandē un Trinidādā un Tobāgo. Latviešu valodā atkarībā no konteksta tiek tulkots kā pilsēta, apkaime, rajons u.c. Vēsturiski Anglijā par boro dēvēja apdzīvotās vietas ar savu pašpārvaldi. Termins cēlies no senangļu valodas burg vai burh, kas apzīmēja nocietinātu apdzīvotu vietu. Mūsdienu angļu valodā tas vietām transformējies par -bury, -brough. Termins borough radies anglosakšu karaļa Alfrēda Lielā (871-886) laikā, kurš mūsdienu Anglijas dienvidos (Veseksā) nodibināja nocietinātu apmetņu sistēmu un lai nostiprinātu šīs apmetnes, piešķīra tām ierobežotu autonomiju. Pēc normaņu iekarojumiem 11. gadsimtā par boro sāka dēvēt apdzīvotās vietas ar pašpārvaldi; šo statusu piešķīra monarhs. Līdz 1973.—1974. gada administratīvajai reformai Apvienotajā Karalistē boro bija viens no grāfistu administratīvā iedalījuma tipiem. Dažiem no boro to statuss bija piešķirts vēl viduslaikos, bet lielākā daļa bija izveidoti pēc 1835. gada sakarā ar industrializāciju un piepilsētu attīstību. Izšķīra trīs tipu boro: Grāfistu boro (County borough) — pilsētas ar no grāfistēm neatkarīgu pašpārvaldi. Termins ieviests 1889. gadā; likvidētas Anglijā un Velsā 1972. gadā; uz likvidācijas brīdi tur pastāvēja 83 grāfistu boro. Municipālie boro (Municipal borough) — nelielas pilsētas (town) vai piepilsētas ar pašpārvaldi Anglijā un Velsā (1836—1974), Ziemeļīrijā (1840—1973), Īrijā (1840—2002). 1889. gadā daļai lielāko municipālo boro piešķīra grāfistu boro statusu. Uz likvidēšanas brīdi 1974. gadā Anglijā un Velsā bija vairāk kā 200 municipālo boro; tos reorganizēja par distriktiem. Daudzos gadījumos boro pilsoniskās privilēģijas, vēsturisko statusu un ģerboņus pārmantoja uz to pamata jaunizveidotās administratīvās vienības. Lauku boro (Rural borough) — administratīvās vienības, kas legalizētas 1958. gadā un izveidotas, lauku distriktos iekļaujot nelielus municipālos boro. Likvidēti 1974. gadā; uz likvidēšanas brīdi pastāvēja septiņi lauku boro. Pēc 1974. un 1992. gada likumdošanas izmaiņam administratīvajā iedalījumā boro statuss vairs nenozīmē pilsētas vai urbānas teritorijas statusu. Ārpus Lielās Londonas boro statuss tiek piešķirts metropoles un nemetropoles distriktiem saskaņā ar 1972. gada Vietējo pašvaldību likuma 245. sadaļu. Šī sadaļa ļauj distrikta padomei iesniegt petīciju monarham, lai saņemtu hartu, kas piešķir boro statusu. Rezolūcijai jāsaņem vismaz divu trešdaļu distrikta domnieku atbalsts. Pēc petīcijas saņemšanas monarhs pēc Slepenās padomes ieteikuma var piešķirt hartu, kā rezultātā: distrikts kļūst par boro, distrikta padome kļūst par boro padomi padomes priekšsēdētājs un priekšsēdētāja vietnieks iegūst tiesības dēvēties par boro mēru un mēra vietnieku, izņemot padomēs, kurās saskaņā ar 2000. gada Vietējo pašvaldību likumu ir ievēlēts mērs. Lielajā Londonā boro ir oficiāla administratīvā iedalījuma vienība; pilsēta ir sadalīta 32 boro (apkaimēs/rajonos) ar vēlētām pašvaldībām. Visiem 36 Anglijas metropoles grāfistu sastāvā esošajiem metropoles distriktiem piešķirts boro statuss. Daļā to distriktu, kuriem nav lielpilsētas (city) statusa, pašvaldības tiek dēvētas par metropoles boro padomēm (Metropolitan Borough Council). Pēc būtības un pildāmajām funkcijām, bet ne pēc nosaukuma, metropoles distrikti pielīdzināmi unitārajām pašvaldībām. Boro statuss ir arī daļai nemetropoles distriktu. Kopš 1996. gada Velsa sadalīta 22 pirmās pakāpes administratīvajās vienībās (principal areas), no kurām 11 ir grāfistes (county), tajā skaitā Kārdifas un Svonzi lielpilsētas, bet pārējās 11 – grāfistu boro (county borough), tajā skaitā Ņūportas un Reksemas lielpilsētas. Ziemeļīrijā vietējās pašvaldības tika reorganizētas 1973. gadā. Saskaņā ar tiesību aktiem, ar kuriem tika izveidoti 26 Ziemeļīrijas distrikti, to distriktu padome, kuras teritorijā bija esošs municipālais boro, varēja pieņemt lēmumu pieņemt vecās pašvaldības hartu un tādējādi turpināt baudīt boro statusu. Dostrikti, kuros nav bijušā boro, var pieteikties to hartai līdzīgi kā Anglijas distrikti. Vēsturiski Īrija bija bija 117 parlamentārie boro vēlēšanām Īrijas apakšpalātā; 80 no tiem tika likvidēti saskaņā ar 1800. gada Savienības aktiem. Saskaņā ar 1840. gada Likumu par municipālajām korporācijām Īrijā tika atcelti visi pašvaldību boro, izņemot 11. Saskaņā ar Vietējo pašvaldību 1898. gada aktu, seši no tiem kļuva par grāfistes boro: Dublina, Belfāsta, Korka, Deri, Limerika un Voterforda. Kopš 1921. gada Belfāsta un Deri kļuva par daļu no Ziemeļīrijas un palika Apvienotajā Karalistē.2014. gada Vietējo pašvaldību reformu likumā noteikti četri boro distrikti: Klonmela, Droheda, Slaigo un Veksforda. Vietējā robežu pārskata ziņojumā 2018. gadā tika ierosināts piešķirt boro statusu katrai pašvaldībā, kurā ir pilsēta ar iedzīvotāju skaitu virs 30 000; šeit būtu iekļautas Dandolkas, Brejas un Navanas pilsētas. Amerikas Savienotajās Valstīs boro ir vietējās pašvaldības vai cita administratīvā iedalījuma vienība, kas ir zemāka par štata līmeni. Patlaban šis termins tiek lietots sešos štatos: Aļaskā – ekvivalents apgabalam/grāfistei; Konektikutā – inkorporēta pašvaldība vai ar to konsolidēta pilsēta (town); Ņūdžersijā – neatkarīgas inkorporētas pašvaldības veids; Ņujorkā – viens no pieciem Ņujorkas pilsētas iedalījumie, katrs no tiem pastāv vienlaicīgi ar apgabalu/grāfisti; Pensilvānijā – pašvaldības veids, kas pielīdzināms pilsētai (town); Virdžīnijā – pilsētas iedalījums noteiktos apstākļos. Austrālijā termins boro dažkārt tiek lietots vietējās pašvaldības apgabalam. Pašlaik Austrālijā ir tikai viens – Kvīnsklifas boro (Borough of Queenscliffe) Viktorijā, lai gan pagātnē ir bijuši vairāki. Jaunzēlande agrāk lietoja terminu boro, lai apzīmētu pašpārvaldes pilsētas, kurās dzīvo vairāk nekā 1000 cilvēku, lai gan 19. gadsimta tautas skaitīšanas ieraksti liecina, ka daudzos boro ir pat 200 iedzīvotāju. Boro, kurā ir vairāk nekā 20 000 cilvēku, varētu kļūt par pilsētu (city) ar pasludināšanu. Boro un pilsētas kopīgi sauca par pašvaldībām (municipalitātēm). Lielo pilsētu piepilsētas rajonos pieauga boro skaits: 1980. gados apgabalā, kas tagad ir Oklendas pilsēta, bija 19 boro un trīs pilsētas. Astoņdesmitajos gados dažus rajonus un pilsētas sāka apvienot ar apkārtējām grāfistēm, veidojot distriktus ar jauktu pilsētu un lauku iedzīvotāju sastāvu. Šo procesu pabeidza valsts mēroga pašvaldību reforma 1989. gadā. Grāfistes un boro likvidēja un visas robežas pārdefinēja. Kvebekā borough ir angliskais ekvivalents oficiālajam franču valodas terminam arrondissement un attiecas uz municipalitātes administratīvo iedalījumu. Šāds iedalījums pastāv astoņās municipalitātēs, tajā skaitā Monreālā un Kvebekā. Līdz 1998. gada, par boro dēvēja Toronto priekšpilsētu pašvaldības. Trinidādā un Tobāgo boro ir pirmās pakāpes administratīvā iedalījuma vienība, ar ko apzīmētas piecas no septiņām no reģioniem neatkarīgās pilsētas – Čagvanasa, Arima, Pointfortina, Djegomartina un Siparija. Ahero, A. Angļu īpašvārdu atveide latviešu valodā Vikikrātuvē par šo tēmu ir pieejami multivides faili. Skatīt: Boro. Encyclopædia Britannica raksts (angliski)