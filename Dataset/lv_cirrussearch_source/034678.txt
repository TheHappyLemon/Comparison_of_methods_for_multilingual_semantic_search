Abū Abdallāhs Muhameds XII (arābu: أبو عبد الله محمد الثاني عشر‎‎, Abū ‘Abd Allāh Muḥammad al-thānī ‘ashar; dzimis ap 1460. gadu Alhambrā, Granadā, miris 1533. gadā Fēsā, Marokā), Eiropā saukts par Boabdilu, bija pēdējais Granadas emīrs, Nasrīdu dinastijas pārstāvis. 1492. gadā viņš bija spiests pamest Granadu un pēc tam arī Spāniju, izbeidzot vairākus gadsimtus ilgušo mauru valdīšanu tajā un kristiešu Rekonkistu. Granādas Emirāts kļuva par apvienotās Spānijas daļu. Dzimis Granadas Emirāta valdnieku pilī Alhambrā, emīra Abulhasana Alī dēls. 1482. gadā gāza no troņa savu tēvu un pats ieņēma emīra vietu. Emirāts šai laikā karoja ar kristīgo spāņu Kastīlijas un Leonas karalisti, kas pārvaldīja lielāko Pireneju pussalas daļu. 1483. gadā spāņi emīru Boabdilu sagūstīja, un varu emirātā atguva viņa tēvs. Tikai 1485. gadā, jau pēc tēva nāves, Boabdils izkļuva no spāņu gūsta. 1487. gadā Boabdils atguva emīra tirulu, bet iekšējās cīņas par varu turpinājās. Tikmēr nozīmīgo pilsētu Malagu bija iekarojuši spāņi, 1489. gadā viņu rokās krita arī Almerija un 1491. gadā sākās galvaspilsētas Granadas aplenkums. 1492. gada 2. janvārī Boabdils padevās un nodeva varu pilsētā kristīgajiem spāņu valdniekiem Kastīlijas Izabellai un Aragonas Ferdinandam. Ar šo notikumu noslēdzās mauru valdīšana Pireneju pussalā un kristiešu Rekonkista, faktiski izveidojās vienota Spānijas valsts. Pēc padzīšanas no Granadas Boabdils līdz 1494. gadam dzīvoja Spānijā, bet tad pārcēlās uz Fēsu Marokā. Emīra šķiršanās no valdnieku pils Alhambras attēlota literatūrā un mākslas darbos; leģenda vēsta, ka Boabdils, dodoties prom, apstājās tālākājā vietā, no kuras vēl varēja saskatīt Alhambras pili, lai pēdējo reizi aplūkotu savu valsti. Kalnu pāreja, kur tas notika, šodien saucas Suspiro del Moro, kas tulkojumā nozīmē "Maura nopūta". Kritis kaujā, cīnoties Fēsas karaspēka vadībā pret Marokas imperatoru 1533. (pēc citiem avotiem 1527.) gadā. http://www.celosana.lv/galamerki/siltas-zemes/spanija/ Vikikrātuvē par šo tēmu ir pieejami multivides faili. Skatīt: Boabdils. Encyclopædia Britannica raksts (angliski) Brockhaus Enzyklopädie raksts (vāciski) Enciklopēdijas Krugosvet raksts (krieviski)