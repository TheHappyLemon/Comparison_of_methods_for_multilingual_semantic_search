Grubuļainā samtbeka (Xerocomus pruinatus jeb Xerocomellus pruinatus, agrāk arī Boletus pruinatus) ir Latvijā reta beku dzimtas sēne, kuras augļķermeņi ir ēdami. 2008. gadā šī suga tika pārcelta uz jaunizveidotu ģinti Xerocomellus, taču latviski saglabājusi veco samtbekas nosaukumu. Cepurīte: krāsa tumši brūna līdz tumši pelēkai, reti sarkanīga, vecumā reizēm izbalē. Forma sākumā puslodes, vēlāk izliekta līdz plakanai. Platums līdz 8, reti 12 cm. Virsmiziņa samtaina, vecumā gluda, stipri grubuļaina. Mīkstums bāls vai dzeltens, zem virsmiziņas plānā kārtā sarkans, ar patīkamu smaržu un garšu, griezumu vietās parasti krāsu nemaina, retos gadījumos zilē. Stobriņi: Atveres koši dzeltenas, neregulāras, vecumā kļūst zaļgandzeltenas. Iespiedumos zilē. Kātiņš: dzeltenīgs, reizēm klāts ar sīkām sārtām pārslām. Garums līdz 12 cm, resnums 0,5—2 cm. Lejasgalā griezumā zilē. Sporas: vārpstveida, dzeltenas, masā olīvbrūnas, 10—15/4,5—6 µm. Bazīdijas: 30—45/9,5—15 µm. Cistīdas: 50—95/10—16 µm. Mikorizas sēne. Aug no augusta līdz oktobrim lapu koku un jauktos mežos, kapsētās, sausās augsnēs, biežāk saistās ar ozoliem, dižskābaržiem, eglēm. Parasti grupās. Latvijā konstatēta kopš 2011. gada. Ēdama bez iepriekšējas novārīšanas. Līdzīgas šai sugai ir raibā samtbeka, kuras cepurīte gaišāka un saplaisājusi, un bifeļādas samtbeka, kuras kātiņa mīkstums pamatnē ir oranžs un kura aug zem liepām un papelēm. Sēņošana Sēnes kulinārijā Sēņu tirdzniecība Samtbeku ģints Xerocomus s. l. in the light of the present state of knowledge Sēnes.lv Моховик бархатный «Grubuļainā samtbeka». Arhivēts no oriģināla, laiks: 2017. gada 7. aprīlī. Skatīts: 2017. gada 20. oktobrī. Boletales.com Grubuļainā samtbeka Latvijā Arhivēts 2016. gada 21. augustā, Wayback Machine vietnē. Mycobank Matt Bolete Poprhnjeni polstenec (slovēņu) Matte Bolete Index Fungorum