Sojuz-4 (Союз-4) bija PSRS Sojuz sērijas pilotējams kosmosa kuģis. Tas orbītā tika palaists 1969. gada 14. janvārī. Kosmosa kuģis saslēdzās ar Sojuz-5. Pirmo reizi vēsturē apkalpe pārvietojās no viena kosmiskā aparāta uz otru (pa ārpusi). Saslēgšanos un apkalpes pāriešanu pa iekšpusi pēc pāris mēnešiem veica ASV kuģis Apollo 9 un tā mēness modulis. Kuģa Sojuz-4 apkalpe augšupceļā un lejupceļā: Dublējošā apkalpe: Georgijs Šoņins Viktors Gorbatko (lejupceļam) Valērijs Kubasovs (lejupceļam) Rezerves apkalpe: Georgijs Dobrovoļskis Vladislavs Volkovs (lejupceļam) Pjotrs Kolodins (lejupceļam) Sojuz-4 tika palaists 1969. gada 14. janvārī 07:30:00 UTC ar nesējraķeti Sojuz no Baikonuras kosmodroma 31. starta laukuma 6. palaišanas iekārtas. Kosmosa kuģī bija viens apkalpes loceklis Vladimirs Šatalovs. Nākamajā dienā startēja Sojuz-5 ar kosmonautiem Borisu Volinovu, Alekseju Jeļisejevu un Jevgēņiju Hrunovu. 16. janvārī 08:20 UTC Sojuz-4 un Sojuz-5 saslēdzās. Aktīvais kuģis bija Sojuz-4. Kosmosa kuģu saslēgšanās mezglā nebija lūkas, caur kuru varētu pāriet no viena kuģa uz otru pa iekšpusi. 35. orbītas apriņķojumā 12:43 UTC Hrunovs un Jeļisejevs no Sojuz-5 sāka iziešanu kosmosā. Par slūžu kameru tika izmantots kosmosa kuģa orbitālais nodalījums. Viņiem mugurā bija skafandri Jastreb. Kosmonauti pārvietojās uz Sojuz-4, kur viņus sagaidīja Šatalovs. Ārpuskuģa aktivitātes ilga 32 minūtes. 16. janvārī 12:55 UTC kosmosa kuģi atvienojās. 17. janvārī 06:50:47 UTC Sojuz-4 nolaidās 40 km uz dienvidrietumiem no Karaghandi. Nolaižamajā aparātā uz zemes atgriezās Šatalovs, Jeļisejevs un Hrunovs. Soyuz 4 spacefacts.de The flight of Soyuz-4 and Soyuz-5 Sven Grahn