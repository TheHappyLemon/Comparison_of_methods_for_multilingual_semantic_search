Deniss Monastirskis (ukraiņu: Денис Анатолійович Монастирський, dzimis 1980. gada 12. jūnijā, miris 2023. gada 18. janvārī) bija ukraiņu jurists un politiķis, Ukrainas iekšlietu ministrs no 2021. gada 16. jūlija līdz 2023. gada 18. janvārim, kad gāja bojā helikoptera avārijā pie Kijivas piepilsētas Brovariem. Dzimis Hmeļņickā 1980. gada 12. jūnijā. Viņš absolvēja Hmeļnickas Vadības un tiesību universitātes Juridisko fakultāti. Monastirskis bija arī bijušais Ukrainas Nacionālās Zinātņu akadēmijas Korecka Valsts un tiesību institūta students. Viņam bija tiesību zinātņu doktora grāds. 2007. gadā D. Monastirskis sāka savu jurista karjeru. Viņš arī vadīja Hmeļņickas Vadības un tiesību universitātes pētniecības daļas Likumdošanas un zinātniskās ekspertīzes nodaļu, kur strādāja par asociēto profesoru. D. Monastirskis bija Podolijas jauniešu kultūras biedrības "Nākotnē caur kultūru" līdzdibinātājs un valdes loceklis. No 2014. līdz 2019. gadam D. Monastirskis bija tautas deputāta Antona Heraščenko palīgs-konsultants. Gatavojoties 2019. gada Ukrainas prezidenta vēlēšanām, D. Monastirskis piedalījās prezidenta amata kandidāta Volodimira Zelenska vēlēšanu kampaņā kā eksperts tiesībaizsardzības reformas jautājumos. D. Monastirskis bija partijas "Tautas kalps" kandidāts 2019. gada Ukrainas parlamenta vēlēšanās. Valsts vēlēšanu sarakstā viņu iekļāva ar 19. numuru un ievēlēja Ukrainas parlamentā. Parlamentā viņš kļuva par parlamenta Tiesībaizsardzības lietu komitejas vadītāju. Saskaņā ar Pilsoniskās kustības "Česno" analīzi viņš bija viens no tautas deputātiem, kurš iesniedza visvairāk likumdošanas iniciatīvu. Pēc tam, kad 2021. gada 12. jūlijā iekšlietu ministrs Arsens Avakovs bija iesniedzis atlūgumu no iekšlietu ministra amata, 2021. gada 16. jūlijā D. Monastirski par iekšlietu ministru iecēla 271 parlamenta deputāts. A. Heraščenko kļuva par vienu no viņa oficiālajiem padomniekiem ministrijā. Monastirskis kopā ar savu vietnieku Jevhenu Jeņinu gāja bojā helikoptera avārijā 2023. gada 18. janvārī Brovaros, Kijivas austrumu priekšpilsētā. Helikopters avarējot ietriecās bērnudārzā, un starp 18 bojāgājušajiem bija trīs bērni. Vēl piecpadsmit cilvēku tika ievainoti. Parliament appoints Monastyrsky as Ukraine's interior minister, Ukrinform (16 July 2021) «Volodymyr Zelenskyy at the presentation of the Minister of Internal Affairs: Trust and respect for law enforcement agencies is the most important thing for the new minister». «Ukraine crash: Ministers killed as helicopter comes down near nursery». BBC News (en-GB). 2023-01-18. Arhivēts no oriģināla, laiks: 2023. gada 18. janvāris. Skatīts: 2023-01-18. Consideration of motion on appointment of Monastyrsky as Interior Minister to take place on July 16, Interfax-Ukraine (14 July 2021) «Монастирський Денис Анатолійович — Біографія, Балотування, Фракції, Політична Агітація | ПолітХаб». www.chesno.org (ukraiņu). Civilā kustība "Česno". Skatīts: 2022-04-04. «Ukraine's New President Vows To Dissolve Parliament As PM, Other Key Officials Resign». Radio Free Europe. Skatīts: 2019. gada 20. maijs. Avakov resigns from post of Interior Minister of Ukraine, Interfax-Ukraine (13 July 2021) Helikoptera avārijā bojā gājis Ukrainas iekšlietu ministrs; miruši arī trīs bērni