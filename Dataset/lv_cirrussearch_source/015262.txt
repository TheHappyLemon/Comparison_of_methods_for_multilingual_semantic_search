Ruslans Fedotenko (ukraiņu: Руслан Федотенко; dzimis 1979. gada 18. janvārī) ir bijušais ukraiņu hokejists, kreisās malas uzbrucējs. Karjeras laikā aizvadījis 12 sezonas Nacionālajā hokeja līgā un kļuvis par divkārtēju Stenlija kausa čempionu. Kopumā 863 spēlēs atzīmējies ar 366 rezultativitātes punktiem. Profesionāļa karjeru Fedotenko uzsāka 1995.—96. gada sezonā, debitējot Krievijas Superlīgas kluba Kijivas "Dinamo" sastāvā. 1996.—97. gada sezonā Fedotenko spēlēja Somijā, taču tad pārcēlās uz Ziemeļameriku. Spēlējot dažādās Ziemeļamerikas hokeja līgās, NHL Fedotenko debitēja 2000.—01. gada sezonā Filadelfijas "Flyers" sastāvā. Pēc 2001.—02. gada sezonas Fedotenko tika aizmainīts uz Tampabejas "Lightning", tās sastāvā jau 2003.—04. gada sezonā izcīnot Stenlija kausu, gūstot arī sērijas izšķirošo vārtu guvumu. 2007. gada vasarā Fedotenko noslēdza viena gada līgumu ar Ņujorkas "Islanders", taču pēc gada pievienojās jau Pitsburgas "Penguins" rindām, 2008.—09. gada sezonā kļūstot par divkārtēju Stenlija kausa ieguvēju. 2010.—11. gada sezonā Ruslans sāka spēlēt Ņujorkas "Rangers" sastāvā, taču 2012. gada vasarā atgriezās Filadelfijas "Flyers" rindās. 2012.—2013. gada NHL lokauta spēlēja KHL kluba Doneckas "Donbass" sastāvā. Lokautam beidzoties, Fedotenko aizvadīja 47 spēles "Flyers" rindās, taču 2013. gada jūnijā noslēdza līgumu ar Doneckas "Donbass". No 2014. līdz 2016. gadam Fedotenko divas sezonas aizvadīja Amerikas hokeja līgas vienībā Aiovas "Wild", taču tad noslēdza profesionāļa karjeru. Ukrainas hokeja izlases rindās Fedotenko spēlējis 2002. gada olimpiskajās spēlēs. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)