Leonardo Fabri (itāļu: Leonardo Fabbri; dzimis 1997. gada 15. aprīlī) ir itāļu vieglatlēts, startē lodes grūšanas sacensībās, 2023. gada Pasaules čempionāta sudraba medaļas ieguvējs. Pirmo starptautisko pieredzi guva 2013. gada Pasaules čempionātā jauniešiem Doneckā, kvalifikācijā ieņemot 15. vietu. 2013. gada Eiropas Jaunatnes olimpiskajā festivālā Utrehtā izcīnīja bronzas medaļu. Piedalījās 2014. gada vasaras jaunatnes olimpiskajās spēlēs Naņdzjinā, kur ieņēma 7. vietu. 2015. gada Eiropas junioru čempionātā Eskilstūnā startēja diska mešanā, iekļuva finālsacensībās un ieņēma 11. vietu. 2016. gada Pasaules U-20 čempionātā Bidgošcā piedalījās gan lodes grūšanā, gan diska mešanā, taču nevienā no disciplīnām nespēja iekļūt finālā. 2017. gada Eiropas U-23 čempionātā, kas arī notika Bidgošcā, lodes grūšanā ieņēma 7. vietu. 2018. gada jūnijā uzvarēja Vidusjūras valstu U-23 čempionātā. 2019. gada Eiropas U-23 čempionātā Jēvlē izcīnīja sudraba medaļu, aizgrūžot lodi 20,50 metrus. 2019. gadā debitēja Pasaules čempionātā Dohā. Kvalifikācijā ieņēma 13. vietu un palika pirmais aiz strīpas, neiekļūstot finālā. Piedalījās 2020. gada vasaras olimpiskajās spēlēs Tokijā un ar rezultātu 20,80 m ieņēma 14. vietu. 2022. gada Pasaules čempionātā Jūdžīnā kvalifikācijā ieņēma 22. vietu. Tā paša gada Eiropas čempionātā Minhenē iekļuva finālā un ar rezultātu 20,72 m ieņēma 7. vietu. 2023. gada Eiropas čempionātā telpās Stambulā iekļuva finālsacensībās, bet tajās palika bez rezultāta. 2023. gada Pasaules čempionātā Budapeštā, uzstādot personisko rekordu (22,34 m) izcīnīja sudraba medaļu, piekāpjoties tikai amerikānim Raienam Krauzeram. 2024. gada Pasaules čempionātā telpās Glāzgovā ar rezultātu 21,96 m izcīnīja bronzas medaļu. «3rd U23 Mediterranean Athletics Championships - Results». fidal.it (angļu). Skatīts: 2023. gada 17. septembrī. «Italy's Fabbri takes surprise shot silver at World Championships». european-athletics.com (angļu). 2023. gada 19. augusts. Skatīts: 2023. gada 17. septembrī. Vikikrātuvē par šo tēmu ir pieejami multivides faili. Skatīt: Leonardo Fabri. Olympedia profils (angliski) IAAF profils (angliski)