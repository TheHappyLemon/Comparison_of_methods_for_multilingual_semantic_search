Mohito (spāņu: Mojito) ir tradicionāls Kubas alkoholiskais kokteilis, kura klasiskā recepte sastāv no gaišā ruma, cukurniedru sulas vai cukura, laima sulas, sodas ūdens un piparmētras lapām. Pēc IBA noteiktajām proporcijām kokteilis sastāv no 40 ml gaišā ruma, 30 ml svaigas laima sulas, 6 piparmētras lapiņām, 2 tējkarotēm cukura vai 20 ml cukurniedru sulas un sodas ūdens. Kokteili pagatavo no sākuma saspiežot ar spiestiņu laima sulu ar piparmētru lapām un cukurniedru sulu vai cukuru. Tad pievieno rumu, glāzi līdz augšai piepilda ar sasmalcinātu ledu un pievieno sodas ūdeni. Visu samaisa un pasniedz augstā glāzē ar laima šķēlīti un piparmētras lapām. Mohito ir viens no kokteiļiem, ko Starptautiskā Bārmeņu asociācija ir iekļāvusi IBA oficiālo kokteiļu sarakstā. Kokteilis ir pieejams dažādās variācijās, kā Mexican Mojito, kur ruma vietā tiek izmantota tekila, English Mojito, kur ruma un sodas ūdens vietā lieto Sprite un džinu, kā arī Mojito Royal, kur ruma un sodas ūdens vietā lieto šampanieti. Virgin Mojito ir Mohito bezalkoholiskā versija, kura tiek pagatavota ar tām pašām sastāvdaļām, izņemot rumu. Katru gadu 11. jūlijā ASV tiek atzīmēta Nacionālā Mohito diena. Nav precīzi zināms kokteiļa izgudrotājs, bet ir zināms ka tas ir radies Kubas galvaspilsētā Havanā. Viena no versijām ir, ka mohito ir līdzīgs 16. gadsimta kokteilim, kuru sauca par El Draque un ir nosaukts Frānsisa Dreika vārdā. 1586. gadā Dreika kuģi ceļoja uz Havanu, kad uz kuģiem izcēlās dizentērijas un cingas epidēmija. Tā kā viņiem bija zināms, ka vietējiem Dienvidamerikas indiāņiem ir zāles pret dažādām tropiskajām slimībām, maza jūrnieku grupa izcēlās Kubas krastā. No vietējiem indiāņiem jūrnieki ieguva aguardiente de caña, kas ir rumam līdzīgs stiprs dzēriens no cukurniedrēm, un to sajauca kopā ar vietējām izejvielām kā laimu, cukurniedru sulu un piparmētrām, ieguva medicīnas līdzekli pret dizentēriju un cingu. Cita versija ir, ka dzērienu 19. gadsimtā ir izgudrojuši no Āfrikas ievestie vergi, kas strādāja Kubas cukurniedru plantācijās. Guarapo jeb cukurniedru sula, kas ir viena no galvenajām Mohito sastāvdaļām, bija populārs dzēriens vergu vidū. Vēl viena no versijām ir ka Mohito ir cēlies no cita populāra Kubas kokteiļa — daiquiri, lai gan tam ir līdzīgas sastāvdaļas, tam ir savādāka pagatavošanas metode. Tam kā radies dzēriena nosaukums arī ir dažādas versijas. Viena no versijām ir, ka tā nosaukums ir radies no tradicionālās kubiešu mērces mojo, kuras sastāvā ir laims. Cita versija ir, ka tas ir radies no spāņu vārda mojadito, kas nozīmē mitrs vai mojado, kas nozīmē slapjš. Mohito bija viens no rakstnieka Ernesta Hemingveja mīļākajiem dzērieniem. Laika posmā, kad Hemingvejs uzturējās Kubā, viņš bieži apmeklēja Havanas bāru La Bodeguita del Medio. Uz bāra sienas ir rakstīts citāts "My mojito in La Bodeguita, My daiquiri in El Floridita" ar Hemingveja parakstu, lai gan daudzi apšauba ka to būtu rakstījis pats Hemingvejs. Vikikrātuvē par šo tēmu ir pieejami multivides faili. Skatīt: Mohito.