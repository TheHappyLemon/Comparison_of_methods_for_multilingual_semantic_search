Huans de la Sjerva (dzimis 1895. gada 21. septembrī Mursijā, Spānijā, miris 1936. gada 9. decembrī Kroidonā, Anglijā) bija spāņu pilots un aeronavigācijas inženieris, kurš 1922. gadā izgudroja autožīru — par gaisu smagāku lidaparātu ar virs fizelāžas novietotu rotoru, kas griezās un radīja cēlējspēku, pateicoties pretim plūstošajam gaisam. Huans de la Sjerva dzimis Mursijas pilsētā Spānijā pārtikušā ģimenē. Pēc vairākiem jaunībā veiktiem veiksmīgiem eksperimentiem aviācijā viņš vēlāk ieguva inženierzinātņu grādu. 1925. gadā viņš pārcēlās uz Apvienoto Karalisti, kur ar skotu rūpnieka Džeimsa G. Veira atbalstu nodibināja kompāniju Cierva Autogiro Co, kas kopā ar kompāniju Avro Aircraft nodarbojās ar autožīru būvi. Lidaparātu būvēt de la Sjerva uzsāka jau 1912. gadā, un 1919. gadā viņš sāka apsvērt rotora izmantošanu, lai radītu cēlējspēku pie lidaparāta neliela ātruma un novērstu tā nokļūšanu grīstē. Lai to panāktu, viņš izmantoja rotora spēju veikt autorotāciju, kad ar piemērotu nesošā propellera soļa iestatījumu rotors turpina rotēt bez mehāniskas piedziņas. Šī parādība jau bija zināma, un tā bija pieejama kā drošības līdzeklis, lai dzinēja atteices gadījumā varētu kontrolēt helikoptera nolaišanos. De la Sjervas autožīrā gaisa plūsma caur rotoru tika nodrošināta ar gaitas propelleru lidaparāta priekšgalā, kā rezultātā rotors radīja pietiekamu cēlējspēku, lai paceltos, atrastos lidojumā un nolaistos. Pirms to izdevās veiksmīgi realizēt, de la Sjerva piedzīvoja vairākas kļūdas, kas galvenokārt bija saistītas ar nelīdzsvarotu rotācijas kustību, lidaparātam paceļoties. Šīs grūtības tika atrisinātas, izmantojot lokanu šarnīru. 1923. gadā de la Sjerva Spānijā ar autožīru veica pirmo veiksmīgo lidojumu. 1925. gadā viņš atveda savu C.6 uz Lielbritāniju un demonstrēja to Gaisa ministrijai Farmboro, Hempšīrā. Šai mašīnai bija četru lāpstiņu rotors ar atlokāmām virām, vadība balstījās uz parastajiem lidmašīnas vadības elementiem — tangāžu, sānsveri un pagriezienu (pitch, roll and yaw). Lidaparāta pamatā bija Avro 504K fizelāža. Demonstrācija bija ļoti veiksmīga, un rezultātā viņš tika uzaicināts turpināt darbu Apvienotajā Karalistē. Huans de la Sjerva gāja bojā 1936. gada 9. decembra rītā Kroidonā lidmašīnas Douglas DC2 katastrofā. Pēc aizkavēšanās, ko izraisīja bieza migla, apmēram 10:30 lidmašīna pacēlās, bet drīz pēc pacelšanās nokrita uz dienvidiem no lidostas. Izdzīvoja stjuarte un radists, 15 cilvēki, tai skaitā pilots un de la Sjerva gāja bojā. Aero Digest, Feb 1939, page 27 http://www.centennialofflight.net/essay/Rotary/early_20th_century/HE2.htm «Accident details». PlaneCrashInfo.com. Arhivēts no oriģināla, laiks: 2013-01-20. Skatīts: 2013-01-09. Краткая биография (krieviski) Автожиры Сиерва (krieviski) Хуан де ла Сиерва (krieviski) Juan de la Cierva (angliski) History of the autogyro and gyrodyne (angliski) Cierva, Pitcairn and the Legacy of Rotary-Wing Flight (angliski) U.S. Centennial of Flight - Juan de la Cierva (angliski) "It is Easy to Fly Autogiro Declares Inventor" Popular Mechanics, January 1930 pg.45 and see drawings by scrolling up to pg. 44 (angliski)