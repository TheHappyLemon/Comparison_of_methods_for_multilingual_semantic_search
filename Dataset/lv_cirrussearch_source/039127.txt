Maskavas Domodedovas lidosta (krievu: Московский аэропорт Домодедово) ir starptautiska lidosta Krievijā, kas apkalpo valsts galvaspilsētu Maskavu. Izvietojusies Maskavas apgabala vidusdaļā Domodedovas municipālajā apriņķī 45 km no Maskavas pilsētas centra. Tā ir otra lielākā Krievijas lidosta (2015) pēc pasažieru plūsmas. Lidostai ir divi paralēli skrejceļi, kas izvietoti 2 km attālumā viens no otra un izmantojami neatkarīgi, pasažieru terminālis un kravas terminālis. Lidlauks izbūvēts laika posmā no 1955. līdz 1962. gadam. Pirmais pasažieru reiss tika veikts 1964. gada 25. martā uz Sverdlovsku. Regulārie reisi tika uzsākti 1966. gadā. Lidosta bija paredzēta PSRS garajiem iekšzemes reisiem uz Sibīriju, Tālajiem Austrumiem un Vidusāziju, bet tika apkalpoti arī vidējie maršruti uz Pievolga un Urāliem. 1990. gados lidosta pakāpeniski pārgāja tūrisma kompānijas East Line kontrolē un 1992. gadā ieguva starptautiskas lidostas statusu. Mūsdienās ap 40 % pasažieru plūsmas nodrošina Krievijas iekšzemes reisi, ap 60 % — starptautiskie reisi. Lidostas pakalpojumus izmanto ap 80 aviokompāniju. 2011. gada 24. janvārī lidostas ielidošanas zālē notika terorista pašnāvnieka sarīkots sprādziens, kurā gāja bojā 37, bet tika ievainoti 168 cilvēki. Vikikrātuvē par šo tēmu ir pieejami multivides faili. Skatīt: Domodedovas lidosta.