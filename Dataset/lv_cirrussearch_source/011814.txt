Rejs Daglass Bredberijs (angļu: Ray Douglas Bradbury, dzimis 1920. gada 22. augustā, miris 2012. gada 5. jūnijā Losandželosā) bija ASV zinātniskās fantastikas, fantāzijas un šausmu literatūras autors. Viņa zināmākie darbi ir "Marsiešu hronikas" (The Martian Chronicles, 1950) un antiutopiskais romāns "451 grāds pēc Fārenheita" (Fahrenheit 451, 1953). Latviešu valodā izdoti Bredberija darbi "Marsiešu hronikas", "451 grāds pēc Fārenheita", "Pieneņu vīns" (Dandelion Wine, 1957), kā arī stāstu krājums "Kaleidoskops", kura titulstāsts publicēts nedaudz agrāk, 1966. gadā žurnālā "Liesma" I. Siliņas tulkojumā. 1973. gadā žurnālā "Zvaigzne" publicēts stāsts "Brīnumainākais no visiem brīnumiem" (tulkojusi Inese Veide). Rejs Bredberijs dzimis Vokiganā, Ilinoisā, viņa māte bija zviedriete, tēvs strādāja par elektromontieri. Viņa vectēvs un vecvectēvs no tēva puses bija avīžu izdevēji. No 1926. līdz 1927. gadam un no 1932. līdz 1933. gadam Bredberiju ģimene dzīvoja Tūsonā Arizonā, starplaikā joprojām uzturēdamies Vokiganā. 1934. gadā, kad Rejam bija trīspadsmit gadu, viņi pārcēlās uz Losandželosu. 1938. gadā Bredberijs pabeidza vidusskolu, taču mācības augstskolā neturpināja. Tā vietā viņš pelnīja naudu, uz ielām pārdodams avīzes un pašizglītojās vietējā bibliotēkā. Ietekmējies no zinātniskās fantastikas lubu žurnāliem, viņš togad sāka publicēt stāstus fanu izdotajos žurnālos. Viņa pirmā apmaksātā publikācija bija stāsts žurnālā Super Science Stories 1941. gadā, par to viņš saņēma 15 dolārus. Kopš 1942. gada viņš pievērsās tikai rakstīšanai. Viņa pirmā grāmata — stāstu krājums "Tumšais karnevāls" (Dark Carnival) tika izdota 1947. gadā izdevniecībā Arkham House. 1947. gadā viņš apprecējās ar Margaritu Maklēru (1922—2003), viņiem piedzima četras meitas. Paralēli daiļliteratūrai Bredberijs rakstīja arī esejas par mākslu un kultūru. Daudzi viņa darbi tikuši ekranizēti. 1950 Marsiešu hronikas 1953 451 grāds pēc Fārenheita 1957 Pieneņu vīns 1962 Tuvojas kaut kas nejauks 1972 Helovīna koks 1985 Nāve ir vientulīgs pasākums 1990 Vājprātīgo kapsēta 1992 Zaļas ēnas, balts valis 2001 Atgriezušies putekļi 2003 Nogalināsim visi Konstanci 2006 Ardievu, vasara Ray Bradbury, Master of Science Fiction, Dies at 91 Žurn. "Liesma", Rīga, Latvijas KP CK Laikrakstu un žurnālu izdevniecība, 1966, Nr.2, 24.—25. lpp. Žurn. "Zvaigzne", Rīga, Latvijas KP CK izdevniecība, 1973, Nr.20, 17.—19. lpp.