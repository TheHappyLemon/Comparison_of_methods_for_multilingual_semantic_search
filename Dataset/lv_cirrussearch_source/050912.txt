Matjažs Keks (slovēņu: Matjaž Kek; dzimis 1961. gada 9. septembrī Mariborā) ir slovēņu futbola treneris un bijušais futbolists. Spēlējis aizsarga pozīcijā, aizvadījis vienu spēli Slovēnijas izlasē. Kopš 2018. gada ir Slovēnijas futbola izlases galvenais treneris. Karjeru sāka klubā NK Maribor Dienvidslāvijas otrajā līgā. 1985. gadā pievienojās Austrijas klubam Spittal/Drau, 1988. gadā pārgāja uz citu Austrijas klubu Grazer AK, kurā aizvadīja septiņas sezonas. Karjeras noslēgumā atgriezās Maribor. Šī kluba sastāvā trīs reizes kļuva par Slovēnijas čempionu (1996—97, 1997—98, 1998—99) un divas reizes izcīnīja Slovēnijas kausu. 1992. gada novembrī aizvadīja savu vienīgo spēli Slovēnijas izlases rindās, nākot laukumā sākumsastāvā draudzības spēlē pret Kipras izlasi. Pēc spēlētāja karjeras beigām pievērsās trenera darbam, kļūstot par asistentu NK Maribor. 2000. gadā līdz sezonas beigām kļuva par galvenā trenera pienākumu izpildītāju. 2002. gadā tika iecelts par galveno treneri un aizveda komandu līdz titulam Slovēnijas Pirmajā līgā. 2002.—2003. gada sezonā atkārtoti izcīnīja līgas čempiontitulu. 2004. gadā ar Maribor uzvarēja Slovēnijas kausa izcīņā. No 2006. līdz 2007. gadam strādāja ar Slovēnijas U-15 un U-16 izlasi. 2007. gada janvārī Keks tika apstiprināts par Slovēnijas futbola izlases galveno treneri. Viņa vadībā izlase kvalificējās 2010. gada FIFA Pasaules kausa finālturnīram. Tajā komanda ar četriem punktiem ierindojās trešajā vietā grupā un izslēgšanās spēlēs neiekļuva. 2011. gada oktobrī pēc nesekmīgā 2012. gada Eiropas čempionāta kvalifikācijas turnīra pēc abpusējas vienošanās Keks amatu atstāja, viņu aizstāja Slaviša Stojanovičs. Karjeras turpinājumā strādāja Saūda Arābijā ar klubu Al-Ittihad. 2013. gadā kļuva par Horvātijas kluba HNK Rijeka galveno treneri. 2017. gadā izcīnīja ar klubu Horvātijas čempiontitulu. Divas reizes (2014. un 2017. gadā) uzvarēja Horvātijas kausa izcīņā, 2014. gadā ieguva arī Horvātijas superkausu. 2017. gada septembrī kļuva par visilgāk pēc kārtas amatā esošo treneri Horvātijas Pirmajā līgā. 2018. gada 27. novembrī otro reizi karjerā kļuva par Slovēnijas izlases galveno treneri. «Matjaž Kek - national football team player». eu-football.info (angļu). Skatīts: 2019. gada 10. novembrī. «Zgodovinski podvig: Matjažu Keku ploska vsa Hrvaška». siol.net (slovēņu). 2017. gada 8. septembrī. Skatīts: 2019. gada 10. novembrī. Vikikrātuvē par šo tēmu ir pieejami multivides faili. Skatīt: Matjažs Keks. WorldFootball profils (angliski) Soccerbase trenera profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)