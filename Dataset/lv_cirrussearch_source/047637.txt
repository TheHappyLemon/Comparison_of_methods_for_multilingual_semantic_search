"Tautas kalpi Latvijai" ir 2018. gadā ar nosaukumu "Par Alternatīvu" dibināta Latvijas politiskā partija, kas vēlāk bijusi pazīstama kā "Jaunā Saskaņa". Viens no partijas dibinātājiem ir uzņēmējs un valūtas maiņas firmas “Marika” direktors Juris Žuravļovs, kas kopš 1999. gada izveidojis vairākas partijas. Kopš 2022. gada vasaras partijas vadībā ir citas personas ar aktīvistu Aivaru Smanu priekšgalā. 1999. gadā Juris Žuravļovs nodibināja Labklājības partiju, kas 2001. gada pašvaldību vēlēšanās ieguva 3,04 % balsu un divas vietas Rīgas domē. Pirms 2002. gada Saeimas vēlēšanām to pārdēvēja par Sociāldemokrātisko Labklājības partiju (SDLP), kas vēlēšanās ieguva 1,3% (Rīgā 1,72%) balsu. 2004. gada Eiroparlamenta vēlēšanās tā piedalījās kā Apvienotā sociāldemokrātiskā labklājības partija (ASDLP) un ieguva 2,23% (Rīgā 4,58%) balsu. 2004. gadā, apvienojoties ASDLP, 2003. gadā dibinātajai partijai "Par brīvību, sociālo taisnību un līdztiesību" (krievu: За свободу, социальную справедливость и равноправие, saīsinājumā ЗаСССР) un Latvijas Jaunatnes partijai (vēlākā "Mūsu izvēle"), tika izveidota partiju apvienība "Sdk Dzimtene". 2005. gadā Rīgas Domes vēlēšanās "Dzimtenes" un LSP kopīgais saraksts ieguva 11,61% balsu un 8 vietas, no tām 5 ieņēma "Dzimtenes" pārstāvji. 2005.—2006. gadā apvienības pārstāve Marika Žuravļova (J. Žuravļova sieva) vadīja domes Vides komiteju. 2006. gadā 9. Saeimas vēlēšanās "Dzimtene" ieguva 2,08% (Rīgā 3,39%) balsu. Līdz ar sociālista Artūra Rubika pāreju no Rīgas domes uz Saeimu, 2006. gada novembrī par Rīgas domes deputāti kļuva "Dzimtene" pārstāve Aina Žuravļova. 2. novembrī par divu Jūrmalas domes komisiju priekšsēdētāju kļuva apvienības līdzpriekšsēdētājs, Latvijas Jaunatnes partijas līderis Jānis Kuzins. 2007. gada jūlijā "Par brīvību, sociālo taisnību un līdztiesību" tika pārreģistrēta ar nosaukumu "Par Dzimteni!". Apvienības priekšsēdētājs bija Viktors Kalnbērzs, līdzpriekšsēdētāji — J. Kuzins un J. Žuravļovs. 2016. gada janvārī partija atjaunoja darbību ar nosaukumu Vislatvijas Sociāldemokrātu kustība "Par neatkarīgu Latviju!". Gatavojoties 13. Saeimas vēlēšanām, tā 2018. gada 27. aprīlī tika pārdēvēta par partiju "SDK Dzimtene", V. Kalnbērzu atbrīvojot no partijas valdes locekļa pienākumiem. Jau 2018. gada 22. maijā J. Kuzins, Anita Laizāne un J. Žuravļovs nodibināja partiju "Par Alternatīvu" ar to pašu deklarēto mērķi ieviest sindikālisma ekonomikas modeli Latvijā. Gatavojoties 2019. gada Eiropas Parlamenta vēlēšanām, partijas nosaukumu 2019. gada 12. martā nomainīja uz "Jaunā Saskaņa", oficiāli "Par Jaunu Saskaņu". 2020. gada ārpuskārtas Rīgas domes vēlēšanās partija "Jaunā Saskaņa" piedalījās ar jaunu līderi — Tatjanu Karginu. 2022. gada jūnijā partiju pārņēma vairāki tajā nesen iestājušies biedri, kuru līderi bija neformālās pretestības kustības pret COVID-19 ierobežošanas pasākumiem Latvijā aktīvisti Aivars Smans, Kristīne Lindenblate un Edgars Kramiņš. Partijas līdzšinējos vadītājus atstādināja, bet pašu partiju pārsauca par "Tautas kalpi Latvijai". Pēc Krievijas iebrukuma Ukrainā partijas vadītāji izplatīja vēstījumus, ka Ukrainā atrodas ASV bioloģiskās laboratorijas un Krievijas iebrukums Ukrainā esot aizsargāšanās pret NATO ielenkumu. 14. Saeimas vēlēšanās Kramiņš aģitēja pret balsošanu pa pastu. "Dzimtene" bija pirmā partija, kas Rīgā uzsāka savu plakātu aktīvu izlīmēšanu uz atkritumu tvertnēm (ar uzrakstiem "Oligarhus miskastē!"). 2007. gadā "Dzimtenes" deputāti Rīgas domē bija viņa sieva M. Žuravļova, brālis Sergejs Žuravļovs un viņa sieva Aina Žuravļova. «Informācija par politisko partiju biedru skaitu». Uzņēmumu reģistra tīmekļvietne (latviešu). Skatīts: 2024-02-09. Partiju pārņemšana neilgi pirms vēlēšanām – šovasar diezgan populāra metode / LSM.lv Domnieki atklāj savus ienākumus Diena 2000. gada 8. aprīlī «Jaunā Saskaņa». www.jaunasaskana.lv. Arhivēts no oriģināla, laiks: 2020-09-28. Skatīts: 2020-08-26. Politisko partiju reģistra ziņa Latvijas Vēstnesis Nr. 89 (6175) 08.05.2018. Politisko partiju reģistra ziņa Latvijas Vēstnesis Nr. 117 (6203) 13.06.2018. Politisko partiju reģistra ziņa Latvijas Vēstnesis Nr. 53 (6392), 15.03.2019. «Partiju pārņemšana neilgi pirms vēlēšanām – šovasar diezgan populāra metode». www.lsm.lv (latviešu). 2022-08-21. Skatīts: 2022-09-14. “Ņems nost procentus, balsos visi miroņi.” Kā par deputātu kandidātiem kļuvušie vakcīnu dezinformatori grauj ticību godīgām vēlēšanām rebaltica.lv 2022. gada 24. augustā