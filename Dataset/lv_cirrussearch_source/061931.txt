Makstainā spilve (latīņu: Eriophorum vaginatum) ir grīšļu dzimtas suga. Savvaļā tā ir plaši sastopama ziemeļu puslodē polam tuvos apvidos, tostarp diezgan bieži visā Latvijas teritorijā, sūnu, retāk pārejas purvos, purvainos priežu mežos un pārpurvotos ezeru krastos. Makstainā spilve ir daudzgadīgs, 20—70 cm garš lakstaugs. Augs veido ceru, augam ir daudz stāvu un gludu stublāju. Piezemes lapas ir lineāras, šauras un īsākas nekā stublājs. Makstis ir iesārtas, šķeldrainas. Lapas uz stublāja ir reducētas uzpūstās makstīs. Stublāja galotnē ir viena, 1—3 cm gara vārpiņa. Segplēkšņu žāklēs ir divdzimumu ziedi. Zieda segplēksne ir smaila un pelēcīga. Apziedni veido pavedienveidīgi matiņi, divdzimumu ziedā putekšņlapas un drīksnas pa 3. Pie augļa riekstiņa ir ap 2 cm gari, balti lidmatiņi, kas veidojas no apziedņa. Zied aprīļa beigās un maijā. «makstainā spilve - Eriophorum vaginatum L. - Augi - Latvijas daba». www.latvijasdaba.lv. Skatīts: 2022-05-22.