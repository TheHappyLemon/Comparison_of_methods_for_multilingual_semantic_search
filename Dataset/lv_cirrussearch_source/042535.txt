Miko Rantanens (somu: Mikko Rantanen; dzimis 1996. gada 29. oktobrī) ir somu hokejists, labās malas uzbrucējs. Pašlaik (2023) spēlē Nacionālās hokeja līgas kluba Kolorādo "Avalanche" sastāvā. Profesionāļa karjeru Rantanens uzsāka jau 16 gadu vecumā, kad 2012.—13. gada sezonā aizvadīja 15 spēles SM līgas komandā Turku TPS. Nākamajā sezonā komandas rindās uzbrucējs piedalījās 37 spēlēs, savukārt 2014.—15. gada sezonu jau pilnībā aizvadīja TPS rindās un ar 28 punktiem bija otrs rezultatīvākais komandas spēlētājs. 2015. gada NHL draftā Rantanenu ar kopējo 10. numuru izvēlējās Kolorādo "Avalanche". Rantanenam izdevās izcīnīt vietu komandas sastāvā, un savu NHL debiju hokejists piedzīvoja 18 gadu vecumā 2015. gada 8. oktobrī. Tiesa, vien pēc sešām "Avalanche" rindās aizvadītām spēlēm Rantanens tika nosūtīts uz AHL, kur spēlēja lielāko daļu 2015.—16. gada sezonas. Rantanens tika atzīts par AHL labāko debitantu un spēlēja arī līgas Zvaigžņu spēlē. 2016.—17. gada sezonā Rantanens "Avalanche" rindās aizvadīja 75 spēles, atzīmējoties ar 38 punktiem, savukārt 2017.—18. gada sezonā uzbrucējs guva jau 84 punktus. Somijas izlases sastāvā Rantanens spēlēja 2016., 2017., un 2018., 2023. gada Pasaules čempionātos, 2016. gadā ar Suomi izcīnot sudraba medaļas. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)