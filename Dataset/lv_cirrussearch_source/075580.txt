Maikls Hauards Finlijs (angļu: Michael Howard Finley; dzimis 1973. gada 6. martā Ilinoisā, ASV) ir bijušais amerikāņu basketbolists, spēlē uzbrūkošā aizsarga un vieglā uzbrucēja pozīcijās, ASV basketbola izlases dalībnieks. Vēl ir spēlējis Fīniksas "Suns", Dalasas "Mavericks" un Sanantonio "Spurs". 1995. gada NBA draftā viņu izraudzījās Fīniksas "Suns" ar kopējo 21. kārtas numuru. Debijas sezonā viņš vidēji spēlē guva 15 punktus, izcīnīja 4,6 atlēkušās bumbas un atdeva 3,5 rezultatīvas piespēles. M. Finlijs tika iekļauts 1995./1996. gada sezonas labāko debitantu pieciniekā. Viņš kļuva par trešo basketbolistu "Suns" vēsturē, kurš pirmajā sezonā gūst vismaz 1000 punktu. 1996. gada 26. decembrī M. Finliju aizmainīja uz Dalasas "Mavericks". Pirmajā sezonā ar "Mavericks" viņš bija komandas līderis gūtajos punktos, rezultatīvajās piespēlēs un pārtvertajās bumbās. Kopā ar Stīvu Nešu un Dirku Novicki viņi kļuva par neatņemamu Dalasas komandas piekoptās "skrien un met" taktikas sastāvdaļām. 2000. gadā Finlijs tika iekļauts Rietumu konferences sastāvā NBA zvaigžņu spēlē. Viņš guva 11 punktus. Arī pēc gada M. Finlijs spēlēja zvaigžņu spēlē. Viņš 2002. gadā ar ASV izlasi piedalījās 2002. gada Pasaules čempionātā. No turnīra ASV basketbolisti atgriezās neapmierināti, jo neiekļuva godalgoto valstsvienību skaitā. Nākamajos gados M. Finlijs kļuva par "otrā plāna" spēlētāju. 2005. gadā viņam nācās pamest "Mavericks" komandu finansiālu iemeslu dēļ. Viņa līgums (51,8 miljoni ASV dolāru trijos gados) izrādījās nepieņemams Dalasas vienības vadībai. M. Finlijs pārcēlās uz Sanantonio "Spurs". "Spurs" sastāvā viņš pildīja aizvietotāja lomu Manu Džinobili. 2007. gada izslēgšanas spēlēs Finlijs uzstādīja komandas rekordu realizētajos trīspunktu metienos - tika iemesti astoņi no deviņiem. Tieši 2007. gadā "Spurs" kļuva par NBA čempioniem. 2010. gada 4. martā M. Finlijs panāca mutisku vienošanos ar Bostonas "Celtics" vadību par iespējamo spēlēšanu šajā vienībā 2009.—2010. gada sezonas izskaņā. Divas dienas vēlāk viņš parakstīja līgumu ar "Celtics". 2010. gadā beidza karjeru. 2002 USA Basketball Arhivēts 2007. gada 14. jūlijā, Wayback Machine vietnē. (angliski) Marc Stein. «Michael Finley says he has agreement to join Boston Celtics». ESPN.com, 2010-03-04. Skatīts: 2010-03-04. (angliski) «Celtics sign Michael Finley». NBA.com. 2010-03-06. Skatīts: 2010-03-07. (angliski) NBA profils (angliski) Basketball Reference profils (angliski) IMDb profils (angliski)