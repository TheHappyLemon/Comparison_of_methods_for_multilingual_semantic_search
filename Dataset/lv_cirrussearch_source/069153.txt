Negrosa (Negros) ir sala Filipīnu arhipelāgā, pēc platības ceturtā un pēc iedzīvotāju skaita trešā lielākā sala valstī. Administratīvi ietilpst Centrālo Visaju un Rietumu Visaju reģionos; dalās divās provincēs — Austrumnegrosa un Rietumnegrosa un Bakolodas neatkarīgā pilsēta. Apdzīvo sebuāņi Austrumnegrosā un ilongi Rietumnegrosā. Lielākā pilsēta ir Rietumu Visaju reģiona un Rietumnegrosas provinces centrs Bakoloda. Izvietojusies arhipelāga vidusdaļā Visaju salu grupā. Tās krastus apskalo Visaju jūra ziemeļos, Boholas jūra dienvidaustrumos un Sulu jūra dienvidrietumos. Gimarasas šaurums un Panajas līcis rietumos to atdala no Panajas un Gimarasas salām, bet Taņona šaurums austrumos — no Sebu salas. Krasti mēreni izroboti, piekrastē dažas mazākas salas. Sala kalnaina, daudz aprimušu vulkānu. Augstākais kalns ir Filipīnu trešais aktīvākais vulkāns Kanlaons 2465 m vjl salas vidusdaļā. Valda subekvatoriāls musonu klimats. Salas ziemeļdaļā izveidoti divi lieli dabas parki: Ziemeļnegrosas dabas parks un Kanlaona kalna dabas parks. Pirmskolonizācijas laikmetā sala dēvēta par Buglasu (ilongu: Buglas) vai Mamailanu (sebuāņu: Mamaylan). Daļa salas aborigēno iedzīvotāju piederēja negritosu tautai aetiem, tādēļ spāņu kolonizatori, kas ieradās salā 1565. gadā nodēvēja to par Negrosu. Pirmās pilsētas Binalbagana un Iloga salas rietumu krastā radās jau 1573. gadā. Sākotnēji salu pārvaldīja Panajas gubernators, bet 1734. gadā Negrosa kļuva par pastāvīgu militāru apriņķi ar Ilugu kā tās centrs. 1865. gadā Negrosa kļūst par pilnvērtīgu provinci, bet 1890. gadā tiek sadalīta divās mūsdienu provincēs. 1898. gadā Negrosas iedzīvotāji sacēlās pret spāņu koloniālo administrāciju un pasludināja neatkarīgu Negrosas Republiku, kas pastāvēja līdz 1901. gadam. No 2015. līdz 2017. gadam pastāvēja vienots Negrosas reģions Filipīnu sastāvā. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 503. lpp. Vikikrātuvē par šo tēmu ir pieejami multivides faili. Skatīt: Negrosa. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)