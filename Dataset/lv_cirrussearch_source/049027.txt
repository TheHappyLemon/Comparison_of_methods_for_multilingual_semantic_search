Koaksiālais kabelis ir elektriskā kabeļa tips, kuram ir iekšējais vara vadītājs, aptverts ar cauruļveida izolācijas slāni, kas pārklāts ar tīklveida ekrānu no vara stieplītēm. Pārsvarā koaksiālie kabeļi tiek izgatavoti ar ārējo izolācijas pārklājumu. Kabeļa nosaukums "ko-aksiāls" radies, pateicoties visu kabeļa vadītāju un izolatoru kopējai ģeometriskajai asij. Koaksiālais kabelis tika jau lietots 1858. gadā pēc transatlantiskā telegrāfa kabeļa līnijas instalācijas, bet kabeļa teorija netika izstrādāta un aprakstīta, līdz tā dizainu patentēja angļu fiziķis, inženieris un matemātiķis Olivers Hevisaids 1880. gadā. Koaksiālais kabelis ir pārvades līniju tips, ar kura palīdzību iespējams vadīt augstas frekvences elektriskos signālus ar minimāliem zudumiem. To pārsvarā izmanto telefonu tīklos, platjoslas interneta tīkla kabeļiem, uzturot kabeļtelevīzijas signālus un slēdzot radio uztvērējus pie to antenām. Šis kabelis atšķiras no citiem datu vadīšanas kabeļiem, jo tā spraudņi ir precīzā, ar kabeļa viļņu pretestību salāgotā lielumā, kas vajadzīgs tā efektīvai darbībai. Koaksiālais kabelis tiek izmantots kā pārvades līnija radiofrekvenču signāliem. Tā izmantošana ietver barotājlīnijas, kas savieno radioraidītāju ar radiouztvērēju un tā antenu, datoru tīklu (piemēram, Ethernet) savienojumus, ciparaudio (S/PDIF), un kabeļtelevīzijas signālu izplatīšanu. Viena koaksiālā kabeļa priekšrocība pār cita veida radio pārraides līniju ir tā, ka ideālā koaksiālā kabelī elektromagnētiskais lauks, kas nes signālu, pastāv tikai telpā starp iekšējiem un ārējiem vadiem. Tas ļauj uzstādīt koaksiālos kabeļus blakus metāla priekšmetiem, piemēram, notekcaurulēm, bez jaudas zudumiem, kas rodas citu veidu pārraides līnijās. Koaksiālais kabelis nodrošina signāla aizsardzību no ārējiem elektromagnētiskiem traucējumiem. «Koaksialais kabelis». www1.linux.edu.lv. Arhivēts no oriģināla, laiks: 2016-09-17. Skatīts: 2019-05-29. Arhivēts 2016-09-17 Wayback Machine vietnē. Paul J. Nahin. Oliver Heaviside: The Life, Work, and Times of an Electrical Genius of the Victorian Age, 2002. ISBN 0-8018-6909-9.