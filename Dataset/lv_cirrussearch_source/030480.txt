Bobs Geinijs (angļu: Bob Gainey; dzimis 1953. gada 13. decembrī) ir bijušais kanādiešu hokejists, kreisās malas uzbrucējs. Karjeras gaitā aizvadījis 16 sezonas Nacionālās hokeja līgas kluba Monreālas "Canadiens" sastāvā, astoņas sezonas bijis komandas kapteinis, kļuvis par pieckārtēju Stenlija kausa čempionu. 1992. gada tika uzņemts Hokeja slavas zālē. Pēc spēlētāja karjeras beigām no 1990. līdz 1993. gadam strādāja par Minesotas "North Stars" galveno treneri. No 1993. līdz 2002. gadam bija Dalasas "Stars" ģenerālmenedžeris. No 2002. līdz 2010. gadam bija Monreālas "Canadiens" ģenerālmenedžeris, īslaicīgi pildot arī komandas galvenā trenera funkcijas. Monreālas "Canadiens" rindās Geinijs debitēja 1973.—74. gada sezonā. Nākamajā sezonā uzbrucējs spēlēja otrajā maiņā kopā ar Ivanu Kurnuajē un Žaku Lemēru. No 1976. līdz 1979. gadam "Canadiens" izcīnīja četrus Stenlija kausa titulus, savukārt Geinijs četras reizes pēc kārtas ieguva Frenka Selkes balvu. 1979. gadā kā Stenlija kausa izcīņas vērtīgākais spēlētājs Geinijs ieguva Kona Smita balvu. 1982. gadā karjeru beidza "Canadiens" kapteinis Seržs Savārs, un viņa pienākumus pārņēma Geinijs. 1986. gadā uzbrucējs kļuva jau par pieckārtēju Stenlija kausa čempionu. 1988.—89. gada sezonā "Canadiens" vēlreiz sasniedza Stenlija kausa finālsēriju, taču tajā sešās spēlēs piekāpās Kalgari "Flames". Pēc sērijas noslēguma Geinijs paziņoja par karjeras beigšanu. Eliteprospects profils (angliski) Internet Hockey Database profils (angliski) Hockey-Reference profils (angliski)