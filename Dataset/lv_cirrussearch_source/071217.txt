Malajbalaja (filipīniešu: Lungsod ng Malaybalay, angļu: City of Malaybalay, sebuāņu: Dakbayan sa Malaybalay) ir pilsēta Filipīnās, Ziemeļmindanao reģionā, Bukidnonas provinces galvaspilsēta un otra lielākā pilsēta. Atrodas provinces centrālajā daļā Mindanao upes pietekas Savagas krastos. Dažkārt tiek dēvēta par «Filipīnu vasaras dienvidu galvaspilsētu» (par ziemeļu «vasaras galvaspilsētu» dēvē Bagio). Pilsētai ir plaša lauku teritorija un tikai 16 % tās iedzīvotāju mīt urbānajā centrā un 40 % — urbānajās piepilsētās. Etniski lielākā daļa iedzīvotāju pieder sebuāņu un lumadu tautām, kā arī dzīvo lanaji un ilongi. Pēc reliģiskās piederības 77 % ir kristieši, galvenokārt katoļi, bet ap 20 % — musulmaņi. Līdz 18. gadsimtam, kad Bukidnonā ieradās spāņu kolonizatori, tagadējās pilsētas vietā pastāvēja lumadu tautas higaononu ciems, kurā mita vietējais datu. 1877. gada spāņu reģistros Malajbalaja figurē kā Seviljas (mūsdienās Mailaga) municipalitātes Orokjetas (Oroquieta) mazpilsēta (pueblo). 1907. gadā Agusanas provinces sastāvā nodibināja Bukidnonas subprovinci un Malajbalaja tika nozīmēta par tās galvaspilsētu un izveidota par patstāvīgu municipalitāti. 1998. gadā Malajbalajai piešķirts pilsētas statuss. «2020 Census of Population and Housing (2020 CPH) Population Counts Declared Official by the President». Q107442757. Q17067223. 7 jūlijs 2021. Vikikrātuvē par šo tēmu ir pieejami multivides faili. Skatīt: Malajbalaja.