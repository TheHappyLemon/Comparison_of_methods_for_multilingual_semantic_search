Rojs Piziks (dzimis 1971. gada 12. februārī Siguldā) ir bijušais latviešu vieglatlēts, startējis desmitcīņas sacensībās. Izglītību ieguvis Krimuldas vidusskolā, ko pabeidzis 1989. gadā. Iestājies Latvijas Universitātē, taču studijas nav pabeidzis. Trenējies pie tēva Imanta Pizika. Piedalījies 1996. gada vasaras olimpiskajās spēlēs Atlantā, kur ieņēma 23. vietu ar 7994 punktiem, uzstādīja labāko rezultātu augstlēkšanā (2,16 m). Startējis divos Pasaules čempionātos (1995, 1997), taču abās reizēs izstājies (pirmoreiz pēc sestās, otrreiz pēc ceturtās disciplīnas pēdas savainojuma dēļ). 1994. gadā izcīnījis 21. vietu Eiropas čempionātā ar 7118 punktiem. Tāpat startējis piecās Eiropas kausa izcīņas sacensībās. Deviņas reizes dažādās disciplīnās kļuvis par Latvijas čempionu (4 reizes no tām — desmitcīņā). 1995. gadā labojis Jānim Lankam 27 gadus piederējušo Latvijas rekordu (no 7854 līdz 7957 punktiem). Piziks kļuva par pirmo Latvijas desmitcīņnieku, kas sasniedzis (un vēlāk arī pārsniedzis) 8000 punktu robežu. 1996. gada Latvijas čempionātā viņš sasniedza 8000 punktu robežu, taču tā paša gada 16. jūnijā Rīgā Eiropas kausa izcīņas sacensībās kopā savāca 8045 punktus (11,33 s — 7,21 m — 15,04 m — 2,13 m — 51,90 s — 14,92 s — 46,42 m — 4,60 m — 62,52 m — 4:30,07 min). Šis rezultāts noturējās Latvijas rekorda statusā līdz 2007. gada maijam, kad to pārspēja Jānis Karlivāns (8271 punkts). Pašlaik dzīvo Ukrainā, kur nodarbojas ar koksnes eksportu. Andris Staģis. Latvijas vieglatlēti olimpiskajos 100 gados. RaKa, 1998. 203. lpp. ISBN 9984558657. Kreipāns, Anatolijs (2011. gada 8. martā). "Viņš atklāja 8000 punktu robežu". Sporta Avīze (Rīga: SIA "Mediju nams") 24 (799): 54. lpp. ISSN 1691-0451. Staģis, Andris (2011. gada 8. februārī). "Šī nedēļa vēsturē". Sporta Avīze (Rīga: SIA "Mediju nams") 6 (782): 15. lpp. ISSN 1691-0451. «Rojs Piziks». Olimpiade.lv. Arhivēts no oriģināla, laiks: 2013. gada 13. februārī. Skatīts: 2013. gada 16. februārī. Olympedia profils (angliski) LOK profils IAAF profils (angliski) Latvijas vieglatlēta(-es) profils