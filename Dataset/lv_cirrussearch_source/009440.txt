Nikolajs Žerdevs (krievu: Николай Жердев; dzimis 1984. gada 5. novembrī) ir ukraiņu izcelsmes Krievijas hokejists, malējais uzbrucējs. Pašlaik (2019) Žerdevs spēlē Krievijas Augstākās līgas komandā HK Tambova. Savu profesionālā spēlētāja karjeru Žerdeva uzsāka Elektrostaļas "Elemash" rindās, 2000. gadā debitējot Krievijas Augstākajā līgā. 2002. gadā Nikolajs pievienojās Krievijas Superlīgas kluba Maskavas CSKA rindām. Pēc sezonas beigām viņu ar kopējo 4. numuru 2003. gada NHL draftā izvēlējās Kolumbusas "Blue Jackets" vienība. Lai gan 2003.—04. sezonu Žerdevs uzsāka CSKA rindās, sezonas gaitā viņš pievienojaš "Blue Jackets" vienībai, savā NHL debijas sezonā atzīmējoties ar 34 punktiem 57 spēlēs. 2004.—05. sezonas NHL lokauta laikā Nikolajs atgriezās CSKA rindās, taču vēlāk turpināja spēlēt Kolumbusā. 2008. gada vasarā Žerdevs tika aizmainīts uz Ņujorkas "Rangers" vienību, taču pēc 2008.—09. sezonas beigām Žerdevs pievienojās KHL kluba Mitišču "Atlant" rindām. 2010. gada vasarā Žerdevs noslēdza viena gadu līgumu ar Filadelfijas "Flyers", taču spēlētāja atgriešanās NHL nebija pārlieku veiksmīga, un jau nākamajā vasarā Žerdevs atgriezās "Atlant" rindās. 2013. gada janvārī uzbrucējs pārcēlās uz Kazaņas "Ak Bars" vienību, taču vasarā noslēdza viena gada līgumu ar Prāgas "Lev". Vēl pirms sezonas sākuma no komandas rindām viņš disciplīnas pārkāpumu dēļ tika atlaists, pievienojoties Maskavas "Spartak", bet nedaudz vēlāk arī Čerepovecas "Severstal" rindām. 2014. gada jūlijā pievienojās Maskavas "Dinamo" sastāvam. Krievijas izlases rindās spēlējis 2009. gada Pasaules čempionātā, kopā ar komandu izcīnot tajā zelta medaļas. Spēlējis arī 2003. gada Pasaules junioru čempionātā, kā arī 2002. gada Pasaules U-18 čempionātā, 2002. gadā izcīnot sudraba, bet 2003. gadā - zelta medaļas. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)