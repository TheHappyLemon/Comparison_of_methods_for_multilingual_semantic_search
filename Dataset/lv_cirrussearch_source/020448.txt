Bridgestone Corporation (japāņu: 株式会社ブリヂストン, Kabushiki-gaisha Burijisuton) ir Japānas uzņēmums, kura galvenā produkcija ir automašīnu riepas. Dibināts 1931. gadā. Galvenais birojs atrodas Kyōbashi apkaimē Tokijā. Bridgestone akcijas tiek kotētas Tokijas fondu biržā. Japānis Šodžiro Išibaši (japāņu: 石橋 正二郎, Ishibashi Shōjirō) 1925. gadā Kurumē ģimenes uzņēmumā masveidā sāka ražot tradicionālās tabi zeķes, tai skaitā ar gumijas zolēm. Viņš vēlējās sākt riepu ražošanu, kas bija tukša tirgus niša Japānā. Tabi zeķu ražotnē tika izveidota riepu nodaļa, un pirmā riepa izlaista 1930. gada 9. aprīlī. 1931. gada 1. martā uz riepu nodaļas bāzes Šodžiro Išibaši dibināja uzņēmumu Bridgestone Tire Co., Ltd. Lai padarītu uzņēmumu starptautiski atpazīstamu, tā nosaukums veidots angļu valodā no Išibaši uzvārda (Ishi = Stone [akmens], Bashi = Bridge [tilts]). 1934. gadā Kurumē uzcelta jauna rūpnīca. 1935. gadā sākta golfa bumbiņu ražošana. 1937. gadā galvenais birojs pārcelts uz Tokiju un uzņēmuma nosaukums mainīts uz Nippon Tire Ltd. Otrā pasaules kara laikā gandrīz visa uzņēmuma produkcija tika izmantota kara vajadzībām. Kara laikā tika sagrauta galvenā biroja ēka Tokijā, bet ražošanas cehi palika neskarti. 1950. gados uzņēmums atgrieza iepriekšējo nosaukumu Bridgestone Tire Co., Ltd.. Veikta visu ražotņu modernizācija. 1951. gadā uzņēmums pirmais Japānā sāka ražot riepas ar viskozajām šķiedrām. 1959. gadā sākta neilona riepu ražošana. 1960. gadā uzcelta jauna rūpnīca Tokijā. 1961. gadā Bridgestone akcijas sāka kotēt Tokijas fondu biržā. 1962. gadā Tokijas rūpnīcā atklāts Tehniskais centrs pētījumu un jaunu tehnoloģiju izstrādes veikšanai. 1962. gadā izlaistas radiālās riepas smagajām mašīnām, 1964. gadā — radiālās riepas vieglajām mašīnām. 1965. gadā Singapūrā atvērta pirmā ārvalstu ražotne pēc kara. 1967. gadā ASV dibināts meitas uzņēmums riepu pārdošanai ASP tirgū. 1960. gados Bridgestone sāka ražot velosipēdus, kā arī iegādājās vieglo un smago mašīnu rūpnīcu. 1972. gadā Briselē atvērta Bridgestone pārstāvniecība Eiropā. 1976. gadā atvērtas rūpnīcas Indonēzijā un Irānā. 1979. gadā sākta alumīnija disku ražošana. 1980. gadā Bridgestone nopirka uzņēmumu Austrālijā, kas ražoja riepas un citu produkciju. 1982. gadā izlaista Japānā pirmā ziemas riepa bez radzēm. Lai uzlabotu uzņēmuma identitāti, 1984. gadā Bridgestone Tire Co., Ltd. tika pārdēvēts par Bridgestone Corporation. No Firestone Tire and Rubber Company nopirkta riepu rūpnīca Tenesī. 1988. gadā par 2,6 miljardiem USD nopirkts viss uzņēmums Firestone Tire and Rubber Company, kas bija otrs lielākais riepu ražotājs ASV. Ar Firestone iegādi Bridgestone rīcībā nonāca daudzas ražotnes Ziemeļamerikā, Latīņamerikā, Eiropā un citās vietās. 1990. gados jaunas rūpnīcas uzceltas Taizemē, Indijā, Polijā, Ķīnā, ASV un citur. 2003. gadā no Somijas mobilo telefonu ražotāja Nokia nopirktas tam piederošās riepu ražotāja Nokian Renkaat akcijas. 2007. gadā iegādāts ASV riepu izplatītājs Bandag, Inc. Kosuke Takahashi. «Japan on the brink of a new era». Asia Times, 2009-08-29. Arhivēts no oriģināla, laiks: 2009-10-02. Skatīts: 2013-07-31. Bridgestone vietne