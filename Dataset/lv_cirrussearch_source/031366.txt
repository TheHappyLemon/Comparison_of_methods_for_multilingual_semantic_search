Anau ezers (angļu: Lake Te Anau, no maoru: Te Ana-au — ‘virpuļojošā ūdens ala’) ir ezers Jaunzēlandes Dienvidsalas dienvidrietumu daļā. Otrs lielākais Jaunzēlandes ezers aiz Taupo ezera, lielākais ezers Dienvidsalā. Ezeru veidojis ledājs. Ezera galvenā daļa stiepjas ziemeļu—dienvidu virzienā 65 km garumā. Rietumu pusē ezerā iestiepjas trīs lieli fjordi: Ziemeļu fjords, Vidus fjords un Dienvidu fjords. Vidus fjorda ieejas daļā atrodas vairākas nelielas saliņas. Ezers atrodas 210 metrus virs jūras līmeņa, taču tā maksimālais dziļums ir vismaz 417 metri — tas ir kriptodepresija. Pirmie eiropieši ezeru sasniedza 1852. gadā. Ezerā ietek vairākas upes, no kurām lielākā ir Eglintonas upe, kas ietek austrumos, iepretīm Ziemeļu fjordam. Izteka Vaiau pēc vairākiem kilometriem ietek Manapouri ezerā. Anau ezera dienvidaustrumu krastā, netālu no Vaiau iztekas, atrodas Anau pilsētiņa. Bez Anau ezera krastā ir tikai vēl viena ferma. Vienlaikus ezera krastos labi attīstīta tūrisma industrija. Lielākā daļa ezera atrodas Fjordlendas nacionālajā parkā un Vāhipounamu UNESCO Pasaules mantojuma pieminekļa teritorijā. Ezera krasti ir kalnaini, rietumu krastā Keplera kalni un Mērčisona kalni paceļas 1400 metrus virs ezera līmeņa. Ezera ziemeļu galā sākas Milforda taka. Tikai austrumu krasti vietām ir mazāk kalnaini; šeit vietām ir lauksaimnieciski apstrādāta zeme. Ezera krastos dzīvo vairāki retu sugu putni, no kuriem plašāk pazīstama ir takahe (Notornis hochstetteri). Šo nelidojošo putnu uzskatīja par izmirušu, taču 1948. gadā to atklāja nelielā ielejā ezera krastā. Takahes aizsardzībai izveidota īpaša dabas aizsargājamā teritorija starp Vidus un Dienvidu fjordiem. Ezera rietumu krastā atrodas Anau alas. Vikikrātuvē par šo tēmu ir pieejami multivides faili. Skatīt: Anau ezers. Encyclopædia Britannica raksts (angliski)