Žagatsīļi (Calocitta) ir viena no vārnu dzimtas (Corvidae) ģintīm, kas apvieno divas sugas. Tās savā starpā mēdz hibridizēties. Žagatsīļi dzīvo Meksikā un Centrālamerikā: Salvadoras, Gvatemalas, Hondurasas un Kostarikas teritorijās. Abas sugas ārēji izskatās ļoti līdzīgas. Tie ir samērā lieli putni, bet melnrīkles žagatsīlis ir lielāks par baltrīkles žagatsīli; pirmā ķermeņa garums kopā ar asti ir 58—77 cm., bet baltrīkles žagatsīlis ir apmēram 44 cm garš. Aste ir ļoti gara, puse no ķermeņa vai vairāk ir žagatsīļa aste. Tā galvu grezno cekuls, kas sastāv no dažām samērā garām un viegli izliektām spalvām. Abas sugas ārēji visvieglāk atšķirt pēc pakakles apspalvojuma krāsas: melnrīkles žagatsīlim tā ir melna, bet baltrīkles žagatsīlim balta. Žagatsīļi ir skaļi un sabiedriski putni. Tos ir viegli atrast un novērot, jo mēdz sekot un uzbrukt saviem novērotājiem. Žagatsīļi veido nelielus barus, kas sastāv no 6—10 indivīdiem. Žagatsīlis ir nometnieks, lai gan tēviņi, sasnieguši dzimumbriedumu, klejo nelielus attālumus, lai atrastu savu teritoriju. Žagatsīļi ir visēdāji. Tie barojas ar dažādiem kukaiņiem un citiem bezmugurkaulniekiem, vardēm, ķirzakām, olām un putnēniem, sēklām, augļiem un graudiem, kā arī sūc nektāru no balsa koka ziediem. Jaunie putni paliek kopā ar vecākiem vairākus gadus, līdz iemācās patstāvīgi sameklēt barību. Žagatsīļu ģints (Calocitta) Baltrīkles žagatsīlis (Calocitta formosa) Melnrīkles žagatsīlis (Calocitta colliei) World Bird List: Crows, mudnesters & birds-of-paradise, 2020 «Black-throated Magpie-jays». Arhivēts no oriģināla, laiks: 2011. gada 15. oktobrī. Skatīts: 2010. gada 27. oktobrī. «White-throated Magpie-jay (Calocitta formosa)». Arhivēts no oriģināla, laiks: 2011. gada 13. augustā. Skatīts: 2010. gada 27. oktobrī. «White-Throated Magpie-Jay». Arhivēts no oriģināla, laiks: 2009. gada 1. jūnijā. Skatīts: 2010. gada 27. oktobrī. «Skill acquisition and the timing of natal dispersal in the white-throated magpie-jay, Calocitta formosa». Arhivēts no oriģināla, laiks: 2016. gada 5. martā. Skatīts: 2015. gada 4. jūlijā. Genus Calocitta Baltrīkles žagatsīļa foto (animaldiversity) Melnrīkles žagatsīļa foto (avibase)