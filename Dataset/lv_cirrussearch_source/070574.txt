Dienvidkotabato (filipīniešu: Lalawigan ng Timog Cotabato, angļu: Province of South Cotabato, ilongu: Kapuoran sang Bagatnan Cotabato) ir viena no Filipīnu provincēm valsts dienviddaļā, Soksksarhenas reģionā. Administratīvi dalās 1 pilsētā un 10 municipalitātēs un sīkāk 199 barangajās. Provinces galvaspilsēta un lielākā pilsēta ir Koronadala. Heneralsantosas augsti urbanizētā pilsēta administratīvi un politiski ir neatkarīga no provinces, bet tiek dažkārt tai pieskaitīta ģeogrāfiski un statistiski. Provincē daudznacionāls iedzīvotāju sastāvs — lielākā daļa ir 20. gadsimtā ieceļojušie ilongi (484 870; 50 %) un sebuāņi (110 500; 11 %), kā arī autohtonie tboli (131 720; 13,5 %), blaani (63 109; 6,5 %) un magindanaji (41 721; 4,3 %). Lielākā daļa iedzīvotāju pieder dažādām kristiešu konfesijām (katoļi 65 %, protestanti 22 %), bet ap 4 % (galvenokārt magindanaji) ir musulmaņi. Province izvietojusies Mindanao salas dienviddaļā. Rietumos un ziemeļos robežojas ar Sultankudaratu, ziemeļaustrumos — ar Dienviddavao, austrumos un dienvidos — ar Sarangani, bet dienvidaustrumos — ar Heneralsantosas neatkarīgo pilsētu. Provinces reljefs lielākoties kalnains, tās teritorijā divi aktīvi vulkāni — Matutums (2286 m vjl, provinces augstākā virsotne) austrumos uz robežas ar Sarangani un Melebingojs (1824 m vjl) dienvidos. Valda subtropu klimats. Līdz 19. gadsimta vidum provinces teritorija piederēja Magindanao sultanātam. Pēc sultanāta nonākšanas Spānijas varā 1860. gadā tika izveidots Kotabato rajons (Distrito de Cottabato), kas iekļāva Mindanao upes baseinu un teritorijas uz dienvidoem līdz Sulavesi jūrai. Amerikāņu administrācijas laikā 1903. gadā tika izveidota Moro province un Kotabato bija viens no tās distriktiem. 1914. gadā Moro province tika likvidēta un izveidota patstāvīga Kotabato province. 1930. gados provinces teritorijā masveidā ieradās ieceļotāji no Visajām un Lusonas. Dienvidkotabato kā patstāvīgu provinci nodalīja 1966. gadā. 1992. gadā no provinces dienvidu un austrumu municipalitātēm tika izveidota patstāvīga Sarangani province. Philippine Statistics Authority. Ethnicity Statistical tables Vikikrātuvē par šo tēmu ir pieejami multivides faili. Skatīt: Dienvidkotabato.