Jirži Šlēgrs (čehu: Jiří Šlégr; dzimis 1971. gada 30. maijā) ir bijušais čehu hokejists, aizsargs. Savas karjeras laikā Šlēgrs izcīnīja gan Stenlija kausu, gan arī Olimpisko spēļu un Pasaules čempionāta zelta medaļas, tādējādi kļūstot par neformālā Trīs zeltu kluba biedru. Profesionālā spēlētāja karjeru Šlēgrs uzsāka dzimtajā Jihlavā, kad 1987.—88. gada sezonas otrajā pusē debitēja Čehoslovākijas hokeja līgas kluba HC Jihlava sastāvā. Tiesa, kluba sastāvā Jirži nostiprinājās vien 1989.—90. gada sezonā, taču 1992. gada vasarā aizsargs pārcēlās uz Ziemeļameriku. 1992.—93. gada sezonā Šlēgrs savu spēles laiku dalīja starp NHL klubu Vankūveras "Canucks" un AHL klubu Hamiltonas "Bulldogs", taču nākamajā sezonā Šlēgrs "Canucks" rindās aizvadīja jau 78 spēles. 1994.—95. gada sezonas vidū Šlēgrs tika aizmainīts uz Edmontonas "Oilers" vienību, kurā spēlēja līdz 1996. gada vasarai, kad pievienojās Zviedrijas Elitsērijas klubam Sodertalje SK, taču gadu vēlāk atgriezās NHL, spēlējot Pitsburgas "Penguins" rindās. 2001. gada janvārī Šlēgrs tika aizmainīts uz Atlantas "Thrashers" vienību, taču 2001.—02. gada sezonas izskaņā — uz Detroitas "Red Wings", kuras sastāvā Šlēgrs sezonas noslēgumā izcīnīja Stenlija kausu. 2002.—03. gada sezonu Šlēgrs aizvadīja Eiropā, savu spēles laiku dalot starp Čehijas Ekstralīgas klubu HC Litvinov un Krievijas Superlīgas klubu Omskas "Avangard". 2003.—04. gada sezonu Šlēgrs aizvadīja Vankūveras "Canucks" un Bostonas "Bruins" rindās, taču 2004.—05. gada NHL sezonas lokauta laikā atgriezās HC Litvinov sastāvā. Pēc lokauta Jirži aizvadīja vēl vienu sezonu "Bruins" sastāvā, taču tad turpināja savu karjeru HC Litvinov rindās. Lai gan 2010.—11. gada sezonā Šlēgrs vairs nespēlēja, nākamās sezonas izskaņā viņš palīdzēja komandai saglabāt vietu Čehijas Ekstralīgā, kluba sastāvā aizvadot piecas spēles. Čehoslovākijas izlases sastāvā spēlējis 1991. gada Pasaules čempionātā, kā arī 1992. gada olimpisko spēļu turnīrā, tajā izcīnot bronzas medaļas. Čehijas izlases rindās spēlējis četros Pasaules čempionātos, 2005. gadā kopā ar izlasi izcīnot zelta medaļas, kā arī 1998. gada Olimpiskajās spēlēs, tajās kļūstot par Olimpisko čempionu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)