Rulete (no franču: roulette — 'rats') ir viena no populārākajām kazino galda spēlēm, kuras pamatā ir likmju veikšana, ruletes rats, numuri un bumbiņa. Ruletes pirmsākumi meklējami 17. gadsimta Francijā, kur matemātiķis Blēzs Paskāls, mēģinādams radīt mūžīgo dzinēju, izveidoja primitīvu ruletes veida mehānismu. 18. gadsimta beigās tika radīts mūsdienām tuvs mehānisms un spēle kļuva populāra Anglijā un Francijā. Ruletes kazino spēles galvenais mērķis ir uzminēt ciparu, uz kura ratā apstāsies bumbiņa. Ruletes ratā kopumā ir 37 bedrītes, kas numurētas no 0 līdz 36. Citās versijās bedrīšu skaits var būt citādāks. Ratā atzīmētie skaitļi ir divās krāsās — melnā un sarkanā. Izņēmums ir nulle, jo tā ir iekrāsota zaļā krāsā. Ruletes spēle sākas ar likmju veikšanu. Spēlētāji var veikt iekšējās un ārējās likmes. Visbiežākās un vienkāršākās ruletes likmes ir — likme uz krāsu, likme uz precīzu ciparu, likme uz pāri vai nepāri, likme uz sektoru. Kad likmju pieņemšanas laiks ir beidzies, krupjē iegriež ruletes ratu un pretēji tā griešanās virzienam iemet bumbiņu. Kad rats ir apstājies un bumbiņa iekritusi kādā no numurētajām bedrītēm, nosaka uzvarētājus.Skaitlis, kura sadaļā iekrīt bumbiņa, ir laimējušais un atkarībā no tā tiek noteiktas uzvarošās likmes. Zaudējušās likmes nonāk pie krupjē, bet uzvarošās — izmaksātas laimētājiem, balstoties uz izmaksu tabulu. Precīzs skaitlis — likme uz vienu skaitli. Liels risks un liela izmaksa — 35:1. Dalītā (splits) — likme uz diviem blakus esošiem skaitļiem horizontālā vai vertikālā līnijā. Žetons jānovieto uz līnijas starp abiem skaitļiem. Izmaksa 17:1. Iela (street) — likme uz trīs skaitļiem horizontālā līnijā. Izmaksa 11:1; Sešlīnija — likme uz 6 skaitļiem jeb divām blakus esošām līnijām. Izmaksa 5:1; Stūris — likme uz 4 blakus esošiem skaitļiem. Izmaksa 8:1; Sarkans vai melns — likme uz sarkanajiem vai melnajiem skaitļiem. Uz rata ir 18 melni un 18 sarkani skaitļi. Ja bumbiņa apstājas zaļajā bedrītē, tad likme ir zaudēta; Pāris vai nepāris — līdzīgs likmes veids kā sarkans vai melns. Spēlētājs veic likmi uz pāra vai nepāra skaitli. Augstāk vai zemāk — skaitļu laukums tiek iedalīts no 1—18 un no 19—36. Spēlētājs veic likmi uz vienu vai otru laukumu; Skaitļu duči — spēles laukums iedalās trīs horizontālos laukumos: no 1 līdz 12, no 13 līdz 24 un no 25 līdz 36. Spēlētājs veic likmi uz kādu no laukumiem; Kolonna — likme tiek veikta uz skaitļiem, kas iedalīti trīs vertikālās kolonnās. Spēlētājs veic likmi uz kādu no trīs kolonnām. Sauszemes un tiešsaistes kazino spēlētājiem parasti piedāvā trīs veidu ruletes — Eiropas, amerikāņu un franču. Visbiežāk sastopamā versija ir Eiropas rulete. Ruletes ratam ir 37 kabatiņas — 18 melnas, 18 sarkanas un viena zaļa. Eiropas versijas RTP (Return to Player Rate) ir aptuveni 97%. Amerikāņu ruletē ir viena atšķirība — ruletes ratā ir par vienu kabatiņu vairāk kā Eiropas un franču versijās. Trīsdesmit astotajā kabatiņā ir vēl viena nulle. Amerikas versijā ir divi zaļie cipari — 0 un 00. Amerikāņu rulete nav tik izdevīga kā eiropiešu un francūžu rulete. Amerikāņu ruletes RTP ir 94%. Tikmēr franču ruletē tiek izmantots tāds pats rats kā Eiropas ruletē. Vienīgās atšķirības meklējamas derību iespējās un noteikumos. Piemēram, Francijas ruletē strādā La partage un En Prison noteikumi, kas spēlēšanu padara mazliet izdevīgāku. Franču ruletei ir augstāks uzvaras koeficients nekā Eiropas un amerikāņu versijām — RTP 98%. «Blaise Pascal | Lemelson». lemelson.mit.edu. Skatīts: 2023-03-15. Vikikrātuvē par šo tēmu ir pieejami multivides faili. Skatīt: Rulete. Encyclopædia Britannica raksts (angliski) Encyclopædia Universalis raksts (franciski)