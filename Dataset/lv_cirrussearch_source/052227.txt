Zemledus makšķerēšana ir Latvijā populārs sporta un atpūtas veids, makšķerējot ziemas apstākļos. Sacensības tajā kā vienu no disciplīnām Latvijā pārvalda Latvijas Makšķerēšanas Sporta Federācija (LMSF). Pasaules un Eiropas čempionātus vada Starptautiskā sporta makšķerēšanas federācija CIPS (Confédération Internationale de la Peche Sportive), pēdējais notikušais bija 2020. gada februārī Varkausā Somijā. Parastais zemledus makšķerēšanas veids ir, atrodoties uz ledus, izurbt tajā nelielu āliņģi un makšķerēt, lietojot īsu makšķeri. Ir arī varianti, piemēram, makšķeres kātu aizstājot ar roku, vai īpaši labvēlīgos apstākļos makšķerējot no ledus lauka malas. Tīklu, žebērkļu vai citu neatļautu līdzekļu lietošana zivju ieguvei nepieder pie zemledus makšķerēšanas. Zemledus makšķernieki gan sacensībās, gan vaļaspriekam sēž uz atklāta ledus. Rocīgākie vai tālāku ceļu mērojušie makšķernieki reizēm atved sev līdz teltis vai būdiņas patvērumam no vēja un aukstuma un novieto tās tuvumā. Speciāli sagatavotu vai populāru ūdenstilpju krastos bieži atrodas arī viesu mājas. Pirmais zemledus zivju ķeršanu rakstos piemin Aristotelis, rakstot, ka Pontas (mūsdienu ZA Turcijā) iedzīvotāji ķerot zivis, veidojot caurumus ledū. Taču viņš nav precizējis līdzekļus, kā tas darīts. Latvijas čempionāts zemledus makšķerēšanā parasti notiek 3 posmos, kuru laiks stipri atkarājas no ledus biezuma. 2019. gadā tas risinājās janvārī, februārī un decembrī attiecīgi Balvu, Limbažu Lielezera un Baļotes ezeros. Kopvērtējumā uzvaru guva Aidas Šunte no komandas "OK Cope Sports". Sezonas laikā notiek arī čempionāts zemledus makšķerēšanā veterāniem tautas klasē. 2019. gada pasaules zemledus makšķerēšanas čempionātā Bulgārijā Latvijas izlase izcīnīja 4. vietu, 2020. gadā Somijā — 5. (no 13; individuāli trešo vietu izcīnīja Raimonds Kinerts). 2017. gadā šis čempionāts notika Latvijā Mazajā Baltezerā un tajā Latvija bija otrā aiz Ukrainas. Lielākās 2019. gada sacensības notika Minesotā, ASV, un pulcēja pāri par 15 000 dalībnieku. Zemledus makšķerēšanai Latvijā ir pieejamas tās pašas ūdenstilpes, kas parastajai, taču ik gadus tiek izsludināti brīdinājumi, kad ledus ir riskanti plāns. Pirmais un pēdējais ledus makšķernieku aprindās tiek uzskatīti par īpaši veiksmīgiem, jo zivis šai laikā ir aktīvākas. Taču šāds ledus ir arī plāns, kas nereti noved pie nelaimes gadījumiem. Bīstama ir ne tikai ielūšana ledū, bet arī ledus atlūšana un aiznešana no krasta — tā, 2013. gadā Rīgas līcī nācās veikt lielu glābšanas operāciju, lai noņemtu no ledus gabaliem 220 jūrā aiznestus makšķerniekus. Neraugoties uz to, ka šādās vaļasprieka darbībās nav sportiskās kontroles, ieskaitot makšķerēšanas noteikumu ievērošanas kontroli, arī tajās tiek oficiāli atzīmēti Latvijas mēroga sportiskie rekordi noķerto zivju izmēros. Rekordzivis netiek šķirotas pēc disciplīnas, kurā tās iegūta, zemledus vai kādas citas. Zemledus makšķernieki uz Onumas ezera Japānā Makšķernieki Krasnojarskā, Krievijā Ledus urbis Makšķernieku ciemats uz ledus Kanādā «17th World Ice Fishing Championship». Arhivēts no oriģināla, laiks: 2020. gada 23. martā. Skatīts: 2020. gada 23. martā. «Аристотель. Метеорологика. Книга I;12». Arhivēts no oriģināla, laiks: 2020. gada 23. martā. Skatīts: 2020. gada 23. martā. «LMSF: Sacensību rezultāti». Arhivēts no oriģināla, laiks: 2020. gada 23. martā. Skatīts: 2020. gada 23. martā. «14th World Ice Fishing Championship». Arhivēts no oriģināla, laiks: 2020. gada 23. martā. Skatīts: 2020. gada 23. martā. «"The Brainerd Jaycees Ice Fishing Extravaganza 2019". FishingBooker.com». Arhivēts no oriģināla, laiks: 2020. gada 23. martā. Skatīts: 2020. gada 23. martā. BBC: Beachgoers stranded on Latvia ice floes «LMSF: Latvijas rekordzivis». Arhivēts no oriģināla, laiks: 2020. gada 23. martā. Skatīts: 2020. gada 23. martā.