Bruks Roberts Lopess (angļu: Brook Robert Lopez; dzimis 1988. gada 1. aprīlī) ir amerikāņu basketbolists, spēlē centra pozīcijā. 2023. gadā pārstāv Nacionālās basketbola asociācijas (NBA) klubu Milvoki "Bucks", kura sastāvā kļuva par 2021. gada NBA čempionu. Viņa dvīņubrālis Robins Lopess arī ir profesionāls basketbolists un spēlē NBA. Profesionālā līmenī basketbolu spēlējis arī viņu vecākais brālis Alekss. Brāļu Lopesu tēvs ir cēlies no Kubas. Spēlējis NCAA, kur kopā ar brāli pārstāvēja Stenforda Universitātes basketbola komandu "Cardinal". Pēc divām sezonām augstskolu basketbolā 2008. gada NBA draftā B. Lopesu Ņūdžersijas "Nets" izraudzījās pirmajā kārtā ar 10. kārtas numuru. Debijas sezonā viņš tika iekļauts līgas simboliskajā debitantu pirmajā izlasē. 2013. gadā piedalījās NBA Visu zvaigžņu spēlē. 2013. gadā kopā ar klubu pirmo reizi kvalificējās NBA izslēgšanas spēlēm. 2017. gada junijā B. Lopess kopā ar pirmas kārtas drafta tiesībām (draftēja Kailu Kuzmu) tika aizmainīts uz Losandželosas "Lakers" pret D'Endželo Raselu un Timofeju Mozgovu. 2018. gada vasarā B. Lopess noslēdza līgumu ar Milvoki "Bucks", nonākot vienā no labākajām NBA komandām. Vairāku sezonu laikā viņš ir pilnveidojis savu uzbrukuma daudzveidību, kļūdams par labu trīpunktu metienu izpildītāju (pirmajās 6 NBA sezonās viņš nemeta nevienu tālmetienu, taču šobrīd ir viens no produktīvākajiem trīspunktu metējiem līgā). 2019. gadā B. Lopess noslēdza jaunu līgumu ar "Bucks", kas paredz 52 miljonu dolāru atalgojumu četros gados. 2021. gada jūlijā kopā ar Milvoki "Bucks" kļuva par NBA čempionu, būdams komandas pamatsastāva centra spēlētājs un dodoties laukumā starta pieciniekā visās 23 izslēgšanas spēlēs. Vikikrātuvē par šo tēmu ir pieejami multivides faili. Skatīt: Bruks Lopess. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) ESPN NBA profils (angliski) RealGM Basketball profils (angliski)