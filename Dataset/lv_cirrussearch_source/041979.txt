Plutona pavadoņi ir pundurplanētas Plutona dabiskie pavadoņi Harons, Stiksa, Nikte, Kerbers un Hidra. Harona atklāšana 1978. gadā noveda pie Plutona masas un izmēru pārrēķināšanas, Plutons un Harons līdzīgo izmēru un relatīvi nelielā savstarpējā attāluma dēļ reizēm tiek dēvēti par dubultplanētu. Pārējie pavadoņi ir nelieli un atklāti New Horizons misijas gatavošanas laikā no 2005. līdz 2012. gadam. Plutonu atklāja 1930. gadā. Haronu 1978. gada jūnijā atklāja amerikāņu astronoms Džeimss Kristijs, nosaucot to sengrieķu mitoloģiskā pārcēlāja Harona vārdā. Hidru un Nikti atklāja 2005. gadā, izpētot ar Habla kosmisko teleskopu iegūtos attēlus. Par atklājumu oficiāli tika paziņots 2005. gada 31. oktobrī un pavadoņiem tika piešķirti pagaidu apzīmējumi: S/2005 P 1 (Hidra) un S/2005 P 2 (Nikte). Kerberu atklāja astronomu grupa Marka R. Šovaltera vadībā 2011. gada 28. jūnijā, kad astronomi pētīja Plutona apkārtni, pārbaudot, vai ap to neatrodas gredzeni. Par pavadoņa atklājumu tika paziņots 2011. gada 20. jūlijā. Stiksu atklāja tā pati astronomu grupa, izpētot attēlus, kurus uzņēma ar Habla kosmisko teleskopu laikā no 2012. gada 26. jūnija līdz 9. jūlijam. Par atklājumu tika paziņots 2012. gada 11. jūlijā. Plutona pavadoņi šajā tabulā ir sakārtoti pēc apriņķošanas perioda lieluma (no mazākā līdz lielākajam). Harons pēc izmēriem ir daudz prāvāks par pārējiem pavadoņiem.