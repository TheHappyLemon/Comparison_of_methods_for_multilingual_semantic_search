Kavaliera karaļa Čārlza spaniels ir Lielbritānijas izcelsmes suņu šķirne, kura Latvijā nav populāra. Tos bieži kļūdaini uzskata par maza auguma kokerspanieliem, taču šīs šķirnes ir atšķirīgas. Mazie spanieli Eiropas mākslinieku gleznās sāka parādīties 16. vai 15. gadsimtā. Eiropas karaliskajos galmos un dižciltīgo cilvēku namos šie suņi bija ļoti pieprasīti. Stjuartu dinastijas laikā Kavaliera karaļa Čārlza spanieli kļuva vēl iecienītāki. Čārlzam I šie suņi esot ļoti patikuši, taču vēl ciešāk spanieli saistās ar Čārlzu II, jo savu nosaukumu tie ieguvuši karaļa Čārlza II valdīšanas laikā. Viņā izdeva rīkojumu, ka karaļa Čārlza spanieliem ir atļauts atrasties jebkurā publiskā vietā, ieskaitot parlamenta ēku. Šīs šķirnes suns izrāda pieķeršanos, ir pieticīgs un viegli apmācāms. Ir lielisks ģimenes mīlulis, jo tam patīk pavadīt laiku ar saimnieku un baudīt viņa uzmanību. Lieliski saprotas ar bērniem un gados vecākiem cilvēkiem. Spaniels nav liels rējējs, taču ziņos par tuvumā esošajiem svešiniekiem. Par sargsuni tomēr nav uzskatāms, jo visus atnācējus sagaidīs sirsnīgi. Kavaliera karaļa Čārlza spaniels saprotas ar ikvienu, ieskaitot kaķus un citus maza auguma dzīvniekus. Tā kā pats ir salīdzinoši mazs un viegli paņemams līdzi, viņš kļuvis par lielisku ceļabiedru. Savas vajadzības pēc fiziskām nodarbībām piemēro saimnieka dzīves ritmam. Vienīgais mīnuss — nespēj ilgi palikt vientulībā. Kavaliera karaļa Čārlza spanielam ir garš, mīksts, viegli viļņains apmatojums. Kažoka krāsa var būt melni lāsumaina — spīdīgi melna ar spilgtiem sarkanbrūniem plankumiem uz purna, kājām, krūtīm, ausu iekšpusē, zem astes un virs acīm. Trīskrāsaina — melnbalta ar spilgtiem sarkanbrūniem plankumiem uz vaigiem, ausu iekšpusē, zem astes un virs acīm, plats, balts laukums starp acīm un uz pieres. Blenheima — pamatā balta krāsa ar labi izvietotiem kastaņbrūni sarkaniem plankumiem. Rižs — kastaņbrūni sarkana krāsa. Abu dzimumu suņiem skausta augstums ir starp 30 un 33 cm, bet svars — starp 5.5 un 8 kg. Galvaskauss starp augsti novietotajām ausīm gandrīz plakans un plats. Pāreja starp galvaskausu un purniņu labi izteikta. Ausis ir garas un labi apmatotas. Acis, kuras novietotas tālu viena no otras ir lielas, apaļas un melnas. Aste ar labu apmatojumu. Kavaliera karaļa Čārlza spanielu ieteicams kopt reizi nedēļā. Nagi ir jāapgriež reizi mēnesī. Šis šķirnes suns maina apmatojumu, bet labas kopšanas rezultātā izkritušo matu nebūs pārāk daudz. Īpašu uzmanību jāpievērš ausīm, jo tā kā tās vienmēr ir nolaistas, praktiski nav gaisa apmaiņas. Apmatojumu nav nepieciešams apgriezt un arī izstāžu vajadzībām tas nav pieļaujams. Temzina Pikerela. Suņa gars. http://www.cavalierhealth.org/ Edward Banks. Dogs, 2008. https://web.archive.org/web/20181118230756/http://www.cavalier.lv/ https://web.archive.org/web/20190114092409/http://www.mycavalier.lv/