Anu Helena Vehvileinena (Anu Helena Vehviläinen; dzimusi 1963. gada 9. septembrī) ir Somijas politiķe. No 2020. līdz 2022. gadam viņa bija Eduskuntas (Somijas parlamenta) priekšsēdētāja. Viņa ir bijusi pašvaldību ministre un satiksmes ministre. Vehvileinena ir Somijas Centra biedre. Anu Vehvileinena piedzima 1963. gada 9. septembrī Lepevirtā. 1982. gadā viņa beidza Savonlinnas Mākslas ģimnāziju. 1984. gadā Vehvileinena ieguva kultūras sekretāres specialitāti Alkio tautskolā Korpilahti. 1988. gadā viņa kļuva par Centra studentu apvienības priekšsēdētāja vietnieci, un 1989. gadā — par priekšsēdētāju. Viņa bija Jaunā Centra asociācijas prezidente no 1989. līdz 1991. gadam. No 1991. līdz 1993. gadam Anu Vehvileinena strādāja par ārlietu ministra palīgu. 1993. gadā viņa bija Pāvo Veirinena prezidenta kampaņas pārstāve. No 1993. līdz 2012. gadam Vehvileinena bija Joensū domes deputāte. 1994. gadā viņa ieguva filozofijas maģistra grādu Joensū Universitātē. Viņas maģistra darba tēma bija "Par lielu vecuma grupu pārstāvjiem pašvaldības darbā un viņu aiziešanu pensijā". Studiju laikā Vehvileinena aktīvi iesaistījās ielu teātra aktivitātēs Joensū. 1995. gada parlamenta vēlēšanās Anu Vehvileinena pirmo reizi tika ievēlēta par Eduskuntas deputātu. Viņa parlamentā tika ievēlēta atkārtoti 1999., 2007. 2011. 2015. un 2019. gadā. No 2003. līdz 2004. gadam viņa bija uzņēmuma Joensuun Röntgen Oy prezidente un izpilddirektore. No 2003. līdz 2005. gadam viņa bija Mannerheima Bērnu labklājības līgas Ziemeļkarēlijas apgabala izpilddirektore. Viņa piedalījās arī dažādu citu organizāciju un uzņēmumu darbā. 2007. gada 19. aprīlī Vehvileinena kļuva par satiksmes ministri Mati Vanhanena valdībā. 2010. gada 22. jūnijā viņa saglabāja satiksmes ministra portfeli Mari Kiviniemi kabinetā un pildīja šo pienākumus līdz 2011. gada 22. jūnijam, kad atkāpās Kiviniemi valdība. 2015. gada 29. maijā Vehvileinena kļuva par pašvaldību un reformu ministri Juhas Sipiles valdībā. 2019. gada 29. maijā satiksmes un sakaru ministre Anne Bernera atstāja savu amatu, lai kļūtu par SEB grupas padomes locekli. Vehvileinena uzņēmās vadīt arī satiksmes jomu un kļuva par pašvaldību un satiksmes ministri līdz valdības termiņa beigām 6. jūnijam. 2020. gada 9. jūnijā Anu Vehvileinenu ievēlēja par Eduskuntas priekšsēdētāju, nomainot Mati Vanhanenu, kurš kļuva par finanšu ministru. 2022. gada 1. februārī Vehvileinenu Eduskuntas priekšsēdētāja amatā nomainīja Mati Vanhanens. 1998. gada Anu Vehvileinena apprecējās ar Centrālās kriminālpolicijas noziegumu komisāru Timo Hiltunenu. 2000. gadā viņiem piedzima dēls Tatu Hiltunens. 2011. gada novembrī viņas vīrs nošāvās. 2021. gadā Vehvileinena izstājās no evaņģēliski luteriskās baznīcas un kļuva par Somijas pareizticīgo baznīcas locekli. Anu Vehvileinenas vietne Anu Vehviläinen Edusktunta Informācija Somijas valdības vietnē Arhivēts 2021. gada 28. oktobrī, Wayback Machine vietnē.