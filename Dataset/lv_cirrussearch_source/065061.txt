Tur kaut kam ir jābūt ir latviešu grupas Prāta Vētra astotais studijas albums latviešu valodā, kas nācis klajā 2008. gada 13. maijā. "Tur kaut kam ir jābūt" ir arī tāda paša nosaukuma koncerttūre. Albuma producents ir latviešu hiphopa izpildītājs Gustavo. "Tur kaut kam ir jābūt" iezīmē spēcīgas pārmaiņas "Prāta Vētrai" raksturīgajā tradicionālajā skanējumā. Pirmoreiz kādu no albumā iekļautajām dziesmām "Prāta Vētra" atskaņoja Siguldas 800 gadu jubilejas koncertā 2007. gada augustā, nospēlējot nesen sacerēto dziesmu "Ja tikai uz mani tu paskatītos". Mēneša laikā pēc izdošanas "Tur kaut kam ir jābūt" sasniedza Platīna diska statusu un pārsniedza 10 000 pārdoto kopiju skaitu. Augusta sākumā albums pārsniedza jau 18 000 pārdoto kopiju skaitu, tādējādi saņemot dubultplatīnu. Albums ir ierakstīts deviņu mēnešu laikā, laika posmā no 2007. gada vasaras beigām līdz 2008. gada pavasarim. Pirms albuma ierakstīšanas grupā brieda konflikts — Renārs Kaupers un Jānis Jubalts vēlējās ierakstīt albumu "Prāta Vētrai" iepriekš raksturīgajā muzikālajā stilā, savukārt Kaspars Roga un Māris Mihelsons iestājās par pārmaiņām. Par albuma producentu kļuva hiphopa izpildītājs un producents Gustavo. Jubaltam un Kauperam ierakstīšanas procesa laikā bija domstarpības ar producentu par muzikālo skanējumu, tādējādi albuma "Tur kaut kam ir jābūt" tapšanas process bija sarežģīts. Kaupers ir atzinis, ka visgrūtākais posms albuma tapšanā bija decembris un janvāris, kad bija iesāktas vairākas dziesmas, taču grupai nebija redzējuma par to pabeigšanu. Ierakstīšanas laikā grupa kopā ar producentu ir daudz eksperimentējusi, mēģinot savienot 1970. gadu un 21. gadsimta muzikālās ietekmes. Albuma ierakstā ir piedalījušies arī vairāki viesmākslinieki. Tāpat kā albumā "Četri krasti", arī šajā ar basģitāras partijas ir iespēlējis Ingars Viļums. Albuma producents Gustavo ar savu balsi ir piedalījies dziesmās "Bronza", "Ai nu lai" un "Tur kaut kam ir jābūt". Dziesmā "Es jau nāku" "Prāta Vētra" ir sadarbojusies ar turku instrumentālo ansambli "Yansimalar", bet instrumentālajā gabalā "Siāma" ir dzirdams vienīgi šīs grupas dalībnieks Taners Sajačoglu. Vēl albuma ierakstā ir piedalījušies Gunārs Kalniņš ar savu "GG Choir", multimākslinieks Kaspars Bindemanis, "Double Faced Eels" dalībnieki Pauls Ķesteris un Reinis Briģis, Valta Pūces vadītais stīgu kvartets, un citi. Albuma ieraksts notika Rīgā, "Wolk Recording" studijā, tādējādi šis ir pirmais "Prāta Vētras" albums kopš 1997. gada albuma "Viss ir tieši tā kā tu vēlies", kas ir ierakstīts Latvijā. Albuma māsterēšanu Ņujorkas studijā "Sterling Sound" veica Toms Koins. Renārs Kaupers ir atklājis, ka albuma nosaukums radies no kādas franču mākslinieka fotoizstādē Jūrmalā esošās fotogrāfijas ar nosaukumu "Kontakts". Tajā ir attēlots zem ūdens esošs vīrietis, kas pakāpies uz trepēm ir izstiepis roku, aizsniedzot vietu, kur ūdens beidzas. Kaupers sacīja, ka viņaprāt fotogrāfijas nosaukumam drīzāk būtu bijis jābūt "Tur kaut kam ir jābūt". Tādēļ, izjūtot iespaidu no šīs fotogrāfijas, albumam ir dots šāds nosaukums. Albuma vāka noformējumu ir veidojis gleznotājs Otto Zitmanis, uz vāka ir attēlota kaila sieviete skatā no aizmugures, kurai ap vidu ir aplikts melns tauriņš. Savukārt albumam pievienotā bukleta otrā pusē ir attēlota tā pati sieviete, tikai no priekšpuses. Albuma bukletā pie katras dziesmas teksta ir ievietota Otto Zitmaņa atbilstoši dziesmai zīmētas gleznas attēls. 2008. gada maija otrajā pusē notika arī šo gleznu izstāde. Dziesmu tematika ir plaša. Dziesmā "Bronza" ir apspēlēta Pirmās Formulas tematika un tās ietekme uz sabiedrību. Renārs Kaupers dziesmu "Ja tikai uz mani tu paskatītos" ir aprakstījis kā "izmisīgu iemīlējušamies cilvēka dvēseles kliedzienu". Tāpat albumā ir apskatīta arī masu mediju nepareizā interpretācija par "Prāta Vētru" ("Ai nu lai"), sajūtas pēc nogurdinošas ballītes ("Vakardienas trakums"), cilvēka vajadzība pēc draudzības ("Ai nu lai", "Atliek nosargāt"), naudas ietekme uz cilvēku ("Par podu") u.c. Visu dziesmu mūzikas autori ir "Prāta Vētra", izņemot 4. ("Prāta Vētra" un Ingars Viļums); 2., 8., 12., 13. ("Prāta Vētra", Gustavs Butelis, Aleksandrs Volks). Dziesmu tekstu autori ir Renārs Kaupers un Gustavs Butelis. Kā pirmais albuma singls atklātībā nonāca dziesma "And I Lie", kas ir albumā iekļautās dziesmas "Ai nu lai" angliskā versija, ko "Prāta Vētra" pirmatskaņoja 2007. gada 31. decembrī Arēnā Rīga "Gada pārvērtību nakts ietvaros". Tajā "Prāta Vētra" sadarbojas ar Gunāra Kalniņa vadīto GG Choir, kā arī vijolnieku Gidonu Grīnbergu. "And I Lie" trīs nedēļas pavadīja Latvijas Mūzikas Spices 1. vietā, kā arī sasniedza 1. vietu "Rietumu Radio", "Radio Trīs" un "Radio Valmiera" topos. "And I Lie" kļuva arī par 2008. gada pirmo četru mēnešu visvairāk digitāli lejupielādētāko dziesmu Latvijā. Par otro albuma singlu kļuva dziesma "Ja tikai uz mani tu paskatītos", kura jau iepriekš tika spēlēta Siguldas 800 gadu jubilejā, 2007. gada augustā. Solists Renārs Kaupers ir atzinis, ka šo viņš uzskata par "labāko roka dziesmu, ko līdz šim esam radījuši". Dziesmu 21. aprīlī radio ēterā pirmatskaņoja Star FM. Dziesmai Viļņā tika nofilmēts arī videoklips, kura pirmizrāde notika 13. maijā reizē ar albuma prezentāciju. Arī "Ja tikai uz mani tu paskatītos" ātri sasniedza 1. vietu Latvijas Mūzikas Spicē. Dziesma ieguva pirmo vietu arī "Rietumu Radio", "Radio Trīs" un Latvijas Mūzikas kanāla topos. 2008. gada 16. jūnijā tika paziņots, ka par trešo albuma singlu kļuvusi dziesma "Es jau nāku", kuru no šī datuma sāka atskaņot Latvijas radiostacijās. Renārs Kaupers — balss Kaspars Roga — bungas Jānis Jubalts — vadošā ģitāra Māris Mihelsons — taustiņinstrumenti Ingars Viļums — basģitāra (visās dziesmās izņemot 6.) Gustavo — balss (3., 7., 9.) Aleksandrs Volks — afrikāņu ģitāra (9.) Gunārs Kalniņš & GG Choir — fona balsis (7.) Gidons Grīnbergs — vijole (7.) Kaspars Bindemanis — ritma ģitāra (4.) Pauls Ķesteris & Reinis Briģis — fona balsis (4.) Aivis Kokins — bītbokss (12.) Mārtiņš Počs, Lauris Bokišs, Anrijs Sirmais, Artūrs Dīcis, Artūrs Putriņš, Dainis Grūbe, Kristaps Rasims, Gints Andžāns, Kārlis Freimanis, Daumants Švampe, PapaChi — fona balsis (3., 6.) Senols Filizs — nei flauta (6.) Birols Jajla — ģitāra (6.) Taners Sajačoglu — kanuns (5., 6.) Valts Pūce — stīgu aranžējums (11.) Indulis Cintiņš — 1. vijole (11.) Dina Ozoliņa — 2. vijole (11.) Liene Kļava — alts (11.) Valters Pūce — čells (11.) Gustavo — albuma producents, miksēšana Aleksandrs Volks — skaņu režisors, producenta asistents, miksēšana Toms Koins — pirmveide (māsterēšana) Otto Zitmanis — albuma dizaineris Pēc albuma izdošanas 2008. gada jūlijā un augustā piecās Latvijas pilsētās norisinājās "Prāta Vētras" koncerttūre "Tur kaut kam ir jābūt". Koncerttūres biļešu pārdošana tika uzsākta 23. aprīlī un pirmās stundas laikā tika izpirktas gandrīz 10 000 biļetes. Koncerttūres izmaksas tiek lēstas kā aptuveni 1 miljonu latu lielas. Iesākumā bija paredzēts, ka viens no koncertiem notiks Liepājas Olimpiskajā centrā, taču tas tika atcelts, jo paredzētajā norises vietā būtu pārāk maz skatītāju vietu, kā arī nāktos saskarties ar tehniskajām grūtībām. Kopumā koncerttūres 5 koncertus apmeklēja aptuveni 83,5 tūkstoši skatītāji, tādējādi kļūstot par "Prāta Vētras" visapmeklētāko koncerttūri. Tūres noslēguma koncertu Mežaparkā apmeklēja apmēram 45 tūkstoši cilvēku. 'Prāta Vētra' izdod devīto studijas albumu "Tur kaut kam ir jābūt" Prāta Vētra "And I Lie" (audio) Klausies "Prāta vētras" jauno singlu "Ja tikai uz mani tu paskatītos"[novecojusi saite] "Prāta Vētras" jaunajam albumam "Tur kaut kam ir jābūt" platīna statuss! brainstorm.lv, publicēts 16.06.2008. Prāta Vētra noslēdz koncerttūri "Tur kaut kam ir jābūt" ar jaunu rekordu un saņem dubultplatīnu par savu jaunāko albumu, brainstorm.lv: 2008. gada 11. augusts Rudaks U. "Prāta Vētra" par savu jauno albumu. SestDiena: 2008. gada 11. maijs Atklāj "Prāta Vētras" jaunā albuma dziesmu gleznu izstādi Noklausies 'Prāta Vētras' jauno singlu 'Ja tikai uz mani tu paskatītos'! Latvijas Mūzikas "Spice" (Mar 10 - Mar 16, 2008) Latvijas Mūzikas "Spice" (Jan 21 - Jan 27, 2008) Latvijas Mūzikas "Spice" (Mar 3 - Mar 9, 2008) Četros mēnešos visvairāk lejupielādēts "Prāta vētras" singls "And I Lie" Noklausies "Prāta Vētras" jauno singlu "Ja tikai uz mani tu paskatītos"! Apskati foto no "Prāta Vētras" videoklipa filmēšanas! Latvijas Mūzikas Spice; May 12 - May 18, 2008 Latvijas Mūzikas "Spice" (May 19 - May 25, 2008) Uz "Prāta Vētra" koncertiem stundas laikā pārdod gandrīz 10 000 biļešu "Prāta vētra" atceļ tūres "Tur kaut kam ir jābūt" koncertu Liepājā[novecojusi saite] Grupas oficiālā mājaslapa