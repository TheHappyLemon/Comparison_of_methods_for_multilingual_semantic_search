Iligana (filipīniešu: Lungsod ng Iligan, angļu: City of Iligan, sebuāņu: Dakbayan sa Iligan) ir neatkarīga augsti urbanizēta pilsēta Filipīnās, Ziemeļmindanao reģionā, tā otra lielākā pilsēta. Dažkārt ģeogrāfiski un statistiski tiek pieskaitīta Ziemeļlanao provincei, no kuras ir administratīvi un politiski neatkarīga. Nozīmīgs metalurģijas un būvmateriālu ražošanas centrs. Lielākā daļa iedzīvotāju ir sebuāņi un lanaji, pēc konfesionālās piederības galvenokārt katoļi ar nozīmīgu musulmaņu (11,5 %) minoritāti. Pilsēta atrodas Mindanao salas ziemeļos Boholas jūras Iliganas līča dienvidaustrumu krastā pie Mandulogas upes ietekas. Ziemeļos robežojas ar Austrummindoro provinci, ziemeļaustrumos — ar Kagajanas de Oro neatkarīgo pilsētu, austrumos — ar Bukidnonas provinci, dienvidaustrumos — ar Dienvidlanao provinci, bet dienvidrietumos — ar Ziemeļlanao provinci. Piekrastes daļā rietumos auglīga zemiene, austrumu daļa kalnaina. Valda tropiskais musonu klimats. Apdzīvotā vieta pastāvējusi kopš pirmskoloniālā laikmeta kā Bajugas (Bayug) ciems nedaudz uz ziemeļiem no mūsdienu pilsētas centra. 16. gadsimta vidū ciema iedzīvotāji tika kristīti. 1609. gadā augustīniešu misionāri tagadējās pilsētas vietā nodibināja Iliganas misiju, uz kuru pārcēlās Bajugas ciema iedzīvotāji. Pie misijas tika izveidota nocietināta kolonija, tādējādi dibinot senāko koloniālo pilsētiņu Mindanao salā. 1639. gadā augustīniešus aizvietoja jezuīti un Iligana kļuva par spāņu bāzi Lanao reģiona pakļaušanai. 1642. gadā pilsētā uzbūvēja mūra cietoksni. 1903. gadā Iligana kļuva par Moro provinces Lanao distrikta centru, 1914. gadā — par vienotās Lanao provinces centru, bet no 1959. līdz 1977. gadam bija Ziemeļlanao provinces galvaspilsēta. 1950. gadā Iliganai piešķīra pilsētas statusu, bet 1983. gadā — neatkarīgas augsti urbanizētas pilsētas statusu. «2020 Census of Population and Housing (2020 CPH) Population Counts Declared Official by the President». Q107442757. Q17067223. 7 jūlijs 2021. Vikikrātuvē par šo tēmu ir pieejami multivides faili. Skatīt: Iligana. Encyclopædia Britannica raksts (angliski) Krievijas Lielās enciklopēdijas raksts (krieviski)