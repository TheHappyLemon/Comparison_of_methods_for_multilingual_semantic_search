Johans Verners Vekmanis (Johan Verner Weckman, dzimis 1882. gada 26. jūlijā, miris 1968. gada 22. februārī) bija Somijas sportists, inženieris un uzņēmējs. Viņš bija Somijas pirmais olimpiskais čempions, uzvarot 1906. gada un 1908. gada Olimpiskajās spēlēs grieķu-romiešu cīņā. Verners Vekmanis dzimis Lovīsā zemnieka ģimenē. 1902. gadā viņš pabeidza Zviedru reālliceju Helsinkos un iestājās Tehniskajā augstskolā. Vekmani iedvesmoja cirka cīkstoņi, un viņš sāka trenēties grieķu-romiešu jeb franču cīņā. Jau 1904. gadā viņš uzvarēja Somijas čempionātā smagajā klasē. Tajā pat gadā Verners Vekmanis pārcēlās uz Vāciju, lai izvairītos no iesaukšanas karadienestā. Viņš turpināja studijas Karlsrūes tehniskajā augstskolā. 1905. gadā Dīsburgā neoficiālā pasaules čempionātā Verners Vekmanis kļuva par čempionu smagajā svarā. Atzīmējot Olimpisko spēļu desmit gadu jubileju, 1906. gadā Atēnās tika sarīkotas Olimpiskās spēles, kurām Starptautiskā Olimpiskā komiteja tomēr nepiešķīra legālu statusu. No Somijas (oficiāli Krievijas sastāvā) uz tām par privātiem līdzekļiem devās Verners Vekmanis un trīs vieglatlēti. Vekmanis tika pieteikts vidējā (85 kg) klasē, un, lai iekļautos noteiktajā svarā, viņam nācās novilkt apavus. Pat šādā neērtā veidā viņš uzveica savus pretiniekus. 1908. gada olimpiskajās spēles Londonā no Somijas (oficiāli Krievijas sastāvā) piedalījās 79 sportisti, no kuriem četri — grieķu-romiešu cīņā. Vidējā smagajā svarā (līdz 93 kg) līdz finālam nokļuva Verners Vekmanis un Irje Sārela (Yrjö Saarela). Pirmajā finālcīņā Sārela bija pārāks, bet pēdējās divas uzvarēja Vekmanis un ieguva zelta medaļu. 1907. gadā Vekmanis Karlsrūes tehniskajā augstskolā ieguva mehānikas inženiera diplomu, bet 1908. gadā — elektroinženiera diplomu. 1909. gadā Verners Vekmanis sāka strādāt Krievijā, Urālos azbesta raktuvēs, kur kļuva par tehnisko direktoru. 1921. gadā Verners Vekmanis sāka strādāt kabeļu ražotājā Suomen Kaapelitehdas Ab (vēlāk tas apvienojās uzņēmumā Nokia, bet tagad ir Prysmian Finland) par tehnisko direktoru. 1937. gadā Vekmanis kļuva par Suomen Kaapelitehdas izpilddirektoru. Viņa vadībā kara apstākļos tika uzcelta jauna rūpnīca Salmisāri. Vekmaņa krievu valodas un kultūras zināšanas palīdzēja uzņēmumam eksportēt produkciju uz PSRS pēc Otrā pasaules kara. 1953. gadā Vesterlundam piešķirts Kalnu padomnieka goda tituls. 1956. gadā Verneru Vekmani Suomen Kaapelitehdas izpilddirektora amatā nomainīja Bjerns Vesterlunds (Björn Westerlund). Olympedia profils (angliski) FILA profils (angliski) Weckman, Verner (1882 - 1968) Biografiakeskus