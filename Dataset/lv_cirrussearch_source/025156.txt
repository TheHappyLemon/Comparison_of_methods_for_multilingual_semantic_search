Gunta Vaičule (dzimusi Gunta Latiševa-Čudare 1995. gada 9. martā Rēzeknē) ir Latvijas vieglatlēte, startē sprinta distancēs, īpaši specializējoties 200 m un 400 m disciplīnai. 2017. gada Eiropas U-23 čempione šajā distancē. 2011. gada Eiropas jaunatnes olimpiskajā festivālā izcīnījusi 4. vietu 200 m distancē ar rezultātu 24,24 s. Tā paša gada Pasaules čempionātā jauniešiem 100 m izcīnīja 26. vietu, savukārt divreiz garākā distancē — 15. vietu. 2012. gada Pasaules čempionātā junioriem ieņēma 32. vietu 400 m/b distancē. 2013. gada Eiropas U-20 čempionātā uzstādījusi Latvijas rekordu junioriem 400 m distancē (52,76 s). 2014. gada Pasaules čempionātā junioriem izcīnīja 13. vietu 400 m distancē. Kvalificējās 2014. gada Eiropas čempionātam, kur bija jaunākā sportiste Latvijas komandā. 2015. gada jūlijā Eiropas U-23 čempionātā Tallinā uzrādīja jaunu personisko rekordu 400 m distancē (52,60), kas tomēr nepietika, lai kvalificētos sacensību finālam. Tai pašā mēnesī Somijas pilsētā Joensū uzlaboja personisko rekordu līdz 52,29. 2015. gada augustā Pekinā notiekošajā Pasaules čempionātā G. Latiševa-Čudare ar jaunu personisko rekordu (52,17 s, arī uzstādīts Latvijas junioru (U-23) rekords) izcīnīja 30. vietu. 2017. gada jūnijā Valsts Prezidenta kausa izcīņā Valmierā G. Latiševa-Čudare uzvarēja 200 m distancē ar jaunu personisko rekordu 23,50 sekundes. 2017. gada 13. jūlijā 2017. gada Eiropas U-23 čempionātā Bidgoščā Gunta Latiševa-Čudare kļuva par čempioni ar rezultātu 52,00 s (pirms tam pusfinālā viņa bija uzstādījusi jaunu personisko rekordu 51,80 s). Jūlijā Latvijas čempionātā Ogrē uzstādīja arī jaunu personisko rekordu 100 m sprinta distancē — 11,53 s, kas deva zelta medaļu, apsteidzot Sindiju Bukšu. G. Latiševa-Čudare startēja arī 2017. gada Pasaules čempionātā pieaugušajiem Londonā. Ar jaunu personisko rekordu 51,37 sekundes viņa kvalificējās sacensību pusfinālam (iepriekšējais rekords labots par 0,43 sekundēm; šis ir otrais ātrākais skrējiens Latvijas vieglatlētikas vēsturē aiz Vinetas Ikaunieces 1988. gadā). Viņa nekvalificējās finālskrējienam, ieņemot 12. vietu kopvērtējumā (rezultāts pusfinālā 51,57 s), kas bija augstākā vieta no Eiropas sportistēm 400 m distancē, kā arī otrā augstākā vieta starp Latvijas sportistiem šajā čempionātā. Augustā G. Latiševa-Čudare piedalījās Universiādē Taipejā, kur startēja 200 m skrējienā, sasniedza finālu un tajā ar jaunu personisko rekordu (23,15 s) ieguva sudraba medaļu. 2019. gada Eiropas čempionātā telpās Glāzgovā 400 m distances priekšskrējienā pārspēja 43 gadus veco valsts rekordu telpās (52,66 s), kas iepriekš piederēja Intai Kļimovičai (52,8 s). G. Vaičule piedalījās 2019. gada Pasaules čempionātā Dohā, kur ieņēma 30. vietu kopvērtējumā 200 m distancē. Pēc bērna piedzimšanas 2020. gadā G. Vaičule 2021. gadā atgriezās profesionālajā sportā. 2022. gada Pasaules čempionātā ASV pilsētā Jūdžīnā G. Vaičule startēja 400 m distancē, kur ar rezultātu 52,21 s ieņēma 25. vietu. 2022. gada Eiropas čempionātā Minhenē 400 m pusfinālā laboja personisko rekordu, veicot distanci 51,25 sekundēs, un kopvērtējumā ieņēma desmito vietu. 2023. gada Pasaules čempionātā Budapeštā priekšskrējienā 400 metru distanci veica 51,36 sekundēs, uzstādot savu sezonas labāko rezultātu. Līdz iekļūšanai pusfinālā pietrūka 0,09 sekundes, un sacensības G. Vaičule noslēdza 27. vietā. Gunta ārpus sporta nodarbojas ar tautas dejām, ar Rēzeknes deju kolektīvu "Dziga" piedaloties XXVI Vispārējos latviešu Dziesmu un XVI Deju svētkos. 2018. gada 28. septembrī salaulājusies ar lauksaimnieku Mārtiņu Vaičuli. 2020. gadā ģimenē piedzima meita. 2019. gada martā absolvēja Rēzeknes Tehnoloģiju akadēmiju, iegūstot maģistra grādu tiesību zinātnēs un juristes kvalifikāciju. «XXII Eiropas čempionāts Cīrihē». Lat-athletics.lv. Arhivēts no oriģināla, laiks: 2016. gada 11. martā. Skatīts: 2014. gada 8. augustā. Latiševa-Čudare ar personisko rekordu nesasniedz U-23 Eiropas čempionāta finālu Arhivēts 2018. gada 7. maijā, Wayback Machine vietnē. Sportazinas.cm «Skrējēja Latiševa-Čudare ar personisko rekordu iegūst 30. vietu pasaules čempionātā». lsm.lv. Skatīts: 2015. gada 24. augustā. Latiševa-Čudare Gunta[novecojusi saite] skriesim.lv VIDEO: Gunta Latiševa-Čudare ar personisko rekordu ieskrien pasaules čempionāta pusfinālā LSM VIDEO: Pasaules čempionātā ātrākā eiropiete Latiševa-Čudare izcīna 12.vietu 400 metros LSM Vilis Strungs. «Vaičule labo 43 gadus seno valsts rekordu un tiek EČ pusfinālā». Sportacentrs.com (latviešu), 2019-03-01. Skatīts: 2019-03-02. «Skrējēja Vaičule: Sākotnēji biju vīlusies, bet rezultāts pasaules čempionātā ir ļoti labs». www.lsm.lv (latviešu). Skatīts: 2022-07-19. «Vaičule ar karjeras ātrāko skrējienu 400 metros iegūst desmito vietu EČ». Sportacentrs.com. 2022. gada 16. augusts. Skatīts: 2022. gada 17. augustā. «Vaičulei sezonas rekords 400 metros un 0,09 sekundes aiz pusfināla svītras». Sportacentrs.com. 2022. gada 20. augusts. Skatīts: 2023. gada 20. augustā. «Dziesmu un deju svētku dalībniece Latiševa-Čudare patlaban dzīvo skolā». sportacentrs.com. 2018. gada 4. jūlijā. Skatīts: 2018. gada 2. oktobrī. Ints Megnis. «KĀ UZ PAPLĀTES: APPRECĒJUSIES VIEGLATLĒTE LATIŠEVA-ČUDARE». sportacentrs.com, 2018. gada 1. oktobrī. Skatīts: 2018. gada 2. oktobrī. «Vaičule: "Ticība saviem spēkiem ir atgriezusies un labi iesakņojusies manās šūnās"». Sportacentrs.com (latviešu). 2021-04-20. Skatīts: 2022-07-19. «Skrējēja Gunta Vaičule kļuvusi par diplomētu juristi». Jauns.lv (latviešu). Skatīts: 2019-03-18.[novecojusi saite] Olympedia profils (angliski) LOK profils IAAF profils (angliski) Latvijas vieglatlēta(-es) profils LOV profils