Meža meldrs (latīņu: Scirpus sylvaticus) ir grīšļu dzimtas suga. Savvaļā tā ir sastopama Eirāzijā; tās ietvaros nodala daudzus zemākus taksonus (varietātes, pasugas). Latvijā bieži sastopama visā teritorijā; dažāda lieluma grupas pārmitrās vietās mežos un krūmājos, pļavās, purvos, ūdenstilpju piekrastēs un peļķēs. Meža meldrs ir daudzgadīgs, 40-150 cm garš lakstaugs. Augs veido ļoti skraju ceru. Stublājs ir stāvs, strupi trīsšķautņains, aplapots līdz ziedkopai. Lapas ir lineāras, 0,8-1,4 cm platas, gaišzaļas, plātnes mala un vidusdzīsla raupja, sīkdzeloņaina. Ziedkopa stublāja galā ir ļoti zaraina. Veido skraju saliktu čemuru. Ziedkopas zariņi dažāda garuma. Vārpiņas sīkas, olveidīgas, 0,3-0,4 cm garas, zariņa galā pušķī pa 3—5. Apziedņa matiņi atskabargaini, apmēram augļa (riekstiņa) garumā vai mazliet to pārsniedz. Zied jūnijā un jūlijā. «meža meldrs - Scirpus sylvaticus L. - Augi - Latvijas daba». www.latvijasdaba.lv. Skatīts: 2022-08-29. Vikikrātuvē par šo tēmu ir pieejami multivides faili. Skatīt: Meža meldrs. Encyclopædia of Life raksts (angliski)