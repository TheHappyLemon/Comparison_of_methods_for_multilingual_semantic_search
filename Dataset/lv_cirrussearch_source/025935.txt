Tokantinsa vai Tokantīnsa (portugāļu: Rio Tocantins) ir upe Brazīlijas vidienē. Sākas Brazīlijas plakankalnē ziemeļrietumos no galvaspilsētas Braziljas, satekot Almasas (dažkārt tiek uzskatīta par Tokantinsas augšteci) un Maraņaunas upēm Seras da Mesas ūdenskrātuvē. Tek ziemeļu virzienā pa Gojasas, Tokantinsas, Maraņaunas un Paras štatu teritoriju, ietek vienā no Amazones grīvas attekām — Parā iepretī Maražo salai. Augštece strauja, krāčaina, izbūvētas vairākas hidroelektrostacijas; lejtecē tek pa Amazones zemieni. Lielākās pietekas ir Aragvaja (kreisā) un Paranana (labā). Kuģojama līdz Peišei Tokantinsas štatā. Lielākās pilsētas krastos ir Maraba, Imperatriša, Palmasa. Nosaukums cēlies no tupi valodas un nozīmē ‘Tukana knābis’. Alla Placinska. Portugāļu īpašvārdu atveide latviešu valodā. Rīga : Latviešu valodas aģentūra, 2015. 107. lpp. ISBN 978-9984-829-20-3. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 707. lpp. Vikikrātuvē par šo tēmu ir pieejami multivides faili. Skatīt: Tokantinsa. Encyclopædia Britannica raksts (angliski) Krievijas Lielās enciklopēdijas raksts (krieviski)