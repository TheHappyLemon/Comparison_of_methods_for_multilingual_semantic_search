Nazars, arī nazārs, ir acs formas amulets, kas, pēc lietotāju domām, aizsargā pret “ļauno aci”. Šis vārds radies no (arābu: نَظَر; IPA: [naðˤar]), kurā tas apzīmē redzi, novērošanu, uzmanību un citus saistītus jēdzienus, un iegājies Eiropā caur tjurku valodām (turku: nazar; IPA: [nazar]). Daudzas citas valodas — hindi, urdu, puštu, bengāļu, kurdu, persiešu, pandžabu un citas ir aizguvušas šo vārdu. Turcijā tas ir vispopulārākais no amuletiem un pazīstams ar nosaukumu “pērlīte pret ļaunu aci”, nazar boncuğu (pēdējais vārds ir atvasinājums no boncuk, "lodīte"), Grieķijā zināms kā mati (ļaunā acs). Spānijā un Portugālē viņu bieži sauc par “turku aci”, jo tur šis amulets saistās vispirms ar Turciju. Tomēr Turcijas teritorijā tas bijis pazīstams vēl pirms tjurku ierašanās. Tipisks nazars ir izgatavots no rokām darināta stikla acs vai piliena/asaras formā ar koncentriskiem apļiem vai retāk asarām tumši zilā, baltā, gaiši zilā un melnā krāsā, dažkārt ar dzeltenu vai zeltītu apmalu. Tas tiek bieži nēsāts vai izvietots islāma un bijušās Osmaņu impērijas zemēs, kur nazars bieži tiek pakārts mājās, birojos, automašīnās, bērnu apģērbā vai iekļauts rotās. Tos arī pērk tūristi gan lietošanai, gan kā suvenīrus. Daži meistari ievieto amuleta iekšienē svina gabaliņu, jo svins tiek uzskatīts par laimes nesēju. Tradicionālais turku nazars ir stikla pērle, kurai raksturīgs zila stikla lauks ar zilu vai melnu punktu, kas novietots uz balta vai divkārša dzelteni balta apļa. Vēsturiski vecā zilā pērlīte ir ieguvusi nozīmi kā populārās kultūras elements mūsdienu Turcijā. Pērle kā amulets, iespējams, radusies Vidusjūras baseinā un ir saistīta ar stikla izgatavošanas attīstību. Rakstiski dokumenti un saglabājušās pērlītes datētas jau 16. gadsimtā pirms mūsu ēras. Stikla krelles tika izgatavotas un plaši izmantotas visā attīstītajā senajā pasaulē: no Divupes līdz Ēģiptei, no Kartāgas un Feniķijas līdz Persijai un visā Romas impērijas teritorijā. To nedaudzo nazaru meistaru saknes, kas joprojām stingri pieturas pie tradīcijas, meklējami arābu amatniekos, kuri Osmaņu impērijas pagrimuma laikā līdz 19. gadsimta beigām apmetās Izmirā un citās osmaņu pilsētās. Stikla māksla, kas Anatolijā tolaik bija pagrimusi, tika atdzīvināta. Izmiras nazaru meistari tomēr savulaik tika izsūtīti no pilsētas koka ēku rajoniem, jo viņu krāsnis radīja ugunsgrēka risku. Nazars pozitīvā veidā tiek izmantots saskaņā ar teicienu kā “aci pret aci”, kur nazara “aci” var izmantot, lai aizsargātu ļaundabīgā skatiena saņēmēju. Ļaunā acs izraisa upura sliktu pašsajūtu nākamajā dienā, ja vien netiek izteikta aizsargājošā frāze "Ar Radītāja gribu" (arābu valodā MashAllah). Amulets skaitās efektīvs tikai atklātā veidā. Nazara attēls tika izmantots kā simbols Turcijas privātajai aviokompānijai Fly Air (2002—2007) piederošajām lidmašīnām. Tas tika izmantots arī 2013. gada FIFA U-20 pasaules futbola kausa izcīņas logotipā. Videospēļu sērijā The Legend of Zelda tiek lietots acs simbols, kas norāda uz aizsardzību pret ļaunumu. Pēc leģendas, pravieša Muhameda meita Fātima esot savam līgavainim ceļā devusi līdzi šādu amuletu, kas palīdzējis tam atgriezties neskartam. Tas devis šim amuletam vēl vienu nosaukumu “Fātimas acs”. Fātimas acs reizēm tiek apvienota ar “Fātimas roku” — vairākām reliģijām kopīgu simbolu, plaukstu ar diviem īkšķiem. Atšķirībā no musulmaņiem, jūdi šo amuletu sauc par “Mirjamas roku” un Fātimas aci tajā neievieto. Tomēr islāma teologi aizliedz jebkādu pirmsislāma amuletu lietošanu, norādot uz to pagānisko vēsturi un to, ka tie atņem Radītājam daļu tā funkciju un tādējādi uzskatāmi par islāmā nepieļaujamās daudzdievības paveidu. Seno amuletu vietā esot jāuzkarina Korāna citāti. Abdul Jamil Khan. Urdu/Hindi: An Artificial Divide: African Heritage, Mesopotamian Roots, Indian Culture & British Colonialism (angļu). Algora Publishing, 2006. 138. lpp. ISBN 9780875864389. Arabic verbs have generated an enormous number of words for Urdu/Hindi as well as Persian. ... The word nazar, meaning eye, or sight, is part of the cultural idiom -- <nazar lag jana>, meaning 'evil eye's effect,' and is used in the whole subcontinent. Назар бонджук — Оберег для детей Хюррем Lonely Planet Middle East. Lonely Planet; 6 edition, 2009, p. 559. Joyce Newman Giger. Transcultural Nursing (angļu). Elsevier Health Sciences, 2016. gada 29. janvāris. 351. lpp. ISBN 9780323400046. Dundes, Alan. The evil eye : a casebook ©1981. University of Wisconsin Press, 1992. ISBN 0-299-13334-6. OCLC 863469680. Совет мусульман Башкортостана: Помогают ли синие амулеты от сглаза?