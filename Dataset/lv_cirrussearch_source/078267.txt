Boļeslavs IV Cirtainais (poļu: Bolesław Kędzierzawy dzimis 1120. vai 1121. gadā, miris 1173. gada 5. janvārī) bija Pjastu dinastijas Polijas lielkņazs no 1146. gada līdz savai nāvei 1173. gadā. Boļeslavs bija Polijas lielkņaza Boļeslava III Greizmuta dēls no laulības ar grāfieni Salomi fon Bergu no Švābijas. Bija precējies ar Novgorodas kņaza meitu Vežhoslavu un vēlāk ar nezināmas izcelsmes Mariju. Pēc tēva Boļeslava III nāves viņš valdīja kā Mazovijas kņazs. Kad Vladislavs II Trimdinieks tika padzīts no Polijas, valdīja kā Polijas lielkņazs Krakovā. Kaut arī Vladislavs II ar Svētā Romas imperatora Konrāda III atbalstu centās atgūt varu, tas viņam neizdevās. 1152. gadā Frīdriham I Barbarosam izdevās sakaut poļus, tomēr viņš neatdeva liekņaza titulu Vladislavam II, bet atzina Boļeslavu IV Cirtaino par savu vasali. Polijas lielkņaza Boļeslava IV pārvaldītās Mazovijas teritorijas ziemeļdaļā kopš aizvēsturiskiem laikiem mita baltu ciltis, kuras, slāviem izplešoties, tika pakļautas un pakāpeniski pārslāvotas. Toties tālāk uz ziemeļiem mītošās prūšu, galindu un jātvingu ciltis izrādīja niknu pretestību un atteicās pieņemt kristīgo ticību. Atbilstoši tajā laikā dominējošajai Romas pāvesta un Svētās Romas impēratora nostājai, Boļeslavs IV panāca viņu atbalstu krusta karagājiena izsludināšanai pret Prūsijas pagāniem. 1166. gadā karagājiens beidzās ar poļu krusta karotāju sakāvi kaujā, kurā krita Boļeslava IV jaunākais brālis Henriks no Sandomežas. Polija uz laiku atteicās no plāniem iekarot Prūsiju.