Gērijs Dveins Peitons II (angļu: Gary Dwayne Payton II ; dzimis 1992. gada 1. decembrī Sietlā) ir amerikāņu basketbolists, spēlē uzbrūkošā aizsarga pozīcijā. 2023. gadā pārstāv Nacionālās basketbola asociācijas (NBA) klubu Goldensteitas "Warriors", kuras sastāvā 2022. gadā kļuvis par NBA čempionu. Karjeras laikā daudz spēlējis NBA klubu fārmklubos, kļūstot par NBA G Līgas čempionu 2019. gadā. Viņa tēvs Gērijs Peitons bija profesionāls basketbolists, spēlējis NBA un iekļauts NBA Slavas zālē. Dzimis Sietlā, kur tēvs tajā laikā pārstāvēja "SuperSonics". Koledžu basketbolā aizvadījis četras sezonas, pārstāvot augstskolas Jūtas un Oregonas štatos. G. Peitons pretendēja tikt izvēlēts 2016. gada NBA draftā, tomēr starp draftētajiem spēlētājiem viņš neiekļuva. Pārstāvēja Hjūstonas "Rockets" Vasaras līgā un septembrī noslēdza līgumu ar komandu, taču oktobrī tika atbrīvots no sastāva. Tālāko karjeru viņš veidoja caur NBA Attīstības līgu, pievienojoties "Rockets" fārmkulbam Rio Grande Valley Vipers. 2017. gada aprīlī G. Peitons kļuva par NBA kluba Milvoki "Bucks" spēlētāju un uzreiz debitēja pasaulē labākajā profesionālajā līgā, tomēr arī tālākajā karjerā daudz spēlējis NBA klubu fārmklubos. 2018. gada janvārī viņš noslēdza līgumu ar Losandželosas "Lakers", savukārt 2019. gada janvārī — ar Vašingtonas "Wizards", vēlreiz šajā komandā atgriežoties tā paša gada decembrī. 2019. gadā kļuva par NBA G Līgas čempionu Rio Grande Valley Vipers sastāvā. 2021. gada aprīlī G. Peitons noslēdza 10 dienu līgumu ar Goldensteitas "Warriors", pēc tam to pagarinot un paliekot komandā uz šo un sekojošo sezonu. 2022. gadā "Warriors" sastāvā viņš kļuva par NBA čempionu, spēlējot nozīmīgu lomu komandas rotācijā izslēgšanas spēlēs, tostarp finālsērijā pret Bostonas "Celtics". Pēc čempiontitula izcīnīšanas 2022. gada vasarā viņš noslēdza trīs gadu līgumu ar Portlendas "Trail Blazers", kas paredzēja 28 miljonu dolāru lielu atalgojumu. 2023. gada februārī notika četru komandu maiņas darījums, kura rezultātā G. Peitons atgriezās "Warriors" (komandas mainīja arī Džeimss Vaizmens, Kevins Nokss un Sadiks Bejs). «Rockets Waive Three Players». www.nba.com (angļu). Skatīts: 2023-11-26. «Warriors Acquire Guard Gary Payton II and Draft Picks». www.nba.com (angļu). 2023-02-10. Skatīts: 2023-11-26. Vikikrātuvē par šo tēmu ir pieejami multivides faili. Skatīt: Gērijs Peitons II. Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) ESPN NBA profils (angliski) RealGM Basketball profils (angliski)