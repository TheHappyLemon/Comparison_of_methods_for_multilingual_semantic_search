Skrejviļņa lampa (angļu: Traveling-Wave Tube, TWT) - vakuuma elektroierīce (elektronu lampa) superaugstfrekvences (SAF) radioviļņu ģenerēšanai un pastiprināšanai. Skrejviļņu lampu izgudroja austriešu arhitekts Rūdolfs Kompfners 1943. gadā. Par šīs ierīces radīšanu Kompfneram piešķīra fizikas doktora grādu. Skrejviļņa lampā augstfrekvences elektromagnētisko svārstību ģenerēšana un pastiprināšana notiek, elektromagnētiskajam vilnim, kas pārvietojas pa spirāli (skrejvilnim) mijiedarbojoties ar elektronu kūli. Atšķirībā no pretviļņa lampas, skrejvilnis un elektronu plūsma pārvietojas vienā virzienā. Ir divi skrejviļņa lampu tipi: lampas, kurās SAF svārstībās pāriet elektronu kinētiskā enerģija (magnētiskais lauks vērsts paralēli elektronu kūlim un fokusē to) un tādas lampas, kurās SAF svārstībās pāriet elektronu potenciālā enerģija (magnētiskais lauks perpendikulārs elektronu kūlim). Skrejviļņa lampas lieto dažādās augstfrekvences ierīcēs kā pastiprinātājus un ģeneratorus.