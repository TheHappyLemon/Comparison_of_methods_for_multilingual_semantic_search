Centrālā Papua (indonēziešu: Papua Tengah) ir Indonēzijas pirmās pakāpes administratīvā iedalījuma vienība ar speciālu statusu. Izvietojusies valsts austrumos, aizņem Jaungvinejas salas Indonēzijas daļas centrālo daļu starp Čenderavasiha līci ziemeļos un Arafuru jūru dienvidos. Provinces teritorija aptuveni atbilst papuasu tradicionālajam Mē Pago (Mee Pago) reģionam. Administratīvi iedalās astoņos apriņķos. Provinces lielākā apdzīvotā vieta ir kalnraču pilsēta Timika dienvidu līdzenumos, bet par provinces galvaspilsētu izvēlēta Nabire pie Čenderavasiha līča. Kā patstāvīga province izveidota 2022. gada 25. jūlijā.