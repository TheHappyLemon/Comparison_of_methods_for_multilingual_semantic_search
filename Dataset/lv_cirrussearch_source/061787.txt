Somu līcis (somu: Suomenlahti, igauņu: Soome laht, krievu: Финский залив) ir līcis Baltijas jūrā. Tā krastos atrodas Somija (ziemeļos), Igaunija (dienvidos) un Krievija (austrumos). Somu līča platība ir 29 500 km2. Tā garums ir 428 km, platums 120 km. Par līča rietumu robežu tiek uzskatīta līnija starp Hanko ragu Somijā un Pēzaspea ragu Igaunijā. Pie ieejas līcis ir 75 km plats. Uz austrumiem līcis sašaurinās, kļūdams 10—28 km plats Kronštates līcī. Lielākais līcis ziemeļu krastā ir Viborgas līcis, dienvidkrastā Narvas līcis. Līča platība ir 29 500 km2. Somu līcī ir vairākas salas — Hoglande, Titersa, Lavansāri un Seiskari ir lielākās no tām. Līča vidējais dziļums nav liels — tikai 38 m. Dziļākās vietas līcī ir pie tā ieejas, kur dziļums svārstās no 80 līdz 100 metriem. Pie dienvidu krasta ir vietas, kur dziļums pārsniedz 100 m, kamēr pie ziemeļu krastiem tas nekur nepārsniedz 60 metrus. Dziļākā vieta (121 m) ir pie Igaunijas krastiem, uz ziemeļaustrumiem no Tallinas. Apmēram 5 % no Baltijas jūras ūdens atrodas Somu līcī. Tā kā līcī ieplūst Ņeva, ūdens šeit ir mazāk sāļš nekā vidēji Baltijas jūrā. Vidējais ūdens sāļums ir no 0,2 līdz 5,8 promilēm. Mazāk sāļš ūdens ir līča austrumdaļā, vietā, kur tajā ietek Ņevas upe. Vikikrātuvē par šo tēmu ir pieejami multivides faili. Skatīt: Somu līcis. Encyclopædia Britannica raksts (angliski) Krievijas Lielās enciklopēdijas raksts (krieviski) Austrumeiropas enciklopēdijas raksts (vāciski)