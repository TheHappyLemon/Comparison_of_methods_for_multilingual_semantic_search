Tjerī Marks Butsēns (franču: Thierry Marc Boutsen; dzimis 1957. gada 13. jūlijā, Briselē, Beļģijā) ir bijušais sacīkšu pilots, zināms kā Formula 1 pilots. Pēc karjeras beigām viņš kļuva par biznesmeni. 1977. gadā Butsēns sāka piedalīties Beļģijas Formula Ford 1600 čempionātā. Nākamajā sezonā viņš kļuva par čempionu. 1979. gadā viņš sāka piedalīties Formula 3 sacīkstēs. 1980. gadā viņš ieguva 2. vietu Eiropas Formula 3 čempionātā. 1981. gadā viņš piedalījās Formula 2 čempionātā un atkal kļuva par Eiropas vicečempionu. Tajā pašā gadā Butsēns pirmoreiz piedalījās Lemānas 24 stundu sacīkstēs, kurās piedzīvoja smagu avāriju. Lai gan Butsēns bija neskarts, atlūzas smagi ievainoja divus trases darbiniekus un nogalināja vēl vienu. 1983. gadā beļģis piedalījās Eiropas Salonautomobiļu čempionātā. Tajā pašā gadā viņš samaksāja pusmiljonu ASV dolāru Arrows komandai, lai varētu piedalīties visās sezonas sacīkstēs, sākot ar Beļģijas Grand Prix. 1984. gadā Butsēns pirmoreiz guva punktus sacīkstēs, bet gadu vēlāk, Sanmarīno Grand Prix, finišēja 2. vietā. 1987. gadā Butsēns pārcēlās uz Benetton komandu. Viņš sāka regulāri gūt punktus un kopvērtējumā bija 8. vietā ar 16 punktiem. Butsēna veiksmīgākā sezona bija 1988. gadā, kad viņš kopvērtējumā bija ceturtais. Viņu pamanīja Frenks Viljamss un Butsēns parakstīja divu gadu līgumu ar Williams komandu. Divu gadu laikā Butsēns izcīnīja trīs uzvaras un abās sezonās izcīnīja vairāk punktu nekā 1988. gadā, tomēr ierindojās attiecīgi 5. un 6. vietā kopvērtējumā. Kad izbeidzās beļģu pilota un Williams komandas līgums, viņš pārcēlās uz Ligier komandu. Pirmajā sezonā viņš ne reizi neguva punktus, bet 1992. gadā viņš vienīgos punktus izcīnīja Austrālijas Grand Prix. Butsēns nolēma pamest F1, tomēr pieņēma piedāvājumu pussezonu aizstāt lēno Ivanu Kapelli 1993. gadā, Jordan komandā. Pēc Formula 1 pamešanas Butsēns pievērsās salonautomobiļu čempionātiem ASV. Pēc avārijas Lemānas sacīkstēs 1999. gadā Butsēns beidza savu sportista karjeru pavisam. Tagad viņš ir kļuvis par biznesmeni un viņam pieder aviokompānija Boutsen Aviation. Tāpat viņam pieder Mégane Trophy čempionāta sacīkšu komanda. Boutsen Aviation oficiālā mājaslapa (angliski)