Braiens Molko (angļu: Brian Molko, dzimis 1972. gada 10. decembrī Briselē, Beļģijā) ir grupas Placebo līderis un vokālists. Molko ir dzimis amerikāņu baņķiera un skotietes ģimenē. Pateicoties tēva darbam, Braienam bieži nācās mainīt dzīvesvietu: viņš ir dzīvojis gan Skotijā, gan Beļģijā, gan arī Liberijā, Libānā un Luksemburgā. Skolas gados Braiens piedalījās teātra pulciņā, lai sevi varētu izpaust uz skatuves. Vecākiem viņa aizraušanās nepatika. Tēvs vēlējās, lai dēls iet viņa pēdās, un kļūst par baņķieri, bet māte centās viņu pievērst kristietībai un izaudzināt par mācītāju. Braiens tam pretojās. 11 gadu vecumā viņš sāka lietot kosmētiku, bet vēlāk saprata, ka ir biseksuāls. 17 gadu vecumā Braiens devās uz Lielbritāniju, kur iestājās Goldsmitas koledžā un studēja dramaturģiju. Koledžas gados viņš bieži uzstājās dažādos Londonas klubos. Uz vienu no šādiem koncertiem viņš uzaicināja savu bijušo skolasbiedru Stēfanu Olsdālu, kuru nejauši bija saticis metro stacijā. Tas arī tiek uzskatīts par "Placebo" pirmsākumu. Pirmajos "Placebo" pastāvēšanas gados Braiens nereti šokēja sabiedrību ar saviem izlēcieniem. Daudzi cilvēki, izskata un balss dēļ, mēdza domāt, ka viņš ir sieviete. Pats Braiens atzīst, ka agrāk darījis visu, lai pievērstu sev uzmanību un tiktu uztverts nopietni. Braiens bieži atradās arī dažādu apreibinošu vielu iespaidā, bet sasniedzot 30 gadu vecumu mūziķa dzīvesveids nedaudz mainījās. Viņš uzskata, ka būt dīvainam ir lieliski. Braiens vairākus gadus dzīvoja Londonā kopā ar fotogrāfi Helēnu Bergu, bet vairs ar viņu nav kopā. 2005. gadā Molko kļuva par tēvu savam pirmajam dēlam Koudijam. Placebo Vikikrātuvē par šo tēmu ir pieejami multivides faili. Skatīt: Braiens Molko. Grupas "Placebo" oficiālā mājaslapa IMDb profils (angliski)