Li Bai (ķīniešu: 李白, piņjiņs: Lǐ Bái; dzimis 701. gadā, miris 762. gadā), zināms arī kā Li Bo (piņjiņs: Lǐ Bó), bija ķīniešu dzejnieks Tanu dinastijas laikā. Līdzās Du Fu tiek uzskatīts par vienu no izcilākajiem dzejniekiem Ķīnas literatūras vēsturē. No saviem pēctečiem izpelnījās iesauku "Nemirstīgais dzejnieks" (詩仙). Apmēram 1100 no Li Bai dzejoļiem ir saglabājušies līdz mūsdienām. Pirmie tulkojumi Eiropas valodās tika publicēti 1862. gadā. Šīs poēmas tulkojis Marī Žans Leons Lekoks. Li Bai bija savienībā, kuru veidoja ķīniešu zinātnieki un saucās "Vīna kausa astoņi nemirstīgie". Li Bai ir dzimis 701. gadā Sujabā, mūsdienu Kirgizstānas teritorijā. Viņa tēvs esot bijis turīgs tirgotājs, kas izmantojis situāciju, ka Zīda ceļš gājis garām viņu dzīvesvietai. 17 gadu vecumā Li Bai devās uz kalniem, sekojot daoisma mācībām un cenšoties atklāt dabas un nemirstības noslēpumus. 19–20 gadu vecumā kļuva par ķīniešu tautas karavīru, aizstāvot vājos un apspiestos. Tomēr 721. gadā atgriezās kalnos, kur pavadīja piecus gadus. Tiek uzskatīts, ka šajā laikā Li Bai ietekmējās no dabas un sāka rakstīt dzeju. No 726. līdz 738. gadam Li Bai klejoja. Šajā laikā viņš vēroja cilvēkus, dabu, apmeklēja daudzas vietas, un tas vēlāk atspoguļojās Li Bai dzejā. Sākot ar 735. gadu sāka pastiprināti lietot alkoholiskos dzērienus. 743. gadā kļuva par savienības "Vīna kausa astoņi nemirstīgie" dalībnieku. 741. gadā Li Bai ieradās Tanu dinastijas pārvaldītās valsts galvaspilsētā Čanaņā (mūsdienās Siaņa). Viņš sāka kalpot imperatoram Sjuaņdzunam. Šajā laikā kļuva par slavenu dzejnieku. Li Bai kļuva par imperatora patronu dzejā un literatūrā. Tomēr šāda dzīve viņu neapmierināja, un 744. gadā devās prom no galvaspilsētas. 744. gadā iepazinās ar vēl vienu izcilu ķīniešu dzejnieku Du Fu. Turpmāk abi dzejnieki dalījās iespaidos, kā arī mainīja līdz tam pieņemto dzejas rakstīšanas veidu. 755. gadā par nemiernieku atbalstīšanu, kas vērsās pret imperatoru, Li Bai uz trim gadiem tika izsūtīts uz tuksnesi Juņnaņā. Li Bai nomira 762. gadā. Leģenda vēsta, ka viņš, braucot ar laivu, alkoholisko dzērienu iespaidā esot gribējis apskaut Mēness atspulgu Jandzi upē. Iekritis tajā un noslīcis. Tomēr šis nāves iemesls tiek apšaubīts. «Chinese Poetry: Poets' Information» (angliski). San Jose State University. Arhivēts no oriģināla, laiks: 2013. gada 10. septembrī. Skatīts: 2013. gada 23. oktobrī. «The Poet Li Bai» (angliski). Shen Yun Performing Arts. Skatīts: 2013. gada 23. oktobrī. «Biography of Li Bai» (angliski). PoetLiBai.org. Arhivēts no oriģināla, laiks: 2013. gada 30. jūlijā. Skatīts: 2014. gada 2. februāri.