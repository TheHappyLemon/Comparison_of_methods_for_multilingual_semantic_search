Bādtelca (vācu: Bad Tölz) ir pilsēta Bavārijā, Vācijā, Bādtelcas-Volfratshauzenes apriņķa administratīvais centrs. Bādtelca atrodas Augšbavārijā, Izāras upes krastā aptuveni 50 kilometrus uz dienvidiem no Bavārijas galvaspilsētas Minhenes. Pilsēta aizņem 30.8 km2 un atrodas 658 m vjl. Lai gan vieta bijusi periodiski apdzīvota jau kopš pēdējā leduslaikmeta beigām, mūsdienu vārds Tölz vēstures avotos pirmo reizi minēts 1180. gadā (dažādos avotos kā Tollnze, Töllntze, Toelnz). 1331. gadā miests ieguva tirdzniecības tiesības, 13. un 14. gadsimtā uzplauka arī saimniecība (piemēram, kaļķu dedzināšana, baļķu pludināšana pa Izāras upi u.c.). 1453. gadā Bādtelcas vēsturisko centru izpostīja milzīgs ugunsgrēks, taču pilsēta tika ātri atjaunota. Pateicoties ērtajam un lētajam Izāras ūdenceļam, pilsēta atkal uzplauka. Svarīgu nozīmi saimniecībā, līdzās baļķu pludināšanai, 16. - 18. gadsimtā ieguva arī brūvētavas, kuru skaits miestā 1721. gadā sasniedza 22. 1845. gadā pilsētas apkaimē tika atklāti ar jodu bagāti avoti, bet 1860. gadā tika ierīkots kūrorts, kas piedāvāja peldes joda-nātrija-sēra avotos. 1899. gadā miests ieguva tiesības uz prievārdu Bād (vācu: Bad - apzīmē nozīmīgus ārstniecisko avotu kūrortus), bet 1906. gadā - pilsētas tiesības. 1969. gadā Bavārijas valdība pilsētai piešķīra "Veselīga klimata kūrorta" statusu (vācu: Heilklimatischer Kurort). No 2005. gada pilsēta ir arī dūņu kūrorts. Vācijas administratīvais iedalījums «www.bad-toelz.de». Arhivēts no oriģināla, laiks: 2010. gada 12. martā. Skatīts: 2010. gada 3. aprīlī. 2022. gada Vācijas pašvaldību reģistrs; pārbaudes datums: 7 oktobris 2023. «Statistika Bavārijā». Arhivēts no oriģināla, laiks: 2017. gada 1. februārī. Skatīts: 2010. gada 3. aprīlī. Vikikrātuvē par šo tēmu ir pieejami multivides faili. Skatīt: Bādtelca. Brockhaus Enzyklopädie raksts (vāciski) Krievijas Lielās enciklopēdijas raksts (krieviski) www.bad-toelz.de