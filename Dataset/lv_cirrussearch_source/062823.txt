"Krēslas zona" (angļu: The Twilight Zone) ir ASV zinātniskās fantastikas šausmu antoloģijas televīzijas seriāls, kura autors ir Rods Sērlings. Seriālam bija piecas sezonas ar kopumā 156 epizodēm, un to pārraidīja kanāls CBS no 1959. gada 2. oktobra līdz 1964. gada 19. jūnijam. Katrā epizodē ir atsevišķs stāsts, kurā varoņi saskaras ar bieži satraucošiem vai neparastiem notikumiem, pieredzi, kas aprakstīta kā ieiešana "krēslas zonā". Katra epizode bieži ir ar pārsteidzošām beigām un morāli. Lai gan pārsvarā tā ir zinātniskā fantastika, seriāla pārdabiskie un kafkaiskie notikumi rada arī šausmu un fantāzijas žanru. Frāze "krēslas zona", kas iedvesmota no seriāla, tiek izmantota, lai aprakstītu sirreālus piedzīvojumus. Seriālā ir piedalījušās gan pazīstamas tā laika zvaigznes, gan arī nepieredzējuši aktieri, kas vēlāk kļuvuši slaveni. Seriālā ir piedalījušies tādi aktieri kā Roberts Redfords, Roberts Djuvals, Bērts Renoldss, Čārlzs Bronsons, Viljams Šetners, Leonards Nīmojs, Deniss Hopers, Rons Hauards, Džonatans Vinterss, Mārtins Landau, Sidnijs Polaks un Donalds Plezenss. Sērlings bija seriāla izpildproducents un galvenais scenārija autors. Viņš ir sarakstījis scenāriju 92 no 156 epizodēm. Viņš bija arī šova vadītājs un stāstītājs, sniedzot monologus katras epizodes sākumā un beigās. Sērlinga sākuma un beigu stāsti parasti apkopo epizodes notikumus, atspoguļojot to, kā un kāpēc galvenais varonis bija iekļuvuis "Krēslas zonā". 1997. gadā TV Guide seriāla epizodes To Serve Man un It's a Good Life iekļāva kā attiecīgi 11. un 31. visu laiku izcilāko televīzijas epizožu sarakstā. "Krēslas zona" tiek plaši uzskatīta par vienu no visu laiku labākajiem televīzijas seriāliem. 2002. gadā TV Guide to izraudzījās kā 26. labāko visu laiku seriālu, savukārt 2004. gadā 8. labāko kulta seriālu. 2013. gadā Writers Guild of America to ierindoja kā trešo visu laiku labāko televīzijas seriālu un TV Guide kā ceturto labāko drāmas un otro labāko zinātniskās fantastikas seriālu. 2016. gadā žurnāls Rolling Stone "Krēslas zona" izraudzījās par septīto labāko televīzijas seriālu. Seriālam ir iznākuši trīs turpinājumi, 1985., 2002. un 2019. gadā. Brian Tallerico. «‘The Twilight Zone’: Here’s Why We Still Care». The New York Times (en-US), 2019-03-29. ISSN 0362-4331. Skatīts: 2022-07-13. «Before They Were Stars: 24 Actors From The Twilight Zone Pictures - Rotten Tomatoes». www.rottentomatoes.com (angļu). Skatīts: 2022-07-13. John Derek says. «6 Reasons The Twilight Zone Is the Greatest Series in TV History». The Saturday Evening Post (en-US), 2019-10-02. Skatīts: 2022-07-13. «TV Guide Names the Top Cult Shows Ever». TVGuide.com (angļu). Skatīts: 2022-07-13. «101 Best Written TV Series». www.wga.org (angļu). Skatīts: 2022-07-13. Rob Sheffield, Rob Sheffield. «100 Greatest TV Shows of All Time». Rolling Stone (en-US), 2016-09-21. Skatīts: 2022-07-13. IMDb profils (angliski) TV.com profils (angliski) Metacritic profils (angliski) Encyclopædia Britannica raksts (angliski)