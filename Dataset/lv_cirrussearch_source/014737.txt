Aleksejs Žamnovs (krievu: Алексей Жамнов; dzimis 1970. gada 1. oktobrī) ir bijušais krievu hokejists, centra uzbrucējs. Savas karjeras laikā aizvadījis 13 sezonas Nacionālajā hokeja līgā, kā arī izcīnījis visu olimpisko medaļu komplektu. Pašlaik (2012) Žamnovs ir Kontinentālās hokeja līgas kluba Mitišču "Atlant" ģenerālmenedžeris. Iepriekš vairākus gadus bija arī Čehovas "Vitjaz" ģenerālmenedžeris. Profesionāļa karjeru Žamnovs uzsāka 1988.—89. gada sezonā, kad debitēja PSRS hokeja līgas kluba Maskavas "Dinamo" sastāvā. "Dinamo" rindās hokejists aizvadīja vēl nākamās trīs sezonas, līdz pārcēlās uz Ziemeļameriku. 1992.—93. gada sezonā hokejists pievienojās NHL klubam Vinipegas "Jets", jau savu debijas sezonu noslēdzot kā trešais komandas rezultatīvākais spēlētājs aiz Tēmu Selennes un Fila Hauslija. 1994.—95. gada sezona Žamnovam bija īpaši veiksmīga, jo ar 65 punktiem 48 spēlēs (sezona bija saīsināta lokauta dēļ) hokejists bija trešais rezultatīvākais visā līgā. 1996. gada vasarā hokejists tika aizmainīts uz Čikāgas "Blackhawks" vienību, tās rindās spēlējot līdz pat 2003.—04. gada sezonas otrajai pusei. 2002.—03. un 2003.—04. gada sezonās Žamnovs pildīja arī "Blackhawks" kapteiņa funkcijas, taču tad tika aizmainīts uz Filadelfijas "Flyers" vienību. 2004.—05. gada NHL sezonas lokauta laikā Žamnovs spēlēja Krievijas Augstākās līgas kluba Čehovas "Vitjaz" rindās, taču 2005. gada vasarā pievienojās Bostonas "Bruins" rindām, kurā aizvadīja 24 spēles un noslēdza profesionālā spēlētāja karjeru. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)