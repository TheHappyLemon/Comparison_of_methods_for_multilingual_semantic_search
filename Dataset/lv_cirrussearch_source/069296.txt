Vana Džena (ķīniešu: 王峥, piņjiņs: Wang Zheng; dzimusi 1987. gada 14. decembrī Sjiaņā) ir ķīniešu vieglatlēte, startē vesera mešanas sacensībās. Viņa ir 2020. gada vasaras olimpisko spēļu sudraba medaļniece, 2022. gada Āzijas spēļu uzvarētāja, divkārtēja Āzijas čempione, vairāku pasaules čempionāta medaļu ieguvēja, kā arī Āzijas rekordiste vesera mešanā. 2008. gadā Vana debitēja olimpiskajās spēlēs Pekinā. Ar 65,64 metrus tālu metienu kvalifikācijā ierindojās 32. vietā un finālā neiekļuva. 2010. gada Āzijas spēlēs Guandžou izcīnīja sudraba medaļu. 2013. gadā uzvarēja Āzijas čempionātā, kas norisinājās Punē, Indijā. Tajā pašā gadā pirmo reizi piedalījās Pasaules čempionātā Maskavā un izcīnīja bronzas medaļu ar 74,90 metrus tālu raidījumu. 2014. gada martā sacensībās Čendu laboja Āzijas rekordu, sasniedzot rezultātu 77,68 m. Iepriekšējo rekordu, kas piederēja Džanai Veņsju, viņa laboja par 69 centimetriem. 2014. gada Āzijas spēles Inčhonā ieguva vēl vienu sudraba medaļu. Pēc gada Pasaules čempionātā Pekinā ieņēma piekto vietu. 2016. gada vasaras olimpiskajās spēlēs Riodežaneiro kvalificējās finālsacensībām, bet tajās palika bez rezultāta. 2017. gada Pasaules čempionātā Londonā izcīnīja sudraba medaļu, piekāpjoties tikai poļu vesera metējai Anitai Vlodarčikai. 2018. gada Āzijas spēlēs Džakartā trešo reizi pēc kārtas ieguva sudrabu. 2019. gadā kļuva par Āzijas čempioni, veseri raidot 75,66 metrus tālu. 2019. gada Pasaules čempionātā Dohā ieguva bronzas godalgu. 2020. gada vasaras olimpiskajās spēlēs, kas notika 2021. gada augustā Tokijā, izcīnīja sudrabu, pēdējā mēģinājumā aizmetot veseri 77,03 metrus. No uzvarētājas Vlodarčikas Vana atpalika 1,45 metrus. 2023. gada Pasaules čempionātā Budapeštā ieņēma astoto vietu. 2023. gada septembrī Handžou pirmo reizi kļuva par Āzijas spēļu čempioni. «Wang smashes Asian hammer record in China». worldathletics.org (angļu). 2014. gada 29. marts. Skatīts: 2023. gada 8. oktobrī. «Vesera metēja Vlodarčika kļūst par pirmo sievieti vieglatlētikā, kura trešo reizi olimpiskajās spēlēs uzvar vienā disciplīnā». jauns.lv. 2021. gada 3. augusts. Skatīts: 2023. gada 8. oktobrī. «Chinese veterans Gong Lijiao and Wang Zheng strike gold on athletics' opening night». ocasia.org (angļu). 2023. gada 29. septembris. Skatīts: 2023. gada 8. oktobrī.[novecojusi saite] Vikikrātuvē par šo tēmu ir pieejami multivides faili. Skatīt: Vana Džena. Olympedia profils (angliski) IAAF profils (angliski) Trach and Field vieglatlētes profils (angliski)