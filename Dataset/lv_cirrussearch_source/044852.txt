1988. gada Pasaules sieviešu šaha čempionāts sastāvēja no vairākiem posmiem — zonālie turnīri, starpzonu turnīri, pretendentu mači un mačs par pasaules čempiones nosaukumu. Šajā ciklā pasaules čempione Maija Čiburdanidze sekmīgi aizstāvēja savu titulu pret pretendentu turnīra uzvarētāju Nanu Joseliani, mačā par pasaules čempiones nosaukumu gūstot uzvaru ar rezultātu 8½ : 7½. 1987. gada vasarā divās Dienvidslāvijas pilsētās notika pasaules čempiones nosaukuma izcīņas starpzonu turnīri, viens Smederevska Palankā, otrs Tuzlā. Šajos turnīros piedalījās labākās spēlētājas no katras FIDE zonas, kopā — 34 šahistes. No katra starpzonu turnīra pretendentu mačiem kvalificējās trīs pirmo vietu ieguvējas. Smederevska Palankā uzvarēja Marta Litinska, par puspunktu apsteidzot Irinu Levitinu, Nonu Gaprindašvili un Elišku Kļimovu. 1987. gada septembrī Tbilisi par atlikušajām divām ceļazīmēm notika divu riņķu mačturnīrs. Tajā uzvarēja Gaprindašvili (3 punkti no 4), otro vietu ieguva Levitina (2½ no 4), bet nekvalificējās Kļimova (½ no 4). Tuzlā pirmā bija šī turnīra favorīte Joseliani, kas par punktu apsteidza otrās vietas ieguvēju Arahamiju. Semjonova un Brustmane dalīja 3.—4. vietu. Tādējādi par trešo ceļa zīmi uz pretendentu turnīru abām iznāca cīnīties sešu partiju papildmača, kas tūlīt pēc turnīra notika Tuzlā. Tajā uzvarēja Brustmane ar rezultātu 4 : 1. Sešām pretendentu turnīrā spēlētājām, kas kvalificējās no zonāliem turnīriem, pievienojās iepriekšējā cikla pretendentu turnīra (Malme, 1986) divu pirmo vietu ieguvējas Ahmilovska un Aleksandrija. Līdzīgi kā iepriekšējā ciklā, par tiesībām spēlēt maču ar pasaules čempioni, pretendentes sacentās divriņķu apļa turnīrā. Tas notika no 1988. gada 28.janvāra līdz 17. februārim Gruzijas pilsētā Chaltubo. Pamatturnīrā uzvarētāju noskaidrot neizdevās, jo Joseliani un Ahmilovska (iepriekšējā pretendentu turnīra uzvarētāja) dalīja pirmo vietu. Uzvarētāju vajadzēja noskaidrot 6. partiju papildmačā. Tajā pēc piektās partijas rezultāts bija 3 : 2 Joseliani labā. Līdz ar to vajadzība spēlēt sesto partiju atkrita, jo arī neizšķirts rezultāts (3 : 3) nodrošināja Joseliani, kurai bija labāki papildus rādītāji pamatturnīrā, ceļazīmi uz maču pret Čiburdanidzi. Pasaules čempiones M. Čiburdanidzes un pretendentes N. Joseliani mačs notika no 1988. gada 19. septembra līdz 4. novembrim Telavi. Mača galvenā tiesnesis bija Jaroslavs Šaitars. Dalībnieču sekundanti: Čiburdanidzei — G. Kuzmins un I. Polovodins; Joseliani — V. Ceškovskis un E. Ubilava. Pēc mača 6. partijas rezultāts bija līdzīgs — 3 : 3. Uzvarot 7. partiju, Čiburdanidze pārņēma vadību, kuru noturēja līdz mača beigām. Pēc neizšķirtās 14. partijas Čiburdanidze bija ieguvusi 8 punktus un nodrošināja sev pasaules čempiones titulu. Mača gala rezultāts — 8½ : 7½. Шахматы: Энциклопедический словарь / Гл. ред. А.Е. Карпов. Москва : Советская энциклопедия. 1990. 616. lpp. ISBN 5-85 270-005-3. (krieviski) «World Chess Championship (women) : 1987 Smederevska Palanka Interzonal Tournament». Mark-weeks.com. Skatīts: 2018-09-24. «World Chess Championship (women) : 1987 Tuzla Interzonal Tournament». Mark-weeks.com. Arhivēts no oriģināla, laiks: 2019-04-30. Skatīts: 2018-09-24. Шахматы: Энциклопедический словарь / Гл. ред. А.Е. Карпов. Москва : Советская энциклопедия. 1990. 612.—613. lpp. ISBN 5-85 270-005-3. (krieviski) «World Chess Championship (women) : 1988 Chaltubo Candidates Tournament». Mark-weeks.com. Skatīts: 2018-09-25. Bilunova, R.. "Savas pozīcijas noturam. Starpzonu turnīri sievietēm Dienvidslāvijā 1987. gadā". Šahs (20/1987): 3.—5. lpp. Klovāne, A.. "Gruzijas skola joprojām avangardā! Pretendenšu turnīrs Chaltubā 1988. gadā". Šahs (9/1988): 1.—3. lpp.