Danilo Gallināri (itāļu: Danilo Gallinari; dzimis 1988. gada 8. augustā) ir profesionāls itāļu basketbolists. Universāls spēlētājs, kas laukumā var doties gandrīz jebkurā pozīcijā, bet visbiežāk spēlē kā vieglais uzbrucējs. Itālijas izlases dalībnieks. 2024. gadā pārstāv Nacionālās basketbola asociācijas (NBA) klubu Milvoki "Bucks". Viņa tēvs Vitorio Gallināri arī bijis pazīstams basketbolists, 1987. gada Eiropas čempionvienību kausa izcīņas uzvarētājs Milānas "Olimpia" sastāvā. Karjeru uzsāka Itālijas līgas klubos — Assigeco Casalpusterlengo (šajā trešās līgas komandā sāka spēlēt starp pieaugušajiem jau 15 gadu vecumā), Pāvijas "Nuova Pallacanestro" un Milānas "Olimpia", kuras sastāvā spēlēja arī Eirolīgā. Pēdējā sezonā Eiropā viņš tika atzīts arī par 2007.—2008. gada Eirolīgas sezonas uzlēcošo zvaigzni. 2008. gada NBA draftā viņu Ņujorkas "Knicks" izraudzījās ar kopējo 6. kārtas numuru pirmajā kārtā un noslēdza ar spēlētāju līgumu uz trim gadiem. Lielu daļu debijas sezonas NBA D. Gallināri izlaida muguras traumas dēļ, piedaloties vien 28 spēlēs. 2009.—2010. gada sezonas sākumā viņš izkonkurēja Elu Haringtonu par vietu "Knicks" sākumsastāvā, pierādot sevi kā rezultatīvu spēlētāju un labu trīspunktu metienu speciālistu. "Knicks" sastāvā D. Gallināri aizvadīja divas ar pusi sezonas, līdz 2011. gada februārī tika aizmainīts uz Denveras "Nuggets" plašā trīs komandu darījumā, kura rezultātā Ņujorkā nokļuva Karmelo Entonijs. "Nuggets" sastāvā kvalificējās 2011. gada NBA izslēgšanas spēlēm. Līdz šim NBA karjerā vidēji spēlē guvis 13,8 punktus regulārajā sezonā. 2011. gada NBA lokauta laikā spēlēja Itālijā Milānas "Olimpia" sastāvā. Pēclokauta sezonu uzsāka ļoti produktīvi, karjeras rezultatīvāko spēli aizvadot 2012. gada 21. janvārī uzvarā pret bijušo komandu "Kinicks" (37 punkti, tai skaitā 9 precīzi trīspunktu metieni). 2015. gada 10. aprīlī D. Gallināri uzrādīja jaunu karjeras rezultativitātes rekordu, gūstot 47 punktus spēlē, kurā komanda divos pagarinājumos zaudēja Dalasas "Mavericks". 2017. gada jūlijā D. Gallināri trīs komandu spēlētāju maiņas darījuma rezultātā nonāca Losandželosas "Clippers", kur ieņēma sākumsastāva spēlētāja lomu. Pirmajā sezonā spēlētājs izlaida daudz spēļu tramas dēļ. Otrajā sezonā ar "Clippers" viņam izdevās sasniegt play-off, kur komanda pirmajā kārtā piekāpās Goldensteitas "Warriors". 2019. gada vasarā "Clippers" D. Gallināri kopā ar Šeju Gildžesu-Aleksandru un piecām pirmās kārtas drafta izvēlēm aizmainīja uz Oklahomsitijas "Thunder" pret Polu Džordžu. 2020. gada novembrī viņu sign-and-trade maiņas darījuma rezultātā nosūtīja no "Thunder" uz Atlantas "Hawks". 2022. gada vasarā D. Gallināri kopā ar vairākām nākotnes pirmās kārtas drafta tiesībām tika aizmainīts uz Sanantonio "Spurs" pret Dežonti Mariju un Džoku Lendeilu. "Spurs" spēlētāju uzreiz atbrīvoja no saistībām, un viņš noslēdza divu gadu līgumu ar iepriekšējās sezonas NBA finālisti Bostonas "Celtics". Vēl pirms sezonas sākuma, 2. septembrī D. Gallināri guva smagu ceļa traumu un izlaida visu sezonu, oficiālās spēlēs "Celtics" sastāvā nedodoties. 2023. gada 23. jūnijā D. Gallināri tika iesaistīts trīs komandu maiņas darījumā, kura rezultātā latviešu basketbolists Kristaps Porziņģis pārcēlās no Vašingtonas "Wizards" uz Bostonas "Celtics". Šīs pašas maiņas ietvaros Markuss Smārts nonāca Memfisas "Grizzlies", bet Taiuss Džonss un Maiks Muskala no šīs komandas pārcēlās uz Vašingtonu. Vēl maiņā bija iesaistītas šī un nākamās vasaras drafta izvēles, savukārt D. Gallināri no Bostonas nonāca "Wizards". 2024. gada janvārī klubs viņu kopā ar M. Muskalu aizmainīja uz Detroitas "Pistons" pret Mārvinu Begliju III, Aizeju Laiversu un nākotnes drafta izvēlēm. Pēc nepilna mēneša "Pistons" sastāvā, kurā viņš piedalījās 6 spēlēs, D. Gallināri tika atbrīvots no līguma saistībām un vēlāk noslēdza līgumu ar Milvoki "Bucks". Spēlējis Itālijas jaunatnes izlasēs, izcīnot divas bronzas medaļas Eiropas čempionātos. Itālijas izlases sastāvā izcīnījis 17. vietu 2011. gada Eiropas čempionātā. «Danilo Gallinari reportedly set to sign two-year deal with Celtics after clearing waivers». www.cbsnews.com (en-US). Skatīts: 2022-07-08. «Boston Celtics Acquire Kristaps Porzingis». www.nba.com (angļu). Skatīts: 2023-06-29. «DETROIT PISTONS ACQUIRE DANILO GALLINARI AND MIKE MUSCALA Team Sends Marvin Bagley III, Isaiah Livers and Future Draft Considerations to Wizards». www.nba.com (angļu). Skatīts: 2024-02-10. Vikikrātuvē par šo tēmu ir pieejami multivides faili. Skatīt: Danilo Gallināri. Olympedia profils (angliski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) ESPN NBA profils (angliski) RealGM Basketball profils (angliski)