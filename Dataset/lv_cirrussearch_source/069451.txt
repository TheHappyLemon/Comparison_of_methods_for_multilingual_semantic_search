Aizeja Pinjero (angļu: Isaiah Piñeiro; dzimis 1995. gada 2. februārī Oburnā, Kalifornijas štatā, ASV) ir Puertoriko basketbolists, spēlē vieglā uzbrucēja pozīcijā, Puertoriko basketbola izlases dalībnieks. 2024. gadā pārstāv Spānijas ACB līgas klubu Palencia. Bet iepriekš divreiz spēlējis Latvijas Basketbola līgas un Latvijas—Igaunijas līgas klubā Rīgas VEF, ar kuru kļuvis par Latvijas čempionu 2021. gadā. A. Pinjero ir dzimis Kalifornijā, taču viņa vecākiem ir Puertoriko izcelsme. Vidusskolā guvis panākumus gan amerikāņu futbolā, gan basketbolā. NCAA čempionātā spēlējis trīs dažādās augstskolās. A. Pinjero pretendēja uz 2019. gada NBA draftu, taču netika izvēlēts. Pēc tā pārstāvēja Sakramento "Kings" komandu NBA Vasaras līgā. 2019. gada jūlijā spēlētājs noslēdza viena gada negarantētu līgumu ar "Kings", ko klubs izbeidza oktobrī, taču A. Pinjero uzreiz pievienojās kluba G Līgas komandai Stockton Kings, aizvadot pilnu sezonu līgā. 2020. gada vasarā A. Pinjero pārcēlās uz Eiropu, kur par spēlētāja pirmo komandu kļuva Rīgas VEF, kļūdams par Latvijas čempionu. Pēc vienas sezonas Latvijā viņam izdevās noslēgt līgumu ar vienu no labākajiem Turcijas klubiem Darüşşafaka Tekfen. Pēc tam vienu sezonu spēlēja Puertoriko, bet 2023. gada vasarā atgriezās Latvijas vadošajā komandā Rīgas VEF. Sezonas vidū, kad VEF beidza dalību Čempionu līgā, A. Pinjero pārcēlās uz Spānijas ACB līgas klubu Palencia. Kopš 2019. gada A. Pinjero pārstāv Puertoriko basketbola izlasi. Tās sastāvā piedalījies 2019. gada un 2023. gada FIBA Pasaules kausā. «Kings Waive Eric Mika and Isaiah Pineiro». www.nba.com (angļu). Skatīts: 2023-10-19. Proballers. «Isaiah Pineiro, Basketball Player». Proballers (angļu). Skatīts: 2023-10-19. Vikikrātuvē par šo tēmu ir pieejami multivides faili. Skatīt: Aizeja Pinjero. Basketball Reference NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) RealGM Basketball profils (angliski)