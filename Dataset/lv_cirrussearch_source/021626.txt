Billijs Smits (angļu: Billy Smith; dzimis 1950. gada 12. decembrī) ir bijušais kanādiešu hokejists, vārtsargs, kurš savas karjeras laikā aizvadījis 680 spēles Nacionālās hokeja līgas klubā Ņujorkas "Islanders", kļūstot par četrkārtēju Stenlija kausa ieguvēju. 1993. gadā uzņemts Hokeja slavas zālē. Billijs Smits ir pirmais vārtsargs NHL vēsturē, kuram izdevies gūt vārtus. No 1970. līdz 1972. gadam Smits spēlēja Losandželosas "Kings" Amerikas hokeja līgas fārmklubā Springfildas "Kings", 1971.—72. gada sezonā aizvadot piecas spēles arī Losandželosas klubā. 1972. gada līgas paplašināšanās draftā NHL Smitu izvēlējās viena no divām līgas jaunpienācējām Ņujorkas "Islanders". 1972.—73. un 1973.—74. gada sezonās Smits dalīja spēles laiku "Islanders" vārtos ar Geriju Dežardēnu, taču 1974.—75. gada sezonā kļuva par komandas pamatvārtsargu. No 1980. līdz 1983. gadam Smits kopā ar komandu četras sezonas pēc kārtas izcīnīja Stenlija kausu. Šajos gados Smits ieguva gan Kona Smita, gan arī Vezinas un Viljama Dženingsa balvas, tādējādi apliecinot savu lomu komandas panākumos. 1982.—83. gada finālsērijā komandai pretī stājās Edmontonas "Oilers" ar tās izcilajiem uzbrucējiem Veinu Grecki, Jari Kurri un Marku Mesjē, taču, Smitam visas sērijas gaitā ielaižot vien sešus vārtus, "Islanders" svinēja uzvaru ar 4—0. Tieši pēc šīs sērijas Smits kā izslēgšanas kārtas vērtīgākais spēlētājs ieguva Kona Smita balvu. Pēc 1988.—89. gada sezonas noslēguma Smits paziņoja par karjeras beigšanu. Eliteprospects profils (angliski) Internet Hockey Database profils (angliski) Hockey-Reference profils (angliski)