Žans Tots (franču: Jean Todt; dzimis 1946. gada 25. februārī, Pjērforā, Francijā) ir pašreizējais Starptautiskās Automobiļu federācijas prezidents. Iepriekš viņš ir bijis stūrmanis rallijā, Ferrari Formula 1 komandas vadītājs. Žans Tots ir bijis autorallija stūrmanis, tomēr savas karjeras laikā ir bijis arī braucējs. Viņš piedalījās WRC Peugeot komandā līdz 1981. gadam. Karjeras pēdējās sezonās bija Gija Freklēna stūrmanis (1981. gada vicečempiona). Pēc autosportista karjeras beigām Tots sāka strādāt Peugeot komandā. Viņš bija atbildīgs par 205 Turbo 16 dizainu un uzbūvi. Lai arī 1984. gads, kad spēkrats debitēja WRC, bija neveiksmīgs, ar to komanda ieguva titulus divos nākamajos gados. Peugeot atteicās iesaistīties F1, par spīti Tota lūgumiem. Viņš vēlāk komandu pameta, lai pieņemtu Ferrari piedāvājumu. 1990. gadu sākumā Ferrari uzņēmuma prezidents Luka di Montedzemolo iecēla Totu par Ferrari F1 komandas vadītāju. 1996. gadā komandā sāka braukt divkārtējais pasaules čempions Mihaels Šūmahers, kopā ar viņu komandā ieradās stratēģis Ross Brons un dizaineris Rorijs Bīrns. Komanda kļuva aizvien spēcīgāka, 1999. gadā izcīnot pirmo konstruktoru kausu kopš 1983. gada. 2000. gadā Šūmahers kļuva par pirmo Ferrari pārstāvošu pasaules čempionu kopš 1979. gada. Līdz 2004. gadam, ieskaitot, komanda ik gadu izcīnīja abus šos titulus. Tots vēlāk kļuva par visa Ferrari uzņēmuma vadītāju. 2008. gada 1. janvārī viņš pameta F1 komandu, par viņa pēcteci tās vadītāja krēslā kļuva Stefano Domenikali. 2009. gada 17. martā Tots Ferrari pameta pavisam. 2009. gada FIA prezidenta vēlēšanās kandidēja Tots un Āri Vatanens. Iepriekšējā prezidenta Maksa Moslija atbalstītais Tots uzvarēja, iegūstot 135 balsis. Tots ir saderinājies ar aktrisi Mišelu Jeo. Totam no iepriekšējām attiecībām ir dēls Nikolā, kurš vada GP2 komandu ART Grand Prix un ir vairāku pilotu, tostarp, F1 vicečempiona Felipes Masas, menedžeris. «Par «Ferrari» vadītāju kļūs Domenikali». Apollo. 2007. gada 12. novembrī. Skatīts: 2009. gada 23. oktobrī.[novecojusi saite] Kristaps Zaļkalns. «Žans Tods ievēlēts par FIA prezidentu». parsportu.lv, 2009. gada 23. oktobrī. Skatīts: 2009. gada 23. oktobrī.[novecojusi saite] «Michelle Yeoh in a new relationship (angliski)». China Daily. Ķīnas Komunistiskā partija. 2004. gada 19. augustā. Skatīts: 2009. gada 23. oktobrī. The Mole. «Weird stuff (angliski)». GrandPrix.com. Inside F1, 2007. gada 17. oktobrī. Skatīts: 2009. gada 23. oktobrī. Vikikrātuvē par šo tēmu ir pieejami multivides faili. Skatīt: Žans Tots. Encyclopædia Universalis raksts (franciski)