Platlapu spilve (latīņu: Eriophorum latifolium) ir grīšļu dzimtas suga. Savvaļā tā ir ļoti plaši sastopama Eiropā, tostarp diezgan bieži visā Latvijas teritorijā, purvainās pļavās, pārmitros mežos un krūmājos, dažādos purvos. Platlapu spilve ir daudzgadīgs, 25—80 cm garš lakstaugs. Augam ir stāvs, kails un nezarojošs stublājs, kurš ir pastrupi trīsšķautņains. Pie stublāja pamata ir vairākas lineāras lapas. Uz stublāja ir dažas (1—3) īsas un 0,4—0,8 cm platas, nedaudz šķēpveidīgas lapas ar īsu, trīsšķautņainu gala daļu. Vārpiņas stublāja galotnē ir nokarena čemurveida ziedkopa. Vārpiņas kāts ir raupjš. Ziedkopas seglapas ir īsas, tumšbrūnas vai zaļganbrūnas, ar maksti. Segplēkšņu žāklēs ir divdzimumu ziedi. Zieda segplēksne ir tumšbrūna, lidmatiņi ir balti un galā šķelti. Auglis ir sarkanbrūns riekstiņš. Zied maijā un jūnijā. «platlapu spilve - Eriophorum latifolium Hoppe - Augi - Latvijas daba». www.latvijasdaba.lv. Skatīts: 2022-05-22.