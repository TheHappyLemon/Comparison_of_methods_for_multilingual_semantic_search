Šrilankas savvaļas vista jeb Šrilankas džungļu vista (Gallus lafayetii) ir fazānu dzimtas (Phasianidae) vistveidīgais putns. Šrilankas savvaļas vista ir endēma putnu suga, kas dzīvo tikai Šrilankā. Tā kā kādreiz šo salas valsti sauca par Ceilonu, tad šo sugu sauc arī par Ceilonas savvaļas vistu jeb Ceilonas džungļu vistu. Šrilankas savvaļas vista ir Šrilankas nacionālais putns. Vistuvāk radniecīga tā ir zaļajai savvaļas vistai (Gallus varius), bet ārēji līdzīgāka sarkanajai savvaļas vistai (Gallus gallus) un pelēkajai savvaļas vistai (Gallus sonneratii). Kā visiem vistu ģints (Gallus) putniem arī Šrilankas savvaļas vistai ir raksturīgs spēcīgs dzimumu dimorfisms: ir ļoti viegli atšķirt tēviņu no mātītes. Gailis ir lielāks, spēcīgāks un muskuļotāks, tā apspalvojums krāšņs un krāsains, astes spalvas garas un augstu izceltas, sekste un bārda izteiksmīga. Gaiļa ķermeņa garums ir 66—73 cm. Tā apspalvojums oranžīgi sarkans, spārni un aste tumši violetmelna ar zilu metālisku spīdumu. Kakla spalvas zeltainas, garas ar smailiem galiem. Seja bez apspalvojuma, ar sarkanu ādu un bārdu zem zoda. Sekste sarkana ar dzeltenu visusdaļu. Pēc riesta sekste saraujas un gailis maina spalvas. Mātīte jeb vista ir daudz mazāka. Tās ķermeņa garums ir 35 cm, apspalvojums pelēcīgi brūns ar baltiem spalvu galiņiem uz krūtīm un vēdera. Aste un spārni brūni. Ideāla kamuflāžas krāsa ligzdojošam putnam. Tai nav ādas bārdas un tikpat kā nav sekstes, kas ir tumši brūnā krāsā, un arī sejas āda ir brūna līdzīga ķermeņa apspalvojumam. Šrilankas savvaļas vista tāpat kā pārējie fazānu dzimtas putni ir uz zemes dzīvojošs putns. Tā pamatā dzīvo mežos un krūmainās vietās. Lielāko dienas daļu tas pavada, meklējot barību. Barību tas meklē, rušinot un kašņājot zemi, lai atrastu sēklas, nokritušos augļus un kukaiņus. Šrilankas savvaļas vistas veido nelielu baru, kas sastāv no vienas mātītes un vairākiem gaiļiem (2—3), kas ir viena perējuma brāļi. Mātīte pārojas ar dominanto gaili. Šrilankas savvaļas vista ligzdo uz zemes. Krāsainie gaiļi perēšanā nepiedalās un par cālēnu skološanu nerūpējas. Toties tie agresīvi apsargā tuvāko teritoriju ap ligzdu un arī vēlāk rūpējas par cālēnu drošību. Galvenais gailis visu šo laiku uzturas viastas tuvumā, kamēr pārējie gaiļi apsargā teritorijas ārējo perimetru. Cālēnu galvenie ienaidnieki ir svešie gaiļi, čūskas un mangusti. Dējumā ir 2—4 olas. Tās var būt ļoti dažādās krāsās, bet visbiežāk tās ir krēmbaltas ar dzelteniem vai gaiši sārtiem raibumiņiem. Raibumiņi var būt arī sarkani un brūni. Reizēm ola ir viscauri sarkana vai plankumaina. Inkubācijas periods ilgst 20 dienas. Kamēr cālēni ir mazi, tie ēd tikai dzīvnieku izcelsmes barību, kā kukaiņus un citus bezmugurkaulniekus, īpaši iecienīti ir vienādkājvēži (Oniscidea). Cālēni barojas arī ar jaunajiem zemes krabjiem (Gecarcinidae), kas ir ļoti svarīgs barības avots, lai izaugtu spēcīgs, veselīgs un attīstīts pieaugušais putns. Nebrīvē šī putnu suga ir pakļauta dažādām baktērijām un slimībām. Cāļi un jaunie putni nespēj sagremot augu izcelsmes barību, augu olbaltumvielas un taukus. Tādēļ šis sugas putnus ļoti reti tur nebrīvē. IUCN: Gallus lafayetii[novecojusi saite] A genetic variation map for chicken with 2.8 million single-nucleotide polymorphisms. International Chicken Polymorphism Map Consortium (GK Wong et. al.) 2004. Nature 432, 717-722| doi:10.1038/nature03156 «Sri Lanka junglefowl (Gallus lafayetii)». Arhivēts no oriģināla, laiks: 2012. gada 21. janvārī. Skatīts: 2010. gada 27. novembrī. Vikikrātuvē par šo tēmu ir pieejami multivides faili. Skatīt: Šrilankas savvaļas vista. Šrilankas savvaļas vistas gaiļa foto (ARKive) Šrilankas savvaļas vistas gaiļa foto (naturephoto-cz.eu) Šrilankas savvaļas vistas gaiļa foto[novecojusi saite] (flickr) Šrilankas savvaļas vistas foto galerija (pbase) Šrilankas savvaļas vistas foto galerija (flickriver) IBC: Ceylon Junglefowl (Gallus lafayetii) Arhivēts 2011. gada 9. martā, Wayback Machine vietnē.