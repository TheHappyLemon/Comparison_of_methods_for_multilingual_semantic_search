Zilganais grīslis (latīņu: Carex flacca) ir grīšļu dzimtas suga. Savvaļā tā ir sastopama Eiropā (neiekļaujot kontinenta galējos ziemeļus un austrumus), kā arī dažviet Āzijā un Āfrikā sastopama suga. Latvijā zilganais grīslis ir sastopams nevienmērīgi: rietumu daļā diezgan bieži, kļūst retāks virzienā uz austrumiem, ziemeļaustrumiem. Austrumlatvijā vietumis ļoti rets augs. Zilganais grīslis ir daudzgadīgs, 15-50 cm garš lakstaugs, kurš pieder dažādvārpu grīšļu grupai, jo tā sievišķajiem ziediem ir 3 drīksnas un augļa pūslītim ir īss knābītis. Augam ir zilgana nokrāsa un tas veido garus pazemes dzinumus. Stublājs ir stāvs, stingrs un gluds. Lapas ir 0,3-0,6 cm platas, kailas, īsākas nekā stublājs un zilganzaļas. Stublāja galotnē ir 2-3 vīrišķo ziedu vārpiņas, zem tām ir 2-3 visbiežāk nokarenas sievišķo ziedu vārpiņas, kuras ir 2-4 cm garas. Apakšējās sievišķās vārpiņas lapveidīgā seglapa ir stāva, ziedkopas garumā vai garāka. Augļa pūslītis ir brūns, olveidīgs, augšdaļā raupjš un ar nošķeltu, ļoti īsu knābīti. Segplēksne ir brūna, galā nosmailota, mazliet īsāka nekā pūslītis. Zied maijā, jūnija sākumā. «zilganais grīslis - Carex flacca Schreb. - Augi - Latvijas daba». www.latvijasdaba.lv. Skatīts: 2022-04-12.