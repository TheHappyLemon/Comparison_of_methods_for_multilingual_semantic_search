Džodijs Deivids Šekters (angļu: Jody David Scheckter; dzimis 1950. gada 29. janvārī, Īstlondonā, Dienvidāfrikā) ir bijušais Dienvidāfrikas sacīkšu pilots, zināms kā Formula 1 ekspilots. Viņš 1979. gadā kļuva par F1 pasaules čempionu. Šekters debitēja 1972. gada pēdējā sacīkstē ar McLaren un kādu brīdi bija trešajā vietā, tomēr sacīkstes finišā viņš bija devītais. Tas joprojām bija atzīstams sniegums debitantam, tādēļ lielās komandas sāka viņu novērot. Pēc 1973. gada, kad pilots aizvadīja vien dažas sacīkstes, Šekters guva iespēju braukt spēcīgajā Tyrrell komandā. Sezonas gaitā dienvidāfrikānis vairākas reizes uzvarēja un čempionāta kopvērtējumā zaudēja tikai Emersonam Fitipaldi un Klejam Regaconi. Tyrrell nolēma pagarināt līgumu un arī nākamajās divās sezonās Dienvidāfrikas pilots pārstāvēja šo komandu. Panākumi vairs nebija tik labi, tādēļ pilots devās uz Wolf komandu un jau savā pirmajā sacīkstē izcīnīja uzvaru. Ja ne daudzās izstāšanās sezonas gaitā, iespējams par čempionu nebūtu kļuvis Nikijs Lauda, bet gan Šekters. Pēc salīdzinoši neveiksmīgas nākamās sezonas dienvidāfrikānis kļuva par Ferrari pilotu. Par nieka četriem punktiem apsteidzot Vilnēvu, Džodijs izcīnīja savu pirmo un vienīgo pasaules čempiona titulu Formulā 1. Nākamajā sezonā viņš izcīnīja tikai divus punktus un beidza savu sacīkšu karjeru. Pilota dēls, Tomass, savulaik testēja Jaguar formulas, taču pēc incidentiem ārpus trases tika atlaists. Vikikrātuvē par šo tēmu ir pieejami multivides faili. Skatīt: Džodijs Šekters. Encyclopædia Universalis raksts (franciski) Munzüger Sport profils (vāciski) Driver Database profils (angliski) Motorsportstats profils (angliski) Racing-Reference driver profils (angliski) eWRC-results.com profils (angliski)