Usūrijas brūnais lācis (Ursus arctos lasiotus) ir lāču dzimtas (Ursidae) viena no brūno lāču (Ursus arctos) pasugām. Tas dzīvo Sibīrijas austrumos Usūrijā, Amūras apgabalā, Ķīnas ziemeļaustrumos, Sahalīnā, Korejas pussalā un vairākās Japānas salās — Hokaido, Kunaširas un Iturupas salās. Šo lāci mēdz saukt arī par melno grizlilāci. Tiek uzskatīts, ka Usūrijas brūnais lācis ir Amerikas grizlilāča priekštecis. Tas pirms apmēram 100 000 gadiem ieradās Aļaskā un iedzīvojās Ziemeļamerikas kontinentā. Japānā Usūrijas lāci sauc par Hokaido brūno lāci jeb Ezo brūno lāci. Šobrīd vienā Hokaido salā dzīvo apmēram 3000 lāču. Usūrijas brūnais lācis ir ļoti līdzīgs Kamčatkas brūnajam lācim, tomēr pirmajam ir slaidāks un garāks galvaskauss, zemāka pieres daļa un garākas nāsu ejas. Tā kažoks salīdzinoši ar Kamčatkas lāci ir tumšāks, turklāt daži indivīdi ir pilnībā melni. Kādreiz valdīja maldīgs uzskats, ka melnā apspalvojuma Usūrijas lāči ir brūnā lāča un Āzijas melnā lāča hibrīds. Tēviņi var sasniegt ievērojamu lielumu. Lielākie indivīdi var būt pat lielāki par Kamčatkas lāčiem, kas vidēji ir lielāki nekā Usūrijas lāči. Usūrijas brūnais lācis ir visēdājs, un liela daļa tā barības ir veģetāra. Tas ēd dažādus augus, augļus, pumpurus, kā arī barojas ar grauzējiem, zivīm, putniem un kukaiņiem, īpaši daudz patērējot skudras. Mammals of the Soviet Union Vol.II Part 1a, SIRENIA AND CARNIVORA (Sea cows; Wolves and Bears), V.G Heptner and N.P Naumov editors, Science Publishers, Inc. USA. 1998. ISBN 1-886106-81-9 California Grizzly by Tracy Irwin Storer, Lloyd Pacheco Tevis. Publisher University of California Press, 1996 ISBN 0-520-20520-0 «A Review of Bear Evalution». Arhivēts no oriģināla, laiks: 2022. gada 9. oktobrī. Skatīts: 2013. gada 26. februārī. «Hokaido lāči». Arhivēts no oriģināla, laiks: 2009. gada 2. augustā. Skatīts: 2009. gada 2. augustā. Food Habits of Brown Bears in Hokkaido, Japan «Yezo brown bear». Arhivēts no oriģināla, laiks: 2011. gada 22. jūlijā. Skatīts: 2009. gada 2. augustā. Hokaido brūnā lāča foto1 Hokaido brūnā lāča foto2[novecojusi saite] Hokaido brūnā lāča foto3 Brown bears live in the mountains of a big city