Sultankudarata (filipīniešu: Lalawigan ng Sultan Kudarat, angļu: Province of Sultan Kudarat, ilongu: Kapuoran sang Sultan Kudarat, magindanaju: Dairat nu Sultan Kudarat) ir viena no Filipīnu provincēm valsts dienviddaļā, Soksksarhenas reģionā. Administratīvi dalās 1 pilsētā un 11 municipalitātēs un sīkāk 249 barangajās. Provinces galvaspilsēta ir Isulana, bet lielākā pilsēta — Takuronga. Provincē daudznacionāls iedzīvotāju sastāvs — lielākā daļa ir 20. gadsimtā ieceļojušie ilongi (316 356; 37,2 %), iloki (97 982; 11,5 %) un sebuāņi (55 025; 6,5 %), kā arī autohtonie magindanaji (243 445; 28,6 %) un manobo (60 440; 7,1 %). Lielākā daļa iedzīvotāju pieder dažādām kristiešu konfesijām (katoļi 56 %), bet ap 23 % (galvenokārt magindanaji) ir musulmaņi. Province izvietojusies Mindanao salas dienviddaļā. Ziemeļos robežojas ar Ziemeļmagindanao, Dienvidmagindanao un Kotabato, austrumos — ar Dienviddavao, dienvidos — ar Dienvidkotabato un Sarangani, bet rietumos tās krastus apskalo Sulavesi jūras Moro līcis. Provinces austrumu daļa atrodas Mindanao upes pieteku līdzenumā, rietumu daļa kalnaina; augstākā virsotne ir Pitotkalabau (1503 m vjl). Valda subtropu klimats. Province dibināta 1973. gadā, sadalot lielo Kotabato provinci. Nosaukta par godu 17. gadsimta Magindanao sultanāta vadonim Muhammadam Dipatunam Kudaratam, kura vadībā sultanāts sekmīgi pretojās Spānijas iekarošanas centieniem. Vikikrātuvē par šo tēmu ir pieejami multivides faili. Skatīt: Sultankudarata.