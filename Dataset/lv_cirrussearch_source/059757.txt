Abrahams Šterns (ivritā: אברהם שטרן, Avraham Stern; dzimis 1907. gada 23. decembrī, miris 1942. gada 12. februārī), segvārds Jairs (Yair), bija ebreju nelegālās kaujas organizācijas Lehi (Lohamei Herut Israel — Izraēlas Brīvības Cīnītāji) dibinātājs un vadītājs. Dzimis tagadējās Polijas teritorijā 20. gadsimta sākumā un 1925. gadā emigrējis uz Palestīnu (tolaik britu mandātteritotriju). Studēja klasiskās valodas un literatūru Ebreju universitātē Jeruzalemē. 1940. gadā nodibināja Lehi (britu apzīmējums — Šterna banda), atdaloties no Irgun, kad tā savukārt apvienojās ar Haganu (Haganah), lai kopīgi atbalstītu Lielbritāniju cīņā pret nacistiem. Pretēji pārējām ebreju paramilitārajām grupām, kuras līdz ar Otrā pasaules kara sākumu atbalstīja Lielbritānijas cīņu pret Vāciju un uz laiku pārtrauca uzbrukumus britu militāristiem Palestīnā, Šterns un Lehi turpināja uzskatīt Lielbritāniju par galveno faktoru, kas rada šķērsli Izraēlas valsts dibināšanai un izmantoja teroristisku taktiku uzbrukumos pret britu klātbūtni Palestīnā. 1941. gada janvārī Šterns mēģināja nodibināt kontaktus ar Vācijas toreizējo valdību, piedāvādams cīņu karā Vācijas pusē, pretī saņemot iespēju dibināt ebreju valsti, bāzētu uz nacionālisma un totalitārisma principiem. 1942. gada 12. februārī aresta brīdī Telavivā ("mēģinot bēgt") Šternu nogalināja britu izlūkdienests. Vikikrātuvē par šo tēmu ir pieejami multivides faili. Skatīt: Abrahams Šterns. Encyclopædia Britannica raksts (angliski)