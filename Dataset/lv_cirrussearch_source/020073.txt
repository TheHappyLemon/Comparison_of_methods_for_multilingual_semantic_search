"Sarkanais pūķis" (angļu: The Red Dragon) ir 1981. gadā publicēts Tomasa Harisa romāns. Tas bija pirmais romāns, kurš ietvēra Harisa radīto tēlu — doktoru Hanibālu Lekteru, izcilu psihiatru un kanibālistisku sērijveida slepkavu. 1986. gadā tika izdota uz romāna balstīta filma Manhunter, kurā Hanibālu Lekteru atveidoja Braians Kokss. Filmas režisors bija Maikls Manss, un tai bija labas kritiķu atsauksmes, taču visai slikti kases ieņēmumi. Pēc tam, kad Hariss uzrakstīja romāna turpinājumu — Jēru klusēšana — 1988. gadā, Sarkanais Pūķis atrada jaunu auditoriju. Otrais turpinājums, Hanibāls, tika publicēts 1999. gadā un ekranizēts 2001. gadā. Abu turpinājumu filmu versiju panākumu dēļ, 2002. gadā klajā tika laista jauna Sarkanā pūķa filmas versija, kuru režisēja Brets Ratners. Šoreiz Lektera lomu atveidoja Entonijs Hopkinss, un filma saglabāja romāna nosaukumu. Grāmatas nosaukums atsaucas uz Viljama Bleika Lielā Sarkanā Pūķa gleznām. Uzmanību! Turpmākajā tekstā var tikt atklātas nozīmīgas detaļas par grāmatas saturu! 1980. gadā kāds sērijveida slepkava, saukts par Zobu Feju, katra pilnmēness laikā nogalina pēc skata nejauši izvēlētas ģimenes. Vispirms viņš nogalina Džeikobsu ģimeni Birmingemā, Alabamā, pēc tam Līdsu ģimeni Atlantā, Džordžijā. Divas dienas pēc Līdsu ģimenes slepkavības FIB aģents Džeks Krofords meklē palīdzību pie Vila Greiema, izcila profilētāja, kurš pirms trim gadiem notvēra sērijveida slepkavu Hanibālu Lekteru, bet atvaļinājās pēc tam, kad Lekters viņu gandrīz nogalināja. Greiems piekrīt Krofordam palīdzēt. Arī Beverlija Katza, Džimijs Praiss, Braians Zellers un Dr. Alans Blūms sniedz palīdzību Zobu Fejas lietā. Pēc īsas nozieguma vietas apskates un izpētes Vils saprot, ka viņam nāksies lūgt palīdzību Lekteram. Stāsta gaitā lasītājiem tiek atklāts, ka Zobu Feja ir Sentluisas filmu apstrādes tehniķis Frānsiss Dolarhaids. Viņš cieš no psihiskiem traucējumiem un ir apsēsts ar Viljama Bleika gleznu "Lielais Sarkanais Pūķis un Saulē Tērpusies Sieviete". Dolarhaids nespēj kontrolēt savus vardarbīgās, seksuālās dziņas un tic, ka slepkavojot cilvēkus — jeb "mainot" tos, kā viņš to dēvē — viņš arvien vairāk kļūst par savu alternatīvo personību — Lielo Sarkano Pūķi. Drīz vien tiek atklāts, ka viņa patoloģijas cēlonis ir ļaunprātīgā izturēšanās, no kuras viņš cieta esot bērns, savas vecāsmātes ietekmē. Greiemam izmeklējot lietu, viņu sāk izsekot Fredijs Loundss, uzmācīgs tabloīda reportieris. Pa to laiku Lektera ieslodzījuma vietas uzraugs Frederiks Čiltons atklāj slepenu saraksti starp Lekteru un Dolarhaidu, kurā Lekters Dolarhaidam izpauž Greiema mājas adresi. Greiema sieva un padēls tiek evakuēti uz nomaļu īpašumu pie Kroforda brāļa. Greiems mēģina pārķert slepenos saraksti starp Lekteru un Dolarhaidu, bet tā vietā piesaista Fredija Loundsa uzmanību. Loundss uzzina par saraksti un mēģina izlikties par Zobu Feju, lai no Greiema izvilinātu izmeklēšanas detaļas, bet tiek atklāts. Cerot ievilināt Zobu Feju lamatās, Greiems sniedz Loundsam interviju, kurā viņš klaji aplami raksturo slepkavu kā impotentu homoseksuāli. Tas sanikno Dolarhaidu, kurš nolaupa Loundsu, piespiež viņu atteikties no saviem apgalvojumiem, nokož viņam lūpas un aizdedzina viņu, atstājot viņa sakropļoto ķermeni pie tabloīda izdevniecības. Drīz pēc tam Loundss mirst. Apmēram tajā pašā laikā Dolarhaids iemīlas savā aklajā kolēģē Rebā Makleinā, kas izraisa viņā konfliktu pašam ar sevi. Viņš pretojas pūķa ietekmei un dodas uz Bruklinas Muzeju, kur atrod un apēd oriģinālo Bleika Lielā Sarkanā Pūķa gleznu. Ar laiku Greiems saprot, ka slepkava zināja upuru māju izkārtojumu, izmantojot viņu uzņemtos mājas video, kurus viņš varēja redzēt tikai strādājot filmu apstrādes laboratorijā, kurā filmas tika attīstītas. Dolarhaida amats deva viņam piekļuvi visiem mājas video, kuri gāja cauri kompānijai. Kad viņš redz Greiemu intervējam viņa bosu, viņš saprot, ka drīz tiks atklāts un dodas pie Rebas. Viņš redz Rebu runājam ar savu kolēģi Ralfu Mendiju, kurai viņš nepatīk. Greizsirdības uzplūdā Dolarhaids nogalina Mendiju. Pēc tam viņš nolaupa Rebu un, aizvedis uz savu māju, pielaiž ēkai uguni. Viņš plāno nogalināt viņu un pēc tam sevi, taču atklāj, ka nespēj to izdarīt. Dolarhaids sevi nošauj, un Rebai izdodas izglābties no degošās mājas. Vēlāk Greiems viņu mierina, sakot, ka laipnība un pieķeršanās, kuru viņa izrādīja pret Dolarhaidu, iespējams, izglāba vairākas dzīvības. Taču vēlāk izrādās, ka Dolarhaids nenošāvās, bet savā vietā atstāja kāda benzīntanka pārdevēja līķi, lai noviltotu savu nāvi. Dolarhaids dodas uz Greiema māju Floridā un uzbrūk viņam, iedurot viņam sejā un uz mūžu viņu sakropļojot. Pēc tam Greiema sieva Mollija aizsargājoties Dolarhaidu nošauj. Atveseļojoties, Greiems saņem vēstuli no Lektera, kurā Lekters novēl viņam ātri atveseļoties, cerot, ka viņš nav "pārāk neglīts". Tiek parādīts, ka Mollijas jūtas pret Greiemu ir mainījušās, taču viņu attiecību stāvoklis paliek miglains. Vils Greiems Frānsiss Dolarhaids Džeks Krofords Doktors Hanibāls Lekters Fredijs Loundss Reba Makleina Ralfs Mendijs Mollija Greiema Villijs Greiems Grāmatas oriģinālajos izdevumos teiks, ka Lekters tiek turēts Česapīkas slimnīcā, taču pēc grāmatas turpinājuma — Jēru Klusēšana — iznākšanas, atkārtotajā Sarkanā Pūķa izdevumā slimnīcas vārds tika nomainīts uz Baltimoras slimnīcu, lai saglabātu pareizību ar grāmatas turpinājumu. Visos nākamajos izdevumos slimnīcas nosaukums ir nomainīts atpakaļ uz Česapīku. Pirmā filma tika izdota 1986. gadā ar nosaukumu Manhunter. To producēja un režisēja Maikls Manns, un tā fokusējās uz FIB īpašo aģentu Vilu Greiemu, kuru attēloja Viljams Pītersens. Lekteru atveidoja Braians Kokss. 2. filma iznāca 2002. gadā ar tādu pat nosaukumu kā grāmata. Filmu režisēja Brets Ratners, bet filmas scenāriju sarakstīja Teds Tallijs. Tajā Vilu Greiemu atveidoja Edvards Nortons, bet Hanibālu Lekteru — Entonijs Hopkinss. NBC televīzijas seriāla adaptācija Hanibāls debitēja 2013. gada aprīlī. Šoreiz Vilu Greiemu atveidoja Hjū Dansijs, bet Hanibālu — Madss Mikelsens. Seriāla notikumi norisinās pirms Sarkanā Pūķa notikumiem, parādot Greiema un Lektera sākotnējās attiecības, kamēr Greiems vēl strādāja FIB.