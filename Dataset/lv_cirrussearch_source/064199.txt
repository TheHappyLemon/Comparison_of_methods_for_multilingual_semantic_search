Somenlinna (somu: Suomenlinna), vēsturiski pazīstama kā Sveaborga (zviedru: Sveaborg), ir 18. gadsimtā celts cietoksnis, kas atrodas uz salām Somijas galvaspilsētas Helsinku pievārtē, uz dienvidaustrumiem no pilsētas centra. 1991. gadā cietoksnis tika iekļauts UNESCO Pasaules mantojuma sarakstā. Cietoksni, lai pret Krieviju aizsargātu Helsinku ostu, 1748. gadā uzsāka celt zviedri. Cietokšņa celtniecība bija zviedru militārā inženiera Augustīna Ērensverda (Augustin Ehrensvärd, 1710–1772) mūža darbs, un viņa kaps atrodas cietokšņa teritorijā. 1808. gadā cietoksni ieņēma krievi. 1918. gadā, līdz ar neatkarīgās Somijas nodibināšanos, cietoksnis ieguva mūsdienu nosaukumu. Somenlinna kalpoja militāriem mērķiem līdz 1973. gadam, kad to nodeva civilā lietošanā. Mūsdienās cietoksnis ir populārs tūrisma objekts. Vikikrātuvē par šo tēmu ir pieejami multivides faili. Skatīt: Somenlinna. Encyclopædia Britannica raksts (angliski) Krievijas Lielās enciklopēdijas raksts (krieviski) Oficiālā tīmekļa vietne