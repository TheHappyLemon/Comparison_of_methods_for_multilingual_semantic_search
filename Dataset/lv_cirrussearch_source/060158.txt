Šultesa madara (Galium schultesii Vest., sinonīms Galium intermedium Schult.)) ir a augu suga rubiju dzimtas madaru ģintī. Savvaļā tā ir sastopama Eiropas dienvidos un dienvidaustrumos, tostarp ļoti reti sastopama Latvijas valsts vidū un dienvidaustrumu daļā, platlapju vai jauktos mežos un krūmājos. Šultesa madara ir ierakstīta Latvijas Sarkanajā grāmatā 2. kategorijā. Šultesa madara ir daudzgadīgs, 50—120 cm garš lakstaugs ar stāvu vai pacilu, zilganzaļu, kailu un bagātīgi zarojošu stublāju, kurš apakšdaļā ir apaļš, bet augšdaļā četršķautņains. Auga sānzari ir gari un parasti vienam augam ir vairāki stublāji. Lapas ir pelēkzaļas, lancetiskas, 2—6 cm garas un 0,3—1 cm platas, uz stublāja izvietotas neīstos mieturos pa 6-10. Lapas plātnes apakšpuse ir gaišāka nekā virspuse, gals ir ar īsu dzeloņsmaili, lapas visplatākais punkts ir tās vidusdaļā. Ziedi ir piramidāli, izvietoti skarveidīgās ziedkopās stublāja un zaru augšdaļas lapu žāklēs. Ziedkāti ir ļoti tievi, dažreiz nokareni. Kauss ir četrdaļīgs un saaudzis. Ziedu vainags ir balts, četrdaļīgs, saaudzis, apmale dziļi šķelta. Auglis ir kails riekstiņš divu riekstiņu skaldauglī. Zied no jūnija beigām līdz augustam. «Šultesa madara - Galium schultesii Vest - Augi - Latvijas daba». www.latvijasdaba.lv. Skatīts: 2022-02-10. Vikikrātuvē par šo tēmu ir pieejami multivides faili. Skatīt: Šultesa madara. Encyclopædia of Life raksts (angliski)