Džons Leklērs (angļu: John LeClair; dzimis 1969. gada 5. jūlijā) ir bijušais ASV hokejists, kreisās malas uzbrucējs. Nacionālajā hokeja līgā aizvadījis 967 spēles, tajās gūstot 819 punktus, 1993. gadā izcīnījis Stenlija kausu. Profesionāļa karjeru Leklērs uzsāka 1990.—91. gada sezonā, kad debitēja NHL kluba Monreālas "Canadiens" sastāvā. Jau 1992.—93. gada sezonā hokejists "Canadiens" sastāvā nostiprinājās, kopā ar klubu izcīnot arī Stenlija kausu. 1995. gada februārī "Canadiens" Leklēru aizmainīja uz Filadelfijas "Flyers" vienību. Kluba sastāvā Leklērs spēlēja kopā ar Ēriku Lindrosu un aizvadīja lieliskas četras sezonas, katrā no tām atzīmējoties ar vismaz 87 punktiem, kļūstot par vienu no līgas labākajiem vārtu guvējiem. Turpmākajās sezonās, Lindrosam pametot komandu, Leklēra rezultativitāte krita. Lielu daļu 2000.—01. gada sezonas uzbrucējs izlaida savainojuma dēļ, taču "Flyers" rindās spēlēja līdz pat 2003.—04. gada sezonas izskaņai. 2004.—05. gada NHL sezonas lokauta laikā Leklērs nespēlēja, taču pēc tam pievienojās Pitsburgas "Penguins" rindām, aizvadot kluba sastāvā vēl divas sezonas un noslēdzot savu spēlētāja karjeru. ASV hokeja izlases rindās hokejists spēlējis 1998. un 2002. gada olimpiskajās spēlēs, 2002. gadā kopā ar komandu izcīnot sudraba medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)