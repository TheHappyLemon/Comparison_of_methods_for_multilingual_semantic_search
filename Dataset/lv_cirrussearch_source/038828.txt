Džeksonvila (angļu: Jacksonville) ir pilsēta ASV Floridas štata ziemeļaustrumos pie Sentdžonsas upes ietekas Atlantijas okeānā. Pēc iedzīvotāju skaita lielākā štata pilsēta. Otra lielākā ASV austrumkrasta osta. Pilsēta nosaukta Floridas militārā gubernatora, vēlākā ASV prezidenta Endrū Džeksona vārdā. Pirms eiropiešu ierašanās pilsētas teritoriju apdzīvoja tumukoa (timucua) indiāņi. 1564. gadā franči šeit nodibināja fortu, ko nosauca par Fort Caroline, tomēr 1565. gadā spāņi ieņēma fortu, pārsaukdami to par Fort San Mateo. 1821. gadā apmetne līdz ar Floridu iekļāvās ASV sastāvā. 1832. gadā tai tika piešķirtas pilsētas tiesības. ASV Pilsoņu kara laikā Džeksonvila bija viena no svarīgākajām konfederātu ostām. Pēc pilsoņu kara pilsēta kļuva par pazīstamu kūrortpilsētu, tomēr vēlāk, attīstoties dzelzceļa satiksmei, populārāki kļuva citi Floridas kūrorti. XX gadsimta pirmajā pusē Džeksonvila bija svarīgs mēmā kino ražošanas centrs, tomēr vēlāk to izkonkurēja Holivuda. XX gadsimtā Džeksonvila kļuva par ievērojamu finanšu un apdrošināšanas biznesa centru. Pilsētā tika izbūvētas vairākas ASV Jūras kara flotes bāzes. Džeksonvila ir kontaklēcu ražotāja Vistakon galvenās mītnes vieta. Pilsēta pazīstama kā amerikāņu futbola NFL līgas komandas Džeksonvilas "Jaguars" mājvieta. Pilsētā radušās populārās mūzikas grupas Lynyrd Skynyrd, Limp Bizkit un Yellowcard. Džeksonvilā dzimuši: Aklais Bleiks (Blind Blake, ap 1893—ap 1933) — ģitārists; Pets Būns (Pat Boone, 1934) — dziedātājs; Freds Dērsts (Fred Durst, 1970) — mūziķis; Deivids Divāls (David Duval, 1971) — golferis; Bobs Hajess (Bob Hayes, 1942—2002) — vieglatlēts; Merians Kūpers (Merian C. Cooper, 1893—1973) — aviators un kinorežisors; Ma$e (1978) — reperis; Džons Arčibalds Vīlers (John Archibald Wheeler, 1911 — fiziķis. https://data.census.gov/cedsci/table?t=Populations%20and%20People&g=0100000US,%241600000&y=2020; ASV Tautas skaitīšana 2020. gadā; redaktors: ASV Tautas skaitīšanas birojs; pārbaudes datums: 1 janvāris 2022. Vikikrātuvē par šo tēmu ir pieejami multivides faili. Skatīt: Džeksonvila. Encyclopædia Britannica raksts (angliski) Krievijas Lielās enciklopēdijas raksts (krieviski)