Rasels Vestbruks (angļu: Russell Westbrook; dzimis 1988. gada 12. novembrī Longbīčā, Kalifornijas štatā, ASV) ir amerikāņu basketbolists, spēlē saspēles vadītāja pozīcijā, ASV basketbola izlases dalībnieks. Pašlaik (2021) pārstāv NBA klubu Losandželosas "Lakers". Iepriekš 11 sezonas aizvadījis Oklahomasitijas "Thunder" sastāvā. 2016.—2017. gada NBA sezonas vērtīgākais spēlētājs. Šajā pašā sezonā viņš spēja sasniegt tripple-double līmeni sezonas vidējos statistikas rādītājos, kļūstot par otro spēlētāju vēsturē aiz Oskara Robertsona, kas to paveicis (atkārtoja šo sasniegumu arī divās sekojošajās sezonās). 2021. gada maijā R. Vestbruks kļuva par karjeras laikā visvairāk tripple-double veikušo spēlētāju līgas vēsturē, apsteidzot O. Robertsonu. Aizvadīja divas sezonas augstskolu basketbolā, pārstāvot spēcīgo UCLA komandu Bruins. Abās sezonās komanda sasniedza NCAA Final Four. Pēc diviem gadiem augstskolā R. Vestbruks pieteicās NBA draftam, kur Sietlas "SuperSonics" viņu izvēlējās 2008. gada NBA drafta pirmajā kārtā ar kopējo 4. kārtas numuru. Komandai nomainot nosaukumu un atrašanās vietu, kopš savas pirmās sezonas NBA R. Vestbruks pārstāv Oklahomasitijas "Thunder". Jau savā pirmajā NBA sezonā viņš vairumā komandas spēļu devās laukumā sākumsastāvā, aizvadot vidēji 32,5 minūtes spēlē, kas ir ļoti augsts rādītājs debitantam. 2009. gada 2. martā viņš sasniedza triple double (divciparu skaitlis trijos statistikas elementos), gūstot 17 punktus, savācot 10 atlēkušās bumbas un 10 reizes rezultatīvi piespēlējot. Viņš kļuva par pirmo līgas debitantu, kas savā debijas sezonā ir guvis triple double, kopš Krisa Pola sasnieguma 2005.—2006. gada NBA sezonas laikā. Tāpat šajā sezonā viņš tika iekļauts sezonas labāko debitantu simboliskajā pirmajā izlasē. Četras reizes piedalījies NBA Visu zvaigžņu spēlē (2014. gadā izlaida traumas dēļ). 2015. gada NBA Visu zvaigžņu spēlē tika atzīts par labāko spēlētāju, jo guva 41 punktu, kas ir otrs augstākais sasniegums pēc Vilta Čemberlena 42 punktiem 1962. gadā. 2014.—2015. gada NBA sezonā, kad "Thunder" līderis Kevins Durants cīnījās ar traumām (līdz martam piedalījās tikai 27 spēlēs), R. Vestbruks kļuva par komandas vadošo punktu guvēju. 6. februārī viņš aizvadīja rezultatīvāko spēli karjerā, gūstot 48 punktus zaudējumā pret Ņūorleānas "Pelicans". Divas dienas iepriekš, uzvarētā spēlē pret šo pašu komandu, viņš iemeta 45 punktus. 4. martā R. Vestbruks savu karjeras augstāko rezultativitātes rekordu uzlaboja līdz 49 punktiem, tai pašā uzvarā pār Filadelfijas "76ers", uzstādot arī rekordu atlēkušajās bumbās (16). Šis bija spēlētāja ceturtais pēc kārta gūtais tripple double (iepriekšējais spēlētājs, kas sasniedza šādu rādītāju, bija Maikls Džordans 1989. gadā). Pēc šīm spēlēm R. Vestbruks izvirzījās līgas rezultatīvāko spēlētāju ranga pirmajā vietā, apsteidzot Džeimsu Hārdenu. Iespaidīgo sēriju turpinot, 8. martā viņš veica savu jau piekto tripple double pēdējās sešās spēlēs, uzvarā pār Toronto "Raptors" sasniedzot arī savu karjeras rekordu un kluba rekordu rezultatīvajās piespēlēs — 17. 12. aprīlī zaudētajā spēlē pret Indiānas "Pacers" R. Vestbruks guva 54 punktus, atkal uzlabojot savu karjeras rezultativitātes rekordu (tas ir arī atkārtots kluba rekords). Sezonas noslēgumā viņš kļuva par līgas rezultatīvāko spēlētāju (28,1 punkts vidēji spēlē), tomēr komanda pirmo reizi pēc vairākiem gadiem nekvalificējās izslēgšanas spēlēm, paliekot 9. vietā Rietumu konferencē. 2016.—2017. gada NBA sezonas vērtīgākais spēlētājs. Šajā sezonā viņš kļuva par otro spēlētāju vēsturē (aiz Oskara Robertsona 1962. gadā), kas vidējos sezonas rādītājos sasniedza tripple-double (vairāk nekā 10 punktu, atlēkušo bumbu un rezultatīvu piespēļu vidēji spēlē), kā arī uzstādīja jaunu līgas rekordu pēc spēlēm ar sasniegtu tripple-double (42). Līdzīgu sasniegumu R. Vestbrukam izdevās atkārtot arī divās sekojošajās sezonās, atkal sasniedzot vidējos sezonas rādītājos tripple-double. Abos gados viņš kļuva arī par sezonas labāko piespēlētāju līgā. 2019. gada 2. aprīlī, uzvarā pret Losandželosas "Lakers" (119—103) R. Vestbruks guva 20 punktus, savāca 20 atlēkušās bumbas un iedeva 21 rezultatīvu piespēli, tādējādi kļūdams par tikai otro spēlētāju līgas vēsturē (aiz Vilta Čemberlena 1968. gadā), kam izdevies šāds sasniegums. 2019. gada 16. jūlijā "Thunder" aizmainīja komandas līderi R. Vestbruku uz Hjūstonas "Rockets" pret Krisu Polu, divām pirmās kārtas drafta tiesībām un vairākām citām drafta izvēlēm. Pēc vienas sezonas "Rockets", kur viņš spēlēja kopā ar citu superzvaigzni un savu bijušo komandas biedru "Thunder" sastāvā Džeimsu Hārdenu, izplatījās informācija, ka spēlētājs gribētu mainīt komandu. 2020. gada 2. decembrī R. Vestbruks tika aizmainīts uz Vašingtonas "Wizards" pret Džonu Volu un nākotnes pirmās kārtas drafta izvēli. R. Vestbruks sasniedza tripple-double statistikas rādītājos jau pirmajā spēlē "Wizards" sastāvā un nostiprinājās līgas līderpozīcijās pēc kopējā tripple-double skaita. 2021. gada 30. marta uzvarētā spēlē pret Indiānas "Pacers" (132—124) guva 35 punktus, 14 atlēkušās bumbas un 21 rezultatīvu piespēli, pirmo reizi līgas vēsturē sasniedzot šādu statistiku vienā spēlē. Savukārt 4. maija uzvarā pret Indiānas "Pacers" (154—141) viņš sasniedza citu iespaidīgu tripple-double: 14 punkti, 21 atlēkusī bumba (karjeras rekords) un 24 rezultatīvas piespēles. R. Vestbruka individuāli spožais sniegums sakrita ar "Wizards" labiem rezultātiem sezonas otrajā pusē, kad komanda, no vienas no pēdējām vietām līgas rezultātu tabulā, strauji uzlaboja pozīcijas, kvalificējoties play-in spēlēm. 2021. gada maijā R. Vestbruks kļuva par karjeras laikā visvairāk tripple-double veikušo spēlētāju līgas vēsturē, apsteidzot O. Robertsonu, kura "nepārspējamais" rekords bija 181 šāda spēle. 2021. gada augustā R. Vestbruks pēc vienas aizvadītas sezonas "Wizards" sastāvā tika aizmainīts uz Losandželosas "Lakers" plašā piecu komandu maiņas darījumā. Kopā ar ASV izlasi izcīnīja zelta medaļu 2010. gada Pasaules čempionātā un 2012. gada vasaras olimpiskajās spēlēs. nba.com. «Washington acquires six players in five-team trade». USA beat hosts Turkey to land first World Championshp title since 1994 (angliski) ASV pēc 16 gadu pārtraukuma triumfē pasaules čempionātā «ASV pēdējā ceturtdaļā ieslēdz aizsardzību un uzvar spāņus». Sportacentrs.com. 2012. gada 12. augustā. Skatīts: 2012. gada 12. augustā. «Kevin Durant, U.S. pull through in final as Spain can't rain on parade». ESPN.go.com. 2012. gada 12. augustā. Skatīts: 2012. gada 12. augustā. Vikikrātuvē par šo tēmu ir pieejami multivides faili. Skatīt: Rasels Vestbruks. Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)