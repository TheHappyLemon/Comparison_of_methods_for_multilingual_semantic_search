Visgarā glīvene (latīņu: Potamogeton praelongus) ir glīveņu dzimtas suga. Savvaļā tā ir sastopama Eirāzijā un Ziemeļamerikā. Blīvas audzes ir reti un nevienmērīgi sastopamas Latvijas ezeros. Visgarā glīvene ir daudzgadīgs, 0,8-3 m garš lakstaugs. Tā stublājs ir pilnīgi iegrimis, diezgan masīvs un bagātīgi zarojošs; tas mezglu vietās ir liekts vai it kā lauzīts, blīvi aplapots. Augam ir tikai zemūdens lapas, tās ir sēdošas, iegareni lancetiskas, 6-20 cm garas un 1,5-5 cm platas, mala gluda, pamats mazliet skaujošs, gals kapucveidīgs. Pielapes ir plēvjainas, 2-6 cm garas, šauri lancetiskas, paliekošas. Ziedkopas kāts ir ļoti garš (10-35 cm), parasti atiet no lapas žākles zara sānos (nevis galā). Ziedu vārpa ir blīva, strupa (2-6 cm). Auglis ir asi šķautņains, 0,4-0,6 cm garš riekstiņš ar gludu malu un ļoti īsu knābi. Zied no jūnija beigām līdz augusta vidum. «visgarā glīvene - Potamogeton praelongus Wulfen - Augi - Latvijas daba». www.latvijasdaba.lv. Skatīts: 2022-08-10. Vikikrātuvē par šo tēmu ir pieejami multivides faili. Skatīt: Visgarā glīvene. Encyclopædia of Life raksts (angliski)