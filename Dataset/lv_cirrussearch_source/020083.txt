Šis raksts ir par dzelzceļa staciju. Par pilsētu skatīt rakstu Ventspils. Ventspils (arī Ventspils I) ir ārpusklases kravas un (agrāk) pasažieru dzelzceļa stacija Ventspilī. Ventspils pieskaitāma pie strupceļa stacijām, jo kādreizējā līnija uz Liepāju slēgta 1996. gadā. Ventspils ir arī mezgla stacija, jo tās sastāvā oficiāli ietilpst vairākas citas stacijas, kas gredzenveidā savienotas savā starpā ar sliežu ceļiem (Ventspils II, Naftas parks, Jūras parks, Austrumu parks). Stacija var apkalpot maksimāli līdz 5000 vagonu sastāvu gadā, bet 2011. gadā apkalpoti 2674 vagonu sastāvi jeb 1 555 378 vagonu. Līdz 2010. gada 15. februārim kursēja pasažieru dīzeļvilciens "Kurzeme" Ventspils—Rīga. Stacijā atrodas divas nestrādājošas biļešu kases, uzgaidāmā telpa, bet tualete ārpusē. Vēl padomju laikos Ventspils dzelzceļa stacijā atradās restorāns, bet vēlāk to slēdza. Kopš 2013. gada 5. marta Ventspils stacijas pasažieru ēka un ūdenstornis ir valsts nozīmes arhitektūras pieminekļi. Ventspils stacija atklāta kā 1901. gadā uzbūvētās Ventspils—Maskavas līnijas pagaidu galastacija (projektā bijis paredzēts staciju izvietot Ventas kreisajā krastā). 1923. gadā stacijai pieslēgti arī Stendes—Ventspils šaursliežu dzelzceļu tīkla ceļi, bet 20. gadsimta 60. gados stacija modernizēta, mazbānīša ceļi nojaukti, izbūvēti preču vagonu parki. Tomēr stacijas sākotnējā pasažieru ēka saglabājusies līdz mūsdienām un 2012. gadā uzsākta tās atjaunošana. 2013. gada maijā pabeigti 1. kārtas atjaunošanas darbi. Stacija tika atjaunota, ievērojot pasažieru satiksmes atjaunošanas iespējamību (ar biļešu kasēm un uzgaidāmo telpu). A parks ir stacijas daļa, kas atrodas pie pasažieru ēkas. Tas paredzēts Rīgas un Jelgavas pasažieru un kravu vilcienu pieņemšanai un nosūtīšanai (tiek maz izmantots). B parks ir pieņemšanas-nosūtīšanas parks, tas paredzēts kravu vilcienu pieņemšanai un nosūtīšanai. C parks ir šķirošanas parks ar 16 ceļiem, tas paredzēts vagonu šķirošanai un manevriem, vilcienu formēšanai un izformēšanai, kā arī vilcienu nosūtīšanai uz Rīgu un Jelgavu. D parks sastāv no 4 pieņemšanas-nosūtīšanas ceļiem, tas paredzēts pienākošo kravu vilcienu apstrādei, pieņemšanai un pienākušo sastāvu uzstumšanai šķirošanas uzkalnā. Pieostas parks paredzēts dažādu ostas uzņēmumu vagonu apstrādei, manevru sastāvu pieņemšanai un nosūtīšanai no B, C un Jūras parkiem, kā arī vagonu šķirošanai un īslaicīgai uzglabāšanai. Tajā ir 8 caurbraucamie ceļi un 2 strupceļi. Dienvidu parks jeb Ventspils-Dienvidi atrodas otrā pusē Ventai, sliežu ceļš, kas ved uz to, ir bijušās Liepājas līnijas daļa. Parks paredzēts manevru sastāvu pieņemšanai–nosūtīšanai. Tajā nav ēku un apkalpojošā personāla, tas beidzas ar strupceļu Liepājas virzienā (bijusī tālākā līnija nojaukta 2009. gadā). Ventspils stacijas ēka no Dzelzceļnieku ielas puses Stacijas peroni un sliežu ceļi (skats Ventspils II virzienā) Stacijas tualete Ventspils stacijas perons ar soliņu Ventspils stacijas ēka Strupceļš pie kravas rampas Ventspils stacija (C parks) Ventspils stacija (A parks) Skats no strupceļa Ventspils II virzienā Latvijas dzelzceļu virsvaldes 20. rīkojums 1942. g. 27. janvārī «Atļauja B kategorijas piesārņojošai darbībai — B kategorijas atļauja Nr. VE12IB0020». Arhivēts no oriģināla, laiks: 2016. gada 5. martā. Skatīts: 2013. gada 29. jūnijā. Uz Ventspili un Reņģi vilciens vairs nekursēs Vilciens Rīga - Ventspils vairs nekursēs Jautājums, kas uzdots laikrakstā "Ventas Balss"[novecojusi saite] T. Altbergs, K. Augustāne, I. Pētersone. Dzelzceļi Latvijā. R: Jumava, 2009, 90. lpp. ISBN 978-9984-38-698-0 Ventspilī atjauno cariskās Krievijas arhitektūras paraugu «Pabeigta Ventspils dzelzceļa stacijas ēkas 1. kārtas rekonstrukcija». Arhivēts no oriģināla, laiks: 2020. gada 26. novembrī. Skatīts: 2013. gada 30. jūnijā. Ventspils stacija PSRS Ģenerālštāba topogrāfiskajā kartē Pirmskara karte, kurā redzams šaursliežu dzelzceļa pieslēgums Mazbānītis Ventspils stacijā (foto) Ventspils stacija 20. gadsimta sākumā (foto) Atjauno Ventspils dzelzceļa staciju (video)