Kagosima (japāņu: 鹿児島, Kagoshima, izrunā: [ka̠ɡo̞ɕima̠]) ir Japānas pamata pilsēta, Kagosimas prefektūras administratīvais centrs. 2020. gadā pilsētā dzīvoja 594 tūkstoši iedzīvotāju. Kagosima atrodas Kjusju salas dienvidos, Kagosimas līča piekrastē. Kagosima tiek saukta arī par “Japānas Neapoli”, jo, līdzīgi kā Neapole Itālijā, atrodas vulkāna pakājē dziļi līča piekrastē. Sakuradžimas vulkāns atrodas 9 km uz austrumiem no Kagosimas centra (pēdējais izvirdums bija 1960. gadā). 1549. gadā Japānā ieradās misionārs Francisks Ksaverijs, Kagosima kļuva par Eiropas kristiešu misionāru darbības centru Japānā. 1602. gadā, Tokugavas perioda laikā, Simadzu klans uzbūvēja Kagosimas pili, no kurienes pārvaldīja Sacumas hanu. 1863. gada augustā Kagosimu apšaudīja Britu impērijas flote, kas bija sods par to, ka gadu iepriekš Honsju salā tika nogalināts britu tirgotājs Čārlzs Lenokss Ričardsons. 1877. gadā Kagosimu daļēji izpostīja liels ugunsgrēks. 1899. gadā Kagosima oficiāli kļuva par pilsētu. 1914. gadā pilsētu daļēji nopostīja Sakuradžimas vulkāna izvirdums. Kagosimā valda silts un lietains Klusā okeāna klimats. Vidējā gada gaisa temperatūra ir +18,6 °C. Augstākā reģistrētā temperatūra ir +37,0 °C, bet zemākā temperatūra ir bijusi -6,7 °C. Gada nokrišņu daudzums ir 2266 mm, vislietainākie mēneši ir jūnijs un jūlijs, kad izkrīt ap 770 mm nokrišņu. Sausākie mēneši ir decembris un janvāris. Aptuveni 40 km uz ziemeļrietumiem no Kagosimas atrodas Sendai AES (uzcelta 1984. gadā, 2 reaktori). Osumi pussalā, 50 km uz dienvidaustrumiem no Kagosimas, atrodas Učinouras kosmosa centrs (darbība sākta 1962. gadā, 1970. gadā no tā tika palaists pirmais japāņu mākslīgais pavadonis). Kagosima ir nozīmīgs transports mezgls. Ātrgaitas šoseja pilsētu savieno ar Kitakjusju pilsētu. Kagosimā sākas ātrgaitas vilciena Shinkansen dienvidu atzars, kas savieno pilsētu ar Hakatu, bet tālāk jau arī ar Honsju salas pilsētām. Uz ziemeļiem no pilsētas atrodas Kagosimas lidosta, kas ir otra noslogotākā lidosta Kjusju salā aiz Fukuokas lidostas. Kagosima ir arī ostas pilsēta; tai ir prāmju satiksme ar Rjūkjū salām. No profesionālajām sporta komandām Kagosimā bāzējas futbola komanda Kagoshima Yunaiteddo FC, basketbola komanda Kagoshima Rebunaizu, sieviešu futbola komanda Je Vrille Kagoshima, beisbola komanda Kagoshima Dorīmuuēbu un regbija komanda Kōnan Kurabu. «鹿児島県／月報（毎月推計人口）». Skatīts: 31 marts 2021. Louis-Frédéric. Japan Encyclopedia. Harvard University Press, 2002. 447. lpp. ISBN 9780674017535. Vikikrātuvē par šo tēmu ir pieejami multivides faili. Skatīt: Kagosima. Encyclopædia Britannica raksts (angliski) Krievijas Lielās enciklopēdijas raksts (krieviski)