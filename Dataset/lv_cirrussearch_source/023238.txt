Kirsans Iļumžinovs (kalmiku: Үлүмҗин Кирсан, krievu: Кирсан Николаевич Илюмжинов; dzimis 1962. gada 5. aprīlī Elistā) ir kalmiku tautības Krievijas uzņēmējs un politiķis. Kalmikijas Republikas pirmais prezidents (1993—2005). Starptautiskās šaha federācijas (FIDE) prezidents (1995—2018). Piedzimis ģimenē, kura pārcietusi kalmiku deportācijas 1943. gadā un atgriezusies dzimtenē pēc Josifa Staļina nāves. No bērnības interesējies par šahu un 1976. gadā uzvarējis Kalmikijas šaha čempionātā. No 1979. līdz 1980. gadam strādājis par montieri rūpnīcā Elistā. Pēc tam divus gadus dienējis armijā, pēc obligātā karadienesta atgriezies rūpnīcā. No 1983. līdz 1989. gadam mācījies Maskavas Valsts Starptautisko attiecību institūtā, apguvis japāņu valodu un kultūru. No 1989. līdz 1990. gadam strādājis par pārdošanas vadītāju Japānas un PSRS autobūves kopuzņēmumā, pēc tam no 1990. līdz 1993. gadam bijis uzņēmuma SAN Corporation prezidents. Bijis veiksmīgs biznesmenis un savas darbības laikā kļuvis par miljonāru. 1993. gadā Iļumžinovs tika ievēlēts par Kalmikijas Republikas pirmo prezidentu. Pēc savas ievēlēšanas izveidoja prezidenta pārvaldi un koncentrēja visu varu savās rokās. 1995. gadā pirmstermiņa vēlēšanās Iļumžinovs tika pārvēlēts amatā uz 7 gadiem. Arī 2002. gadā viņš tika atkārtoti pārvēlēts. Iļumžinovs kā politiķis izcēlās ar savdabīgu vēlēšanu platformu, kurā katram iedzīvotājam tika solīts pabalsts 100 ASV dolāru apmērā un mobilais telefons. Lai izceltu Kalmikijas reliģisko toleranci, republikā tika uzbūvēta katoļu baznīca, mošeja, sinagoga, 22 pareizticīgo baznīcas un 30 budistu tempļi. Kalmikijas skolu pirmajās trīs klasēs kā obligāts priekšmets tika ieviests šahs. Kopš 1995. gada novembra līdz 2018. gada oktobrim Iļumžinovs bija Starptautiskās šaha federācijas (FIDE) prezidents. Viņa prezidentūras sākums nebija viegls šaha pasaulei, jo blakus FIDE pastāvēja arī Profesionālā šaha asociācija, un reāli eksistēja divi paralēli Pasaules čempioni šahā ar saviem izcīņas cikliem. Taču Iļumžinovam izdevās pārvarēt šīs grūtības. Tā kā šaha sacensībām trūka sponsoru, tad Iļumžinovs izcēlās kā daudzu spēcīgāko šaha sacensību sponsors. Jau pirms savas ievēlēšanas prezidenta amatā viņš bija galvenais Pasaules šaha olimpiādes sponsors Maskavā 1994. gadā. Pēc savas ievēlēšanas Iļumžinovs organizēja Elistā maču par Pasaules šaha čempiona nosaukumu 1996. gadā un Pasaules šaha olimpiādi 1998. gadā, bija galvenais sponsors Pasaules šaha čempionātiem pēc izslēgšanas sistēmas 1997., 1998. un 1999. gados. Lai gan dažādos laikos Iļumžinovs tika kritizēts no vairākiem vadošajiem šahistiem, tostarp arī no Anatolija Karpova un Garija Kasparova, tomēr Iļumžinovam izdevās vairrākārt pārvēlēties FIDE prezidenta amatā (2006, 2010). Arī abi Pasaules šaha čempionu tituli tika apvienoti vienā, kad 2006. gadā notika Vladimira Kramņika un Veselina Topalova mačs. Kramņiks uzvarēja ar 8½:7½ un kļuva par FIDE Pasaules čempionu šahā, izbeidzot divvaldību šaha pasaulē. Pēc šī mača FIDE atgriezās pie stingrākas un pārdomātākas Pasaules šaha čempiona izcīņas kārtības gan vīriešiem, gan sievietēm. Iļumžinovs ir daudzkārt viesojies Latvijā, lai veicinātu šaha attīstību. Viņš ir atklājis tradicionālos starptautiskos šaha turnīrus «Liepājas rokāde», «RTU Open», kā arī bijis oficiālā vizītē Saeimā, lai panāktu plašāku valsts atbalstu šaham. FIDE Presidents The Dictator and His Hobby: Kalmykian Leader Makes Farce of Chess Championships – International – SPIEGEL ONLINE – News Letter from Russia: Planet Kirsan The New Yorker, April 24, 2006 «World Chess Championship 2006 Kramnik - Topalov Unification Match». Arhivēts no oriģināla, laiks: 2014. gada 7. februārī. Skatīts: 2014. gada 27. martā. Vikikrātuvē par šo tēmu ir pieejami multivides faili. Skatīt: Kirsans Iļumžinovs. Krievijas Lielās enciklopēdijas raksts (krieviski) Šahista profils FIDE mājaslapā (angliski) Šahista profils chessgames.com mājaslapā (angliski)