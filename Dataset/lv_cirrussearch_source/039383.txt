Fricis Bārda (dzimis 1880. gada 25. janvārī [v.s. 13. janvārī], miris 1919. gada 13. martā) bija latviešu skolotājs un dzejnieks. Fricis Bārda dzimis Pociema „Rumbiņos” saimnieku ģimenē. Mācījies Pociema pagastskolā, Umurgas draudzes skolā un Limbažu pilsētas skolā. No 1898. līdz 1901. gadam mācījās Valkas skolotāju seminārā, kas tolaik atradās Rīgā. 1901. gadā sāka strādāt par palīgskolotāju Katlakalna draudzes skolā. 1902. gadā laikraksts „Rīgas avīze” publicēja Friča Bārdas dzejoli „Raibais pavediens”. 1906. gadā devās uz Vīni studēt filosofiju, aizrāvies ar vācu romantiķiem, īpaši intuitīvisma novirzienu. 1911. gadā iznāca viņa pirmais dzejoļu krājums „Zemes dēls”, kam noformējumu veidoja Janis Rozentāls. Pēc gada atgriezās Latvijā, strādāja Rīgā par skolotāju Ata Ķeniņa reālskolā. Darbojās žurnālos „Stari” un „Zalktis”, iepazinies ar komponistu Emīlu Dārziņu un gleznotāju Jani Rozentālu. Lasīja lekcijas J. Dubura dramatiskajos kursos. No 1916.gada strādāja Latviešu izglītības biedrības vidusskolās Rīgā. 1917.gadā dibināja un vadīja Latviešu izglītības biedrības vidusskolu Valmierā. Kādu laiku bija skolu inspektors. 1918. gada rudenī atgriezās Rīgā, bija latviešu valodas un literatūras docētājs Baltijas Tehniskajā augstskolā. Fricis Bārda mira 1919. gada 13. martā Rīgā 39 gadu vecumā pēc neveiksmīgas nieru operācijas, Latvijas SPR laikā. Apbedīts Umurgas kapos. Fricis Bārda bija spilgts latviešu romantiskās dzejas meistars. Tradicionālākās tēmas viņa darbos — dzimtene, mīlestība, daba, dzīvība, nāve, dvēsele, mūžība — ietvertas oriģinālā tēlainībā un ritmikā, filosofiskā vispārinājumā. Rakstījis darbus arī literatūras kritikā un estētikā. Friča Bārdas dzeja ir tulkota krievu, vācu, angļu, poļu valodā. „Zemes dēls” ir vienīgais dzejoļu krājums, kas iznāca dzejnieka dzīves laikā. „Zemes dēls” (1911) „Dziesmas un lūgšanas Dzīvības Kokam” (1922) „Romantisms kā mākslas un uzskatu centrālproblēma“ (1909) — romantisma teorija filozofijā „Prāts un mūžības jautājumi“ (1919) Vita somnium (1923) — tēlojums „Drāmas” (1929) — viencēlieni „Vēstules” (1926) — Friča Bārdas sarakste „Kopoti raksti“ 1—4 (1938—1939) „Zemes dziesma” (1970) — izlase Edgars Sūna. Fricis Bārda. Cēsis - Rīga, 1925. Kārlis Kārkliņš, Kārlis Kraujiņš. Fricis Bārda dzīvē un darbā. Rīga, 1935. Zenta Mauriņa. Friča Bārdas pasaules uzskats. Rīga, 1938. Zenta Mauriņa. Dzīve un personība un Literārais mantojums. (Fr. Bārda. Kopoti raksti. Pirmais sejums. Rīga 1938, III.–LII, resp., LII–LXXII. lpp.) Edgars Lāms. Friča Bārdas dzīves un dzejas gadalaiki. Liepāja: LiePA, 2018. Katvaru pagasts: Mūsu novadnieki Friča Bārdas biogrāfija Latvijas padomju enciklopēdija. 1. sējums. Rīga : Galvenā enciklopēdiju redakcija. 673. lpp. Fricis Bārda, biogrāfija Valmieras integrētās bibliotēkas mājaslapā Friča Bārdas dzeja portālā letonika.lv Bārdu dzimtas memoriālais muzejs "Rumbiņi"