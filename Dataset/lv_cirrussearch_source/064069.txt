Herardo Daniels "Tata" Martino (spāņu: Gerardo Daniel "Tata" Martino; dzimis 1962. gada 20. novembrī Rosario) ir argentīniešu futbola treneris un bijušais futbolists. Spēlējis uzbrūkošā pussarga pozīcijā, aizvadījis vienu spēli Argentīnas izlasē. Kopš 2023. gada ir MLS kluba Maiami "Inter" galvenais treneris. No 2019. gada līdz 2023. gadam bija Meksikas futbola izlases galvenais treneris. Vadījis arī Paragvajas un Argentīnas izlases, bijis FC Barcelona galvenais treneris. Lielāko daļu spēlētāja karjeras aizvadīja dzimtās pilsētas Rosario komandā Newell's Old Boys. Trīs reizes kļuvis par Argentīnas čempionu. 1991. gadā neilgu laiku spēlēja Spānijas klubā CD Tenerife, aizvadot 15 spēles La Liga. No 1994. līdz 1995. gadam pārstavēja klubu Lanús. Spēlējis arī O'Higgins komandā Čīlē, kā arī Ekvadoras klubā Barcelona SC. Piedalījies 1981. gada Pasaules jauniešu (U-20) čempionātā. 1991. gadā aizvadīja vienu spēli Argentīnas izlasē — draudzības spēli pret Urugvaju. Trenera karjeras sākumā strādāja mazāk pazīstamos Argentīnas klubos Brown de Arrecifes, Platense un Instituto. No 2002. līdz 2004. gadam strādāja Paragvajā. Sākumā vadīja Libertad, 2002. un 2003. gadā ar šo klubu izcīnīja Paragvajas čempiontitulu. 2004. gadā to pašu paveica ar Cerro Porteño. 2005. gadā neilgu laiku bija Argentīnas kluba Colón galvenais treneris. 2006. gada sākumā atgriezās Paragvajas klubā Libertad un vēlreiz aizveda komandu līdz čempionu titulam. 2007. gada februārī tika apstiprināts par Paragvajas izlases galveno treneri. Tajā pašā gadā tika atzīts par Dienvidamerikas labāko treneri. Martino vadībā Paragvaja 2010. gada FIFA Pasaules kausā sasniedza ceturtdaļfinālu, kurā piekāpās topošajiem čempioniem — Spānijas izlasei. Lai gan sākotnēji bija plānojis atstāt izlases galvenā trenera amatu pēc Pasaules kausa, Martino piekrita palikt līdz 2011. gada Copa América, kurā Paragvaja izcīnīja 2. vietu, tikai finālā zaudējot Urugvajai. Lai gan komanda sasniedza finālu, tā neuzvarēja nevienu spēli pamatlaikā — grupu turnīrā visas trīs spēles nospēlēja neizšķirti, bet ceturtdaļfinālā un pusfinālā uzvarēja pēcspēles 11 metru sitietu sērijā. 2012. gadā Martino uzņēmās galvenā trenera amatu klubā, kurā ilgus gadus bija spēlējis, — Newell's Old Boys. Pirmajā sezonā izdevās palīdzēt komandai izvairīties no izkrišanas, bet nākamajā gadā uzvarēja sezonas otrajā daļā Torneo Final. 2013. gadā sasniedza arī pusfinālu Dienvidamerikas nozīmīgājā klubu turnīrā Copa Libertadores. 2013. gada jūlijā Martino tika iecelts par Spānijas kluba FC Barcelona galveno treneri. Martino vadībā komanda izcīnīja Spānijas superkausu, un sasniedza Spānijas Karaļa kausa finālu, bet 2013.—2014. gada La Liga sezonā ierindojās otrajā vietā. Pēc sezonas Martino klubu atstāja. 2014. gada augustā kļuva par Argentīnas izlases galveno treneri. Divreiz sasniedza 2. vietu Copa América (2015, 2016), abas reizes finālā zaudējot Čīlei. 2016. gada 5. jūlijā Martino atkāpās no izlases galvenā trenera amata. No 2016. līdz 2018. gadam vadīja MLS klubu Atlantas "United". 2018. gadā kļuva par MLS kausa ieguvēju. 2019. gada 7. janvārī tika apstiprināts par Meksikas izlases galveno treneri. Tajā pašā gadā izcīnīja savu pirmo titulu ar izlasi, uzvarot 2019. gada CONCACAF Zelta kausā. Pēc diviem gadiem 2021. gada CONCACAF Zelta kausa finālā Martino vadītā Meksikas izlase piekāpās ASV. 2023. gada 28. jūnijā Martino tika apstiprināts par Maiami "Inter" galveno treneri, atzīmējot viņa atgriešanos MLS pēc Atlantas "United" pamešanas 2018. gadā. Newell's Old Boys Argentīnas Pirmā divīzija: 1987–88, 1990–91, 1992 Clausura Libertad Paragvajas Pirmā divīzija: 2002, 2003, 2006 Cerro Porteño Paragvajas Pirmā divīzija: 2004 Newell's Old Boys Argentīnas Pirmā divīzija: 2012–13 Torneo Final Paragvajas izlase Copa América 2. vieta: 2011 Barcelona Spānijas superkauss: 2013 Spānijas Karaļa kausa finālists: 2013–14 Argentīnas izlase Copa América 2. vieta: 2015, 2016 Atlanta United MLS kauss: 2018 Meksikas izlase CONCACAF Zelta kauss: 2019; 2. vieta: 2021 «(South) American Coach of the Year 2007». rsssf.org (angļu). Skatīts: 2022. gada 25. oktobrī. «Martino introduces himself at Barcelona». uefa.com (angļu). 2013. gada 26. jūlijā. Skatīts: 2022. gada 25. oktobrī. «Martino takes reins of World Cup runners-up Argentina». reuters.com (angļu). 2014. gada 13. augustā. Skatīts: 2022. gada 25. oktobrī. «Martino announced as new Mexico head coach». fifa.com (angļu). 2019. gada 7. janvārī. Skatīts: 2022. gada 25. oktobrī. https://www.espn.com/soccer/story/_/id/37929781/inter-miami-hires-ex-barcelona-atlanta-coach-gerardo-martino Vikikrātuvē par šo tēmu ir pieejami multivides faili. Skatīt: Herardo Martino. Munzüger Sport profils (vāciski) WorldFootball profils (angliski) Soccerbase trenera profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski)