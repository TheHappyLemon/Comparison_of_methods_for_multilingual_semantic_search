Rovio Entertainment Oy jeb Rovio ir Somijas datorspēļu izstrādātājs un izklaides nozares uzņēmums. Tas ir dibināts 2003. gadā ar nosaukumu Relude. Tā galvenais birojs atrodas Espo. Uzņēmums plašāk pazīstams kā spēles Angry Birds izveidotājs. Rovio Entertainment akcijas tiek kotētas biržā Nasdaq Helsinki. Bez datorspēļu biznesa uzņēmums darbojas arī citās nozarēs, piemēram, izklaides parku izveidē Eiropā un Ķīnā, bērnu grāmatu un filmu izdošanā. Pēc uzvaras Assembly mobilo spēļu izstrādes konkursā, ko sponsorēja Hewlett-Packard un Nokia, 2003. gadā trīs universitātes studenti Niklass Heds, Jarno Vekeveinens un Kims Dikerts nodibināja datorspēļu uzņēmumu Relude. Pēc strauja izaugsmes perioda 2013. gadā Rovio peļņa samazinājās par 50 %, jo saistībā ar konkurences pieaugumu uzņēmums bija palielinājis investīcijas. 2014. gada 2. oktobrī Rovio paziņoja, ka likvidēs līdz 130 darbavietām. 2015. gada jūlijā izlaista spēles jauna versija Angry Birds 2. Augusta beigās paziņots, ka uzņēmums likvidēs līdz 260 darbavietu, jo Angry Birds 2 sākotnējā peļņa bijusi mazāka par plānoto. Tiks veikta arī restrukturizācija, tās darbību sadalot trīs virzienos: spēles, mediji un patēriņa produkti. 2017. gada maijā Rovio ziņoja, ka uzņēmuma atgriezies pie peļņas, pateicoties Angry Birds filmai un nesen izlaistajām datorspēlēm. 5. septembrī paziņots, ka Rovio Entertainment kļūs par publisku uzņēmumu. Tas veica sākotnējo publisko piedāvājumu, un 29. septembrī sākta akciju kotēšana biržā Nasdaq Helsinki. 2018. gada 2. martā Rovio paziņoja par Londonas studijas slēgšanu pēc neapmierinošiem rezultātiem. 2018. gada 30. novembrī tika paziņots, ka Rovio ir iegādājies datorspēļu izstrādātāju PlayRaven, kas pazīstams ar stratēģijas spēļu izveidi, piemēram, Eve: War of Ascension. 2020. gada 3. jūnijā Rovio iegādājās Dānijas datorspēļu izstrādātāju Darkfire Games, kas veidoja mobilo ierīču spēles, koncentrējoties uz lomu spēlēm; studija tika pārdēvēta par Rovio Copenhagen. 2023. gada 17. aprīlī Sega Sammy Holdings paziņoja, ka plāno iegādāties Rovio Entertainment par 706 miljoniem eiro; darījumu plānots noslēgt līdz 2023. gada septembrim. Iepriekš Rovio noraidīja Izraēlas mobilo spēļu uzņēmuma Playtika janvārī izteikto iegādes piedāvājumu par 683 miljoniem EUR. «Angry Birds» attīstītājs «Rovio» plāno likvidēt līdz 130 darbavietām Somijā BNS/AFP, 2014. gada 2. oktobrī Spēles «Angry Birds» ražotājs likvidēs līdz 260 darbavietu BNS, 27.08.2015 Angry Birds izveidotājs debitē Helsinku akciju biržā Dienas Bizness, 2017. gada 29. septembris Nasdaq Helsinki welcomes Rovio Entertainment Rovio Entertainment, 29.9.2017 Sega Sammy in $776 mln deal to buy Angry Birds maker Rovio Reuters, April 17, 2023 Vikikrātuvē par šo tēmu ir pieejami multivides faili. Skatīt: Rovio Entertainment. Oficiālā mājaslapa