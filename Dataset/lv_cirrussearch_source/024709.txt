Vaiņodes lidlauks (krievu: военный аэродром Вайноде) ir pamests militārais lidlauks Dienvidkurzemes novadā, netālu no Latvijas—Lietuvas robežas. Lidlaukā ir saglabājušies 16 angāri un 1800 metri no viena kādreiz 2500 m garā skrejceļa. Vaiņodes lidlauks izveidots netālu no Pirmā pasaules kara laika Vaiņodes dirižabļu lidostas. Pēc Latvijas brīvības cīņu beigām dirižabļu angārus nojauca un to konstrukcijas izmantoja Rīgas Centrāltirgus paviljonu būvei 1924. gadā. Latvijas Gaisa spēki šeit izveidoja planieru lidlauku, kurā bija izvietoti planieri "Dūja", "Zelta Vārpa" un "Pārsla". Pēc bāzu līguma nosacījumiem 1939. gada beigās to pārņēma PSRS karaspēka kontingents, bet pēc pilnīgās Latvijas okupācijas Otrā pasaules kara sākumā te bāzējās padomju 31. ātrais bumbvedēju aviācijas pulks (31-й скоростной бомбардировочный авиационный полк) ar 60 ātrajiem bumbvedējiem ANT-40 (АНТ-40 (СБ)), vācu okupācijas laikā Luftwaffe 4. triecieneskadriļa (Sturmgeschwader 4). Aukstā kara laikā to izmantoja kā vienu no militārajiem lidlaukiem pie PSRS ziemeļrietumu robežas. Lidlaukā līdz 1992. gadam bāzējās padomju gaisa spēku 54. gvardes iznīcinātāju aviācijas pulks (54-й Краснознаменный Керченский гвардейский истребительный авиополк). Pēc kara te atradās amerikāņu piegādātie iznīcinātāji Bell P-39 Airacobra, 1967. gadā Vaiņodes lidostā stacionēja pirmos Su-15, kurus 1980. gados nomainīja ar Su-27 iznīcinātājiem. Pēc Kubas raķešu krīzes no 1964. gada vairākus kilometrus uz ziemeļiem no Vaiņodes lidlauka bija stacionētas arī trīs vidējas darbības rādiusa kodolraķetes R-14 (ШПУ Р-14У Чусовая, NATO terminoloģijā: SS-5 'Skean'), kas atradās Priekules 344. gvardes raķešu pulka (344-й гвардейский ракетный Краснознаменный полк им. 50-летия СССР) pakļautībā. 1980. gados to pārbāzēja uz Irkutskas apgabalu. Pēc Latvijas neatkarības atjaunošanas aviācijas pulku līdz 1993. gadam pārbāzēja uz Savasļeikas (Саваслейка) militāro lidlauku Ņižņijnovgorodas apgabalā. 1995.—1997. gadā Vaiņodes lidlauku daļēji demontēja — dienvidu skrejceļa dzelzsbetona plāksnes izmantoja Liepājas ostas sakārtošanai un attīstīšanai. Mūsdienās atlikušie ceļi ir nelīdzeni, bet lidlauks atrodas Vaiņodes pašvaldības īpašumā. «Vaiņodes lidlauks». Arhivēts no oriģināla, laiks: 2014. gada 21. maijā. Skatīts: 2014. gada 28. jūnijā. «Abandoned & Little-Known Airfields». Arhivēts no oriģināla, laiks: 2015. gada 10. aprīlī. Skatīts: 2015. gada 6. aprīlī. 344th Guards Red Banner Missile Regiment im. 50th Anniversary SSSR «Stenogramma». www.saeima.lv. Skatīts: 2021-09-16. «Forgotten airfields europe - Vainode». www.forgottenairfields.com. Skatīts: 2021-09-16. Vikikrātuvē par šo tēmu ir pieejami multivides faili. Skatīt: Vaiņodes lidlauks. Vaiņodes lidlauka būvju foto 2011. gadā Vaiņode aviacijos bazė (lietuviski) Vēstījums par Priekules 344. gvardes raķešu pulku Слово о Приекульском полку (krieviski) Pamestās raķešu bāzes foto 2007. gadā (angliski)