Šis raksts ir par 43. ASV prezidentu. Par citām jēdziena Džordžs Bušs nozīmēm skatīt nozīmju atdalīšanas lapu. Džordžs Volkers Bušs (angļu: George Walker Bush; dzimis 1946. gada 6. jūlijā) ir amerikāņu politiķis un uzņēmējs. Viņš bija 43. ASV prezidents no 2001. līdz 2009. gadam, un 46. Teksasas gubernators no 1995. gada līdz 2000. gadam. Barbaras Bušas un Džordža H. V. Buša vecākais dēls piedzima Ņūheivenā. Pēc Jeila Universitātes beigšanas 1968. gadā un Hārvardas Biznesa skolas beigšanas 1975. gadā Bušs strādāja naftas uzņēmumos. 1977. gadā viņš apprecējās ar Loru Bušu un neilgi pēc tam neveiksmīgi kandidēja uz ASV Pārstāvju palātu. Vēlāk, pirms Ānas Ričardas pārspēšanas 1994. gada Teksasas gubernatora vēlēšanās, viņam piederēja Teksasas "Rangers" beisbola komanda. Bušs tika ievēlēts 2000. gadā pēc pretrunīgām vēlēšanām, kļūstot par ceturto ASV prezidentu, kurš ticis ievēlēts, saņemot mazāk balsu nekā viņa sāncensis. Bušs ir otrais prezidents, kurš ir bijušā prezidenta dēls, pirmais bija Džons Kvinsijs Adamss. Viņš ir arī bijušā Floridas gubernatora Džeba Buša brālis. Buša prezidentūras astotajā mēnesī notika 2001. gada 11. septembra uzbrukums ASV. Atbildot uz to, Bušs uzsāka karu pret terorismu, starptautisku militāru kampaņu, kas ietvēra karu Afganistānā, kuru uzsāka 2001. gadā, un karu Irākā, kas tika uzsākts 2003. gadā. Bušs pirmoreiz par prezidentu tika ievēlēts 2000. gada ASV prezidenta vēlēšanās, kas bija vienas no sīvākajām un diskutablākajām vēlēšanām valsts vēsturē. Mēnesi pēc balsu saskaitīšanas kļuva skaidrs, ka Bušs vēlēšanās ir apsteidzis savu konkurentu Elu Goru. Astoņus mēnešus pēc viņa stāšanās amatā 2001. gada 11. septembrī teroristiskās organizācijas Al-Qaida sponsorētie teroristi-pašnāvnieki ar lidmašīnām ietriecās ēkās Ņujorkā un Vašingtonā. Džordžs Bušs atbildēja ar "kara pret terorismu" izsludināšanu, kas kļuva par galveno viņa prezidentūras laika notikumu. 2001. gada oktobrī viņš pavēlēja sākt uzbrukumu Afganistānai un talibu režīma gāšanu, lai iznīcinātu ar to saistīto Al-Qaida organizāciju. 2003. gada martā Bušs sāka iebrukumu Irākā, balstoties uz pieņēmumiem, ka Irākai ir pieejami masu iznīcināšanas ieroči, kuri vēlāk tā arī netika atrasti. Karš Irākā noveda pie Sadama Huseina režīma gāšanas un paša līdera nāvessoda pakarot, taču ne stāvokļa stabilizācijas. Bušs sāka demokrātijas ieviešanu Tuvajos Austrumos, sākot ar Afganistānu un Irāku. ASV vienpusēja politika nopietni sarežģīja Vašingtonas attiecības ar sabiedrotajiem Eiropā un citviet pasaulē. Irākas kara vidū Bušs tika atkārtoti ievēlēts ASV prezidenta amatā 2004. gadā, pārspējot savu konkurentu Džonu Keriju. «Selection and Succession of the President». Ushistory.org. Arhivēts no oriģināla, laiks: 2010. gada 1. decembrī. Skatīts: 2012. gada 31. jūlijs. «Life Portraits». American Presidents. Arhivēts no oriģināla, laiks: 2009. gada 6. maijā. Skatīts: 2010. gada 16. marts. Vikikrātuvē par šo tēmu ir pieejami multivides faili. Skatīt: Džordžs V. Bušs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) Oficiālā biogrāfija (angliski)