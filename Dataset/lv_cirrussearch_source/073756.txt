UEFA Eiropas līga (agrāk saukta par UEFA kausu) ir gadskārtējas futbola sacensības Eiropas futbola klubiem, ko organizē UEFA kopš 1971. gada. Tas ir otrs nozīmīgākais turnīrs starp Eiropas klubiem aiz UEFA Čempionu līgas. Turnīram klubi kvalificējas savu nacionālo līgu un kausu ietvaros. Iepriekš saukts par UEFA kausu, saistībā ar formāta maiņu turnīrs kopš 2009. gada jūnija tiek saukts par Eiropas līgu. UEFA vēstures ierakstu kontekstā Eiropas līga un UEFA kauss tiek uzskatīti par vienu un to pašu turnīru, nosaukuma maiņu uztverot tikai kā zīmola izmaiņas. Turnīrs aizstāja Starppilsētu gadatirgu kausu, tomēr UEFA vēstures ierakstu kontekstā Starppilsētu gadatirgu kauss netiek atzīts kā tiešs priekštecis UEFA kausam. 1999. gadā tika likvidēts UEFA Kausu ieguvēju kauss un apvienots ar UEFA kausu. 2005./2006. gada sezonā turnīram pirms izslēgšanas kārtām tika pievienota grupu turnīra fāze. 2009. gada struktūrā tika iekļauts UEFA Intertoto kauss, radot paplašinātu turnīra formātu ar plašāku grupu turnīra fāzi un mainītiem kvalifikācijas kritērijiem. Spānijas klubs Sevilla FC ir panākumiem bagātākais klubs turnīra vēsturē ar 7 tituliem. Arī pašreizējie kausa ieguvēji ir Sevilla, kas finālā 2023. gada 31. maijā pēcspēles 11 metru sitienos uzvarēja AS Roma no Itālijas. UEFA kausu pirmoreiz izcīnīja 1971./72. gada sezonā, kad uzvarēja Anglijas komanda Totenhemas "Hotspur". 1975. gadā tika atcelts no Starppilsētu izstāžu kausa mantotais noteikums, ka var piedalīties tikai viens klubs no pilsētas. Anglijas klubs Liverpūles "Everton" bija izcīnījis ceturto vietu Anglijas līgā un varēja kvalificēties, bet traucēja tas, ka viņu konkurenti Liverpool FC arī bija kvalificējušies, izcīnot otro vietu. "Everton" apelēja pie UEFA, sakot, ka ierobežojums ir negodīgs anahronisms, un noteikumi tika mainīti. Turnīrā tradicionāli piedalījās valstu čempionātu otrās vietas ieguvēji, bet 1999. gadā tas tika apvienots ar UEFA iepriekšējo otrā līmeņa turnīru Kausu ieguvēju kausu. Kopš tā brīža turnīram kvalificējās arī nacionālo kausu ieguvēji. Tāpat turnīrā varēja piedalīties komandas, kuras zaudēja trešajā UEFA Čempionu līgas kvalifikācijas kārtā, kā arī grupu turnīra trešās vietas ieguvēji. Turnīrā piedalīties tika uzaicinātas arī trīs godīgu spēli pārstāvošas komandas, vienpadsmit UEFA Intertoto kausa uzvarētāji un dažu atsevišķu valstu līgas kausa ieguvēji. Uzvarētāji iegūto kausu var gadu glabāt savā īpašumā. Pēc kausa atdošanas UEFA, klubs var paturēt oriģinālā kausa kopiju četru piektdaļu izmērā. Noteikumi nosaka, ka klubam tiek piešķirta oriģinālā balva, ja tas trīs reizes pēc kārtas vai piecas reizes ir ieguvis šo kausu. Tas līdz šim vēl nav noticis. UEFA kausu, nacionālo līgu un kausu vienā sezonā ir izdevies izcīnīt četrām komandām — Gēteborgas IFK (1982), Stambulas "Galatasaray" (2000), FC Porto (2003) un Maskavas "CSKA" (2005). Kopš 2009./2010. gada sezonas turnīrs tiek saukts par UEFA Eiropas līgu. Tajā pašā laikā UEFA Intertoto kauss tika pārtraukts un iekļauts jaunajā Eiropas līgā. «Uefa Cup gets new name in revamp». bbc.co.uk. Skatīts: 2008-09-26. «UEFA Cup to become UEFA Europa League». uefa.com. Arhivēts no oriģināla, laiks: 2010-02-01. Skatīts: 2008-09-26. «New format provides fresh impetus». UEFA.com. Union of European Football Associations. Skatīts: 2010. gada 15. maijs. «UEFA Cup: All-time finals». UEFA.com. Arhivēts no oriģināla, laiks: 2010. gada 31. janvārī. Skatīts: 2009. gada 13. jūlijs. «UEFA Cup History». UEFA.com. Skatīts: 2008-04-27. «UEFA Europa League Finals». uefa.com. UEFA. Skatīts: 2020. gada 16. augustā. Vikikrātuvē par šo tēmu ir pieejami multivides faili. Skatīt: UEFA Eiropas līga. Krievijas Lielās enciklopēdijas raksts (krieviski) Oficiālā mājaslapa