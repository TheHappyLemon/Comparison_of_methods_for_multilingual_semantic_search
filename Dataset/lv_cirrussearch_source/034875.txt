Aleksandra van der Meie (nīderlandiešu: Alexandra van der Mije; dzimusi kā Aleksandra Nikolava (rumāņu: Alexandra Nicolau); 1940. gada 22. jūlijs Bukareste — 2013. gada 14. oktobris Hārlema) bija Rumānijas un Nīderlandes starptautiskā lielmeistare šahā (1977). No 1960. gadu sākuma līdz 1970. gadu sākumam bijusi viena no Rumānijas vadošajām šahistēm. Sešas reizes ir uzvarējusi Rumānijas sieviešu šaha čempionātā (1960, 1961, 1963, 1964, 1965, 1973). 1960. gadu beigās Aleksandrai radās konflikts ar toreizējās sociālistiskās Rumānijas varas iestādēm, jo viņa apprecējās ar Nīderlandes pilsoni un pēc šaha turnīriem vairākus mēnešus uzturējās Nīderlandē. 1969. gadā viņa vēlējās arī studēt Leidenes Universitātē. Taču, aizbildinoties ar juridisku formalitāšu kārtošanu Rumānijā, Aleksandrai neatļāva vairs atgriezties Nīderlandē. Par sodu Rumānijas šaha federācija arī aizliedza viņai piedalīties starptautiskajos šaha turnīros. Šis aizliegums tika atcelts tikai pēc toreizējā FIDE prezidenta Makša Eives personīgās iejaukšanās. Tomēr Aleksandra bija spiesta apsolīt Rumānijas slepenajai policijai Securitate, ka viņa atgriezies dzimtenē pēc katra starptautiskā šaha turnīra līdz 1974. gadam. Pēc tam, kad šis solījuma termiņš beidzās, Aleksandra izvēlējās palikt Nīderlandē, pieņemt šīs valsts pilsonību un turpmāk pārstāvēt šaha turnīros Nīderlandi. Turpmākajos gados viņa piecas reizes uzvarēja Nīderlandes sieviešu šaha čempionātos (1974, 1976, 1977, 1978, 1979). Daudzu starptautisko šaha turnīru uzvarētāja, tajā skaitā Emenā (Nīderlande, 1963, 1964), Beverveikā (Nīderlande, 1965, 1966), Belgradā (1966, 1972, 1973), Veikanzē (Nīderlande, 1968, 1969, 1974), Sinajā (Rumānija, 1969, 1970) un Tbilisi (1970). Par panākumiem turnīros FIDE 1960. gadā viņai piešķīra starptautiskās meistares (WIM), bet 1977. gadā - starptautiskās lielmeistares (WGM) nosaukumu. Piedalījusies Pasaules šaha čempiones izcīņas cikla pretendentu turnīros un abas reizes (1961, 1967) ierindojusies 7. vietā. Trīs reizes piedalījusies Pasaules šaha čempiones izcīņas cikla starpzonu turnīros, kur labāko panākumu guvusi 1976. gadā Rosendālē (Nīderlande), kad dalījusi 3.-4. vietu, taču zaudējusi papildu maču par tiesībām spēlēt pretendentu mačos. Pārstāvējusi Rumānijas un Nīderlandes izlases Pasaules šaha olimpiādēs, kurās piedalījusies 7 reizes (1963-1966, 1972, 1976-1978, 1984, 1988). Rumānijas izlases sastāvā komandu vērtējumā izcīnījusi 2 sudraba (1966, 1972), bet individuālajā vērtējumā izcīnījusi 2 sudraba (1963, 1966) un bronzas (1972) medaļas. «Federaţia Română de Şah: Prezentare». Arhivēts no oriģināla, laiks: 2018. gada 17. martā. Skatīts: 2016. gada 5. augustā. «Schaakkampioenes van Nederland». Arhivēts no oriģināla, laiks: 2016. gada 16. septembrī. Skatīts: 2016. gada 5. augustā. Arhivēts 2016. gada 16. septembrī, Wayback Machine vietnē. 1961 Candidates Tournament «1967 Candidates Tournament». Arhivēts no oriģināla, laiks: 2016. gada 3. martā. Skatīts: 2016. gada 5. augustā. 1976 Roosendaal Interzonal Tournament OlimpBase :: Women's Chess Olympiads :: Alexandra Van der Mije Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)