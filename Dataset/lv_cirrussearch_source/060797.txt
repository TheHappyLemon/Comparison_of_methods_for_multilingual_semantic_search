Elvīra Donesa (albāņu: Elvira Dores, dzimusi 1960. gadā) ir albāņu rakstniece, scenāriste un dokumentālo filmu producente. Dzimusi piekrastes pilsētā Duresi. Donesa absolvējusi Tirānas Valsts universitāti. 1988. gadā viņa tika pieņemta darbā Albānijas Valsts televīzijā un izmantojot šo amatu viņa pārbēga uz Šveici. Par to viņu notiesāja kā valsts nodevēju un piesprieda cietumsodu, kā arī viņai bija liegta tikšanās ar savu mazo dēlu. Apsūdzība tika atcelta līdz ar komunisma sabrukumu Albānijā 1992. gadā. No 1988. gada līdz 2004. gadam Donesa dzīvoja Šveicē, kur strādāja par rakstnieci un televīzijas žurnālisti, vienlaikus rakstot, režisējot un producējot vairākas dokumentālās filmas. Kopš 2004. gada viņa dzīvo Amerikas Savienotajās Valstīs. Lielākā daļa viņas darbu ir itāļu vai albāņu valodā. Vairākas no viņas filmām ir ieguvušas vai nominētas dažādām kino balvām. Viņas jaunākā dokumentālā filma Sworn Virgin stāsta par sievietēm Albānijas ziemeļos, kuras pusaudža gados zvēr mūžīgu šķīstību un kļūst par vīriešiem savā sabiedrībā — nevis sievietes, kas uzvedas kā vīrieši vai sievietes, kurām ir mainīts dzimums, bet vienkārši sievietes, kuras tagad ir vīrieši. Šī filma tika atzīta par labāko dokumentālo filmu Baltimoras sieviešu kinofestivālā 2007. gadā. Harold B. Segel. The Columbia literary history of Eastern Europe since 1945. Columbia University Press, 2008. 360–. lpp. ISBN 978-0-231-13306-7.