Šis raksts ir par ģenerālkomisāru. Par citām jēdziena Drekslers nozīmēm skatīt nozīmju atdalīšanas lapu. Oto-Heinrihs Drehslers (vācu: Otto-Heinrich Drechsler; 1895. gada 1. aprīlis — 1945. gada 5. maijs) bija vācu virsnieks, vēlāk nacistu partijas darbinieks. Lībekas birģermeistars, Latvijas ģenerālapgabala ģenerālkomisārs (1941—1944). Dzimis 1895. gada 1. aprīlī Libcā, Pirmā pasaules kara sākumā iesaukts Vācijas Impērijas armijā (Reichswehr), kā virsnieks piedalījās kaujās Francijas un Nīderlandes teritorijā, pēc ievainojuma 1918. gadā viņam amputēja kāju. Pēc kara pabeidza zobārstniecības studijas Rostokas Universitātē (1920—1922). 1925. gadā iestājās NSDAP, vadīja partijas grupu Krepelīnā, 1930. gadā pievienojās nacistu partijas trieciengrupai SA (Sturmabteilung), kļuva par NSDAP Mēklenburgas apbgabala gauleitera vietnieku (1932—1933). Pēc Hitlera nakšanas pie varas no 1933. līdz 1937. gadam bija Lībekas birģermeistars, no 1937. gada 1. aprīļa oberbirģermeistars. Pēc Latvijas okupācijas Otrā pasaules kara laikā Drehsleru 1941. gada 17. jūlijā iecēla par Latvijas ģenerālkomisāru. Līdztekus bija arī Prūsijas valsts padomes konsultants un Lībekas padomes loceklis. 1941. gada augustā viņš pārcēlās uz Rīgu, kur vadīja okupētās Latvijas civilo pārvaldi līdz 1944. gada oktobrim. Viņa vietā par ģenerālkomisāru iecēla Oskaru fon Borku (Oskar von Borcke, 1910-?).[nepieciešama(s) papildu atsauce(s)] Pēc tam, kad kara beigās Britu armija viņu arestēja, 1945. gada 5. maijā Drehslers Melnas (Mölln) pilsētā izdarīja pašnāvību. Citviet kļūdaini minēts kā Drekslers. Antonijs Zunda Latvija nacistu varā (1941—1945) Territoriale Veränderungen in Deutschland und deutsch verwalteten Gebieten