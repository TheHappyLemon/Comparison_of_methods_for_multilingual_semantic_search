Andris Poga (dzimis 1980. gadā Rīgā) ir latviešu orķestra diriģents un Latvijas Nacionālā simfoniskā orķestra (LNSO) galvenais diriģents kopš 2013./2014. gada sezonas. Diriģenta izglītību ieguvis Jāzepa Vītola Latvijas Mūzikas akadēmijas orķestra diriģēšanas klasē, kā arī diriģēšanas studijas Vīnes Mūzikas un tēlotājas mākslas universitātē Uroša Lajovica klasē. Studējis arī filozofiju Latvijas Universitātē. Andra Pogas starptautiskā karjera sākās pēc 1. vietas iegūšanas Jevgeņija Svetlanova starptautiskajā diriģentu konkursā 2010. gadā. Nozīmīgāko darbu sarakstā jāmin arī Pāvo Jervi asistenta vieta Parīzes L’Orchestre de Paris no 2011. līdz 2014. gadam, savukārt no 2012. līdz 2014. gadam Andris Poga bija Bostonas simfoniskā orķestra asistentdiriģents. Pirms darba LNSO uzstājies kopā ar vadošajiem Vācijas, Francijas, Itālijas, Japānas un citu valstu orķestriem. Pēc veiksmīgas debijas ar NDR Elbas filharmonijas orķestri, Ķelnes WDR simfonisko orķestri, Minhenes filharmoniķiem, Berlīnes Vācu simfonisko orķestri, Drēzdenes filharmonisko orķestri, Leipcigas Gewandhaus orķestri uzaicināts sadarboties arī atkārtoti. Radošās darbības sarakstā ir arī sadarbība ar Frankfurtes Radio simfonisko orķestri, SWR orķestri Štutgartē, Dānijas Nacionālo simfonisko orķestri, Sanktpēterburgas filharmonisko orķestri, Accademia Nazionale di Santa Cecilia Romā, Cīrihes Tonhalle orķestri, Francijas Nacionālo orķestri un Sidnejas simfonisko orķestri. Pēdējo sezonu būtiskākās pieturvietas ir debija ar Oslo filharmonisko orķestri, Vīnes simfoniķiem, Šanhajas simfonisko orķestri un Turīnas RAI Nacionālo simfonisko orķestri, kā arī atgriešanās pie Tokijas NHK, Tulūzas Kapitolija simfoniskā orķestra, Leipcigas Gewandhaus un citu orķestru diriģenta pults. Latvijas simtgades ietvaros 2018. gada oktobrī Andris Poga kopā ar Latvijas Nacionālo simfonisko orķestri devās koncertturnejā uz Vāciju, Franciju un Šveici. «Andris Poga | LNSO». lnso.lv (latviešu). Arhivēts no oriģināla, laiks: 2018-08-30. Skatīts: 2018-09-13. Arhivēts 2018-08-30 Wayback Machine vietnē. «Winners | Svetlanov Evgeny». www.svetlanov-evgeny.com (en-US). Skatīts: 2018-09-13. «2018/2019 | LNSO». lnso.lv (latviešu). Arhivēts no oriģināla, laiks: 2018-08-29. Skatīts: 2018-09-13. Arhivēts 2018-08-29 Wayback Machine vietnē. Latvijas Nacionālais simfoniskais orķestris