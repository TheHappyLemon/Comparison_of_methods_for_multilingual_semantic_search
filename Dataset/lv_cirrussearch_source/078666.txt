Šanhaja (ķīniešu: 上海市, piņjiņs: Shànghǎi Shì) ir pilsēta Ķīnas austrumos, Jandzi upes grīvā Austrumķīnas jūras krastā. Viena no četrām Ķīnas pilsētām, kurām ir provinces tiesības. Tās municipalitātē 2019. gadā dzīvoja ap 24,28 miljoni cilvēku, tādējādi tā bija otra lielākā pilsēta pasaulē. Lielākā pasaules osta pēc pārkrautajām kravām 2019. gadā. Milzīgs rūpniecības, transporta, kultūras un izglītības (pilsētā ir 24 universitātes) centrs, kurš, dinamiski attīstoties, kļūst par visas Austrumāzijas centru. 2003. gadā Šanhajā tika atklāts pasaulē pirmais komerciālais vilciens uz magnētiskā lauka spilvena Transrapid (darbojas starp Šanhaju un lidostu — 30 km, ātrums — 430 km/h, laiks ceļā — 7 min. 20 sek.). Pilsētas nosaukums nozīmē pie/virs jūras. Sunu dinastijas laikā Šanhaja kļuva par jūras ostu. 1557. gadā tika uzcelti Šanhajas aizsardzības mūri, tomēr līdz pat 19. gadsimtam Šanhaja nebija ne lielākā, ne arī īpaši nozīmīga Ķīnas pilsēta. Tomēr no 19. gadsimta Šanhaja attīstījās ārkārtīgi strauji, jo sava novietojuma dēļ kļuva par tirdzniecības punktu ar Rietumu valstīm. Pirmā Opija kara laikā (1839—1842) Šanhaju okupēja Lielbritānijas karaspēks. Pēc Nankinas līguma 1842. gadā Šanhaja kļuva par vienu no piecām Ķīnas pilsētām, kurās atļāva tirdzniecību ar Rietumiem. Turpmākie līgumi 1843. un 1844. gadā paredzēja eksteritoriālas tiesības Rietumu valstīm Šanhajā. Taipinu sacelšanās laikā (1851—1864) pilsēta cieta relatīvi maz. Otrā Ķīnas-Japānas kara laikā no 1937. gada 13. augusta līdz 9. novembrim notika kauja par Šanhaju — ielu cīņas par Šanhaju, kurās bija iesaistīti ap 1 000 000 karavīru. Kaujas rezultātā Šanhaju okupēja Japāna. Šanhaja atradās Japānas okupācijā līdz 1945. gadam. Šajā laikā pilsētā atradās daudz bēgļu no Eiropas valstīm. 1949. gada 27. maijā pilsētu ieņēma Ķīnas komunistu karaspēks. Komunistiskajā Ķīnā Šanhaja kļuva par lielu rūpniecības centru. Daudzas rietumu kompānijas pārtrauca darbu. Kultūras revolūcijas laikā Šanhaja bija viens no tās centriem. Ekonomiskās reformas Šanhajā tika ieviestas sākot no 1991. gada (vēlāk, kā citur Ķīnā), un pilsēta attīstījās ļoti strauji. Pilsētā atrodas viena no lielākajām Ķīnas lidostām Šanhajas Pudunas lidosta. Šanhajā dzimuši: Džordžs Atkinsons (George Atkinson) (1935—2005) — uzņēmējs Džeimss Balards (James Graham Ballard) (1930-) — rakstnieks Eilīna Čanga (Eileen Chang) (1920—1995) — rakstniece Džoana Čena (Joan Chen) (1961-) — aktrise Hu Dzjiņtao (Hu Jintao) (1942-) — politiķis Terenss Jangs (Terence Young) (1915—1994) — kinorežisors Vans Dzjavei (Wong Kar-Wai) (1958-) — kinorežisors Li Džendao (Tsung-Dao Lee) (1926-) — fiziķis Žu Veihueja (Zhou Wei Hui) (1973-) — rakstniece «Land Area». Basic Facts. Shanghai Municipal Government. Arhivēts no oriģināla, laiks: 2007-11-13. Skatīts: 2007-09-12. «Water Resources». Basic Facts. Shanghai Municipal Government. Arhivēts no oriģināla, laiks: 2007-11-13. Skatīts: 2007-09-12. «Topographic Features». Basic Facts. Shanghai Municipal Government. Arhivēts no oriģināla, laiks: 2007-11-13. Skatīts: 2007-09-12. http://www.stats.gov.cn/english/PressRelease/202105/t20210510_1817188.html. «Population in Shanghai: 18.45 million and still growing». Xinhua News Agency. Vikikrātuvē par šo tēmu ir pieejami multivides faili. Skatīt: Šanhaja. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)