Edvards Higinss "Eds" Vaits II (Edward Higgins "Ed" White II, dzimis 1930. gada 14. novembrī, miris 1967. gada 27. janvārī) bija ASV astronauts, lidotājs, aeronautikas inženieris. 1965. gadā veicis ASV pirmo iziešanu kosmosā. Gājis bojā jauna kosmosa kuģa Apollo 1 pirmsstarta treniņu laikā. 1948. gadā Edvards Vaits iestājās ASV militārajā akadēmijā Vestpointā. 1952. gadā viņš ieguva bakalaura grādu, un ar otrā leitnanta pakāpi sāka dienestu Gaisa spēkos. Pēc lidotāju skolas pabeigšanas Vaits tika ieskaitīts 22. iznīcinātāju eskadronā Bitburgas gaisa bāzē Rietumvācijā, kur dienēja 3,5 gadus. 1958. gadā Edvards Vaits iestājās Mičiganas Universitātē, kuru absolvēja 1959. gadā, iegūstot maģistra grādu aeronautikas inženierijā. Pēc tam viņš Edvardsa Gaisa spēku bāzē izgāja izmēģinājpilotu kursu. Turpmākais dienests ritēja Aeronautical Systems Division Raita-Patersona Gaisa spēku bāzē Ohaio; tika piešķirta pulvežleitnanta pakāpe. 1962. gadā Vaits kandidēja NASA uz astronauta vakanci, veiksmīgi izturot konkursu un iekļūstot otrajā astronautu grupā. Pirmajā un vienīgajā kosmiskajā lidojumā Edvards Vaits devās 1965. gada jūnijā kā Gemini 4 pilots. Tā laikā viņš veica ASV pirmo iziešanu kosmosā. 1965. gada decembrī Edvards Vaits bija Gemini 7 komandējošā pilota dublieris. 1966. gada martā Vaits tika iekļauts pirmā pilotējamā Apollo lidojuma Apollo 1 apkalpē kā vecākais pilots kopā ar Virdžilu Grisomu un Rodžeru Čeifī. Apollo 1 starts bija paredzēts 1967. gada 21. februārī. 27. janvārī apkalpe starta laukumā izmēģināja kosmosa kuģa sistēmas un pirmsstarta procedūras. Negaidīti izcēlās ugunsgrēks. Kabīnes 100 % skābekļa atmosfērā uguns izplatījās tik ātri, ka laikus nepaspēja atvērt lūku, un visi kosmonauti gāja bojā. Vikikrātuvē par šo tēmu ir pieejami multivides faili. Skatīt: Edvards Vaits. Encyclopædia Britannica raksts (angliski) Encyclopædia Universalis raksts (franciski) Edvarda Vaita oficiālā vietne Biogrāfija NASA vietnē