Raiens Smits (angļu: Ryan Smyth; dzimis 1976. gada 21. februārī) ir bijušais kanādiešu hokejists, kreisās malas uzbrucējs. Savas karjeras laikā aizvadīja 19 sezonas Nacionālajā hokeja līgā, no kurām vairumu Edmontonas "Oilers" sastāvā. Kanādas hokeja izlases rindās kļuvis par 2002. gada Olimpisko spēļu čempionu. Pēc vairākām Rietumu hokeja līgā aizvadītām sezonām savu profesionālo karjeru Smits uzsāka 1994.—1995. gada sezonā, kad debitēja NHL kluba Edmontonas "Oilers" rindās. Nākamajā sezonā hokejists "Oilers" rindās aizvadīja jau 48 spēles, taču 1996.—1997. gada sezonā bija otrs rezultatīvākais komandas spēlētājs aiz Daga Vīta. Sākot ar 2000.—2001. gada sezonu, kad Vīts bija aizmainīts, Smits uzņēmās arvien lielāku lomu uzbrukumā, paralēli uzsākot pildīt arī kapteiņa palīga funkcijas. 2002.—2003. gada sezona bija pirmā, ko hokejists noslēdza kā rezultatīvākais "Oilers" spēlētājs. 2005.—2006. gada sezonā komanda sasniedza Stenlija kausa finālu, kurā gan piekāpās Karolīnas "Hurricanes" vienībai. 2006.—2007. gada sezonas otrajā pusē Smits tika aizmainīts uz Ņujorkas "Islanders" vienību, taču jau nākamajā vasarā noslēdza piecu gadu līgumu ar Kolorādo "Avalanche" vienību, pēc 2008.—2009. gada sezonas tiekot aizmainīts uz Losandželosas "Kings". 2011. gada vasarā "Kings" aizmainīja Smitu atpakaļ uz Edmontonas "Oilers". "Oilers" rindās uzbrucējs aizvadīja trīs sezonas un 2014. gada 11. aprīlī paziņoja par karjeras beigšanu. Kanādas hokeja izlases rindās Smits kļuva par 2002. gada olimpisko čempionu, Olimpiādē piedalījies arī 2006. gadā. Smits spēlējis arī astoņos Pasaules čempionātos, 2003. un 2004. gadā izcīnot zelta, bet 2005. gadā — sudraba medaļas. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)