Nikolajs Habibuļins (krievu: Николай Александрович Хабибулин; dzimis 1973. gada 13. janvārī) ir bijušais krievu hokejists, vārtsargs. Karjeras laikā aizvadījis 18 sezonas Nacionālajā hokeja līgā, 2004. gadā kopā ar Tampabejas "Lightning" izcīnot Stenlija kausu. Četras reizes spēlējis līgas Zvaigžņu spēlē. Izcīnījis olimpisko spēļu zelta un bronzas medaļas. Profesionāļa karjeru Habibuļins uzsāka 1988.—89. gada sezonā, kad debitēja PSRS hokeja līgas kluba Sverdlovskas "Avtomobilist" sastāvā. 1991.—92. gada sezonā hokejists divas spēles aizvadīja arī Maskavas CSKA sastāvā, nākamajās divās sezonās viņa spēles laikam komandā vienīgi pieaugot. 1993.—94. gada sezonas vidū Habibuļins pārcēlās uz Ziemeļameriku, spēlējot IHL. 1994.—95. gada sezonā hokejists aizvadīja 26 spēles Vinipegas "Jets" rindās. 1996. gada vasarā, "Jets" franšīzei pārceļoties uz Fīniksu, jaunizveidotajā Fīniksas "Coyotes" savu karjeru turpināja arī Habibuļins. Pēc 1998.—99. gada sezonas noslēguma Habibuļins iesaistījās konfliktā ar "Coyotes" par viņa līguma nosacījumiem, kā rezultātā aizvadīja visu 1999.—2000. gada sezonu IHL. 2000.—01. gada sezonas izskaņā hokejists tika aizmainīts uz Tampabejas "Lightning" vienību. 2003.—04. gada sezonā Habibuļins kopā ar "Lightning" izcīnīja Stenlija kausu. 2004.—05. gada NHL sezonas lokauta laikā Nikolajs spēlēja Krievijas Superlīgas kluba Kazaņas "Ak Bars" sastāvā. Savu karjeru Habibuļins turpināja Čikāgas "Blackhawks" rindās, kas ar hokejistu noslēdza līgumu pirms 2005.—06. gada sezonas sākuma, padarot viņu par augstāk apmaksāto vārtsargu visā NHL. Pirmā sezona "Blackhawks" rindām hokejistam gan izvērtās pagalam nesekmīga, noslēdzot to ar 3,35 vidēji spēlē ielaistiem vārtiem. 2009. gada vasarā Habibuļins noslēdza līgumu uz četriem gadiem ar Edmontonas "Oilers" vienību. 2013. gada jūlijā noslēdza viena gada līgumu ar Čikāgas "Blackhawks", tās sastāvā nākamajā sezonā laukumā dodoties vien četrās spēlēs. 2015. gada novembrī oficiāli paziņoja par karjeras beigšanu. NVS hokeja izlases rindās kļuvis par 1992. gada olimpisko čempionu, taču Krievijas izlases rindās 2002. gadā izcīnījis Olimpisko bronzas medaļu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)