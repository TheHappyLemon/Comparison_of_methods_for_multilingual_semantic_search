Asiņainā Mērija (angļu: Bloody Mary) ir alkoholisks kokteilis, kura klasiskā recepte sastāv no degvīna, tomātu sulas, Vusteršīras mērces, asas mērces, ķiploka, zaļumiem, mārrutkiem, olīvēm, sāls, melnajiem pipariem, citrona un laima sulas. Pēc IBA noteiktajām proporcijām kokteilis sastāv no 45 ml degvīna, 90 ml tomātu sulas, 15 ml citrona sulas, 2-3 pilieniem Vusteršīras mērces, bet aso mērci un piparus pievieno pēc garšas izjūtām. Dzērienu parasti pasniedz augstā glāzē ar ledu, olīvēm un selerijas kātu. Kokteilis bieži tiek pasniegts no rīta vai agrā pēcpusdienā, ir populārs pretpaģiru līdzeklis. Kokteilī esošā tomātu sula nomierina vēderu, sāls atjauno zaudētos elektrolītus, bet alkohols samazina galvas sāpes. Kokteilis ir pieejams dažādās variācijās un nosaukumos kā, piemēram, Red Snapper, Nevainīgā Mērija, Asiņainais Cēzars un Mičeladas kokteilis. Nevainīgā Mērija jeb Asiņainā nevainība ir Asiņainās Mērijas bezalkoholiskā versija, kura tiek pagatavota ar tām pašām sastāvdaļām, izņemot degvīnu. Asiņainā Mērija ir radusies ap 1920. vai 1930. gadiem. Ir vairākas versijas, kā radies kokteiļa nosaukums, viens no variantiem ir, ka kokteilis ir nosaukts par godu Anglijas karalienei Marijai Tjudorai, kura ieguvusi šādu iesauku, cietsirdīgi mēģinot atjaunot Anglijā katoļticību. Asiņainā Mērija ir viens no kokteiļiem, ko Starptautiskā Bārmeņu asociācija iekļāvusi IBA oficiālo kokteiļu sarakstā. Steve Garbarino. «The Bloody Mary Makeover», 2011. gada 21. maijs. – caur www.wsj.com. Jake Emen. «A Guide to the Bloody Mary and its Many Variations». Eater, 2016. gada 16. febr.. Arhivēts no oriģināla, laiks: 2019. gada 16. Februāris. Skatīts: 2018. gada 4. Oktobris. Vikikrātuvē par šo tēmu ir pieejami multivides faili. Skatīt: Asiņainā Mērija.