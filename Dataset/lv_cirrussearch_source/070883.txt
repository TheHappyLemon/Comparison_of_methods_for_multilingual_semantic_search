Ismets Ineni (turku: İsmet İnönü, [ismet inœny], dzimis 1884. gada 24. septembrī, miris 1973. gada 25. decembrī) bija Turcijas prezidents no 1938. līdz 1950. gadam. Ismets Ineni piedzima Izmirā. Viņa tēvs Hadži Rešits (Hacı Reşit [hadʒî reʃit]) bija cēlies no konservatīvas ģimenes Malatjā, un strādāja par civilo ierēdni prokuratūrā. Viņa māte Dževrije pārstāvēja labi izglītotu ģimeni, kas bija imigrējusi no Bulgārijas. Saistībā ar tēva iecelšanu amatā, Ismeta ģimene pārcēlās uz Sivasu, kur viņš pabeidza militāro starpskolu un pirmo kursu profesionālajā vidusskolā. Tēvs vēlējās, lai Ismets turpinātu militāro karjeru, tāpēc 1901. gadā Ismets Ineni sāka mācības Stambulas Artilērijas skolu, ko pabeidza 1903. gadā, iegūstot artilērijas leitnanta pakāpē. Ismetu tajā pašā gadā uzņēma Armijas štāba koledžā, un 1906. gadā viņš to pabeidza, ieguvis štāba kapteiņa pakāpi. Studiju laikā viņš padziļināti studēja franču valodu un iemācījās vācu valodu. Uzreiz pēc koledžas beigšanas Ismetu norīkoja par Osmaņu impērijas Otrās armijas rotas komandieri Edirnē. Tur, tāpat kā daudzi citi virsnieki un Mustafa Kemals, viņš iesaistījās slepenā opozīcijas kustībā, kuras mērķis bija atjaunot konstitucionālu iekārtu, lai izbeigtu sultāna Abdulhamida II represīvo absolūtisma režīmu. 1908. gadā, kad tika atjaunota konstitūcija, Ismets kļuva par vecāko virsnieku un piedalījās fundamentālistu nemieru apspiešanā Stambulā. No 1910. līdz 1913. gadam viņš dienēja Asīrijā un Jemenā majora pakāpē. 1914. gadā viņu nosūtīja uz Vīni, Minheni, Berlīni, Parīzi un Lucernu, lai apmeklētu ārstus, kas palīdzētu novērst jau bērnībā sākušos dzirdes izzušanu. Kad viņš atgriezās, viņu norīkoja dienestam ģenerālštābā un paaugstināja par pulkvedi. 1916. gadā viņš apprecēja Mevhibi no bulgāru imigrantu ģimenes, un nākamajos trijos gados viņai piedzima trīs bērni. Neilgi pēc kāzām Ismetu norīkoja par 20. korpusa komandieri uz austrumu robežas. 1917. gadā viņu iecēla par 3. korpusa komandieri Halebā, Arābijas frontes 7. armijas komandiera Mustafas Kemala pakļautībā. 1918. gadā, sākoties pamieram, saskaņā ar Mustafas Kemala pieprasījumu, viņš apmetās Stambulā. 1920. gadā Ismets slepus devās uz Ankaru, lai aktīvi līdzdarbotos Nacionālā pakta sagatavošanā, kuru martā pieņēma pēdējais Osmaņu impērijas parlaments. Kad Sabiedrotās valstis bija okupējušas Stambulu un parlaments bija atlaists, viņš pameta galvaspilsētu un devās uz Ankaru, lai pievienotos Mustafam Kemalam (vēlākajam Ataturkam). Lielās Nacionālās Asamblejas atklāšanas sesijā 1920. gada 23. aprīlī Ismets piedalījās kā Edirnes deputāts. Ismets tika iecelts par armijas štāba priekšnieku un bija arī Ankaras nacionālistu valdības loceklis. Viņa primārais uzdevums bija izveidot disciplinētu nacionālo armiju. Viņa karaspēka vienības janvārī un aprīlī pie Ineni sakāva Grieķijas karaspēku un tādēļ viņš tika paaugstināts par nacionālistu armijas ģenerālleitnantu, bet vēlāk, 1934. gadā, pēc Ataturka rīkojuma viņam piešķīra šīs pilsētas nosaukumu par uzvārdu. Tagad Ismets jau bija rietumu frontes komandieris. Līdz ar iebrukušo armiju sakāvi 1922. gadā Mudanjas pamiera sarunās viņš pārstāvēja Lielo Nacionālo Asambleju. Viņš šajās sarunās parādīja labu sarunu vešanas prasmi un tādēļ Ataturks lūdza Asambleju iecelt Ismetu par ārlietu ministru un delegācijas vadītāju 1923. gada Lozannas miera konferencē. Ismets parakstīja 1923. gada 24. jūlija Lozannas miera līgumu un kļuva par pirmo valsts premjerministru proklamēšanas dienā - 1923. gada 29. oktobrī. Ineni pildīja premjerministra pienākumus septiņus termiņus pēc kārtas (1923—1937), ar īsu pārtraukumu (1924—1925). Pirmos trīs termiņus viņš arī pildīja ārlietu ministra pienākumus. 1927. gadā Ismets tika atvaļināts no armijas. Laikā, kad viņš vadīja valdību, jaunā republika spēja pārdzīvot tautas vēsturē krasāko politisko un ekonomisko modernizāciju, atmaksāt visus kara parādus, nodrošināt sabiedrisko kārtību un drošību, kā arī īstenot bargu valsts kontrolētu industrializāciju, neskatoties uz 1929. gada globālo krīzi. Viņa vadītā valdība bez citu valstu atbalsta atjaunoja karā saplosīto valsti un izbūvēja plašu dzelzceļa tīklu, kas stiepās gandrīz 10 000 km. Ismetu Ineni ievēlēja par otro valsts prezidentu nākamajā dienā pēc Ataturka nāves (11.11.1938.) Viņš arī kļuva par Republikāņu Tautas Partijas (RTP) priekšsēdētāju. Sākoties karam, Ineni nevilcinoties paziņoja, ka Turcija ir nekarojoša Lielbritānijas un Francijas sabiedrotā, izvairoties no tūlītējas Vācijas iebrukuma. Kad Francija tika sakauta, viņš 1941. gadā noslēdza savstarpējās neuzbrukšanas līgumu ar Vāciju. 1943. gada janvārī Adanā Ineni tikās ar Čērčilu un decembrī Kairā — ar Rūzveltu un Čērčilu. Ineni šajās sarunās veiksmīgi nosargāja Turcijas neitralitāti, lai neiesaistītos karā. Tomēr 1945. gada februārī, kad uzvarētāji bija acīmredzami, Ineni valdība pieteica karu Vācijai. Tiklīdz karš bija beidzies, Turciju apdraudēja PSRS iespējamā ekspansija, jo tā bija vienpusēji atcēlusi 1921. gadā noslēgto draudzības līgumu un pieprasīja nodot PSRS pārziņā Turcijas šaurumus (Bosfora jūras šaurums un Marmora jūra), kā arī Karsas un Ardahanas provinces. Pasaulei polarizējoties, Turcija pievienojās demokrātisko valstu grupai, ieviešot daudzpartiju brīvu vēlēšanu sistēmu. RTP zaudēja 27 vairākuma vietas parlamentā Demokrātu Partijai (DP), kuru vadīja bijušais RPP premjerministrs Dželals Bajars. Zaudējumu 1950. gada vēlēšanās Ismets Ineni komentēja šādi: "Tā ir jauna veida dzīve, pēc kuras mēs ilgojāmies simt gadu." Viņš zaudējumu vēlēšanās uzskatīja par personīgu sasniegumu. Ineni nodeva prezidentūru Dželalam Bajaram, kurš 1950. gada 22. maijā kļuva par trešo valsts prezidentu. Vikikrātuvē par šo tēmu ir pieejami multivides faili. Skatīt: Ismets Ineni. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)