Eremītkolibri apakšdzimta (Phaethornithinae) ir mazākā no divām kolibri dzimtas (Trochilidae) apakšdzimtām, kas apvieno 37 sugas un kas iedalītas 6 ģintīs. Eremītkolibri sastopami, sākot ar Meksikas dienvidiem, areālam turpinoties pāri Centrālamerikai un Dienvidamerikai, sasniedzot Argentīnas ziemeļus. Eremītkolibri apakšdzimtas sugām apspalvojums parasti ir zaļš, brūns, ruds vai pelēks. Lielākajai daļai sugu uz muguras ir zaļš vai bronzas spīdums, bet tas ir vājāk izteikts kā citām kolibri sugām. Abi dzimumu izskatās līdzīgi. Atšķirības ir tikai dažās detaļās, piemēram, knābja formā, astes formā vai apspalvojuma krāsu intensitātē. Lielākajai daļai eremītkolibri sugu dzimumdimorfisms ir vāji izteikts, atšķirībā no tipiskajiem kolibri. Izņēmums ir zaļais eremītkolibri (Phaethornis guy). Šiem kolibri ir garš, visbiežāk liekts knābis, kas liecina par piemērošanos notiektu ziedu formai, lai ar knābi spētu sasniegt nektāru dziļos ziedu kausos. Vislīkākie knābji ir līkknābja kolibri (Eutoxeres) ģints sugām. Lielākā daļa eremītkolibri sugu mājo mežmalās un pamežā vai meža lapotnē, bet dažas sugas sastopamas atklātākās vietās, piemēram, plato eremītkolibri (Phaethornis pretrei). Daudzu eremītkolibri sugu tēviņi pārošanās laikā pulcējas riestos. Mātītes apmeklē riestus un izvēlas sev partneri. Kopumā eremītkolibri tēviņi ir mazāk agresīvi kā tipiskie kolibri, lai gan abi dzimumi aizsargā savu barošanās teritoriju. Lielākā daļa šīs apakšdzimtas sugu uzturas helikoniju tuvumā, bet barojas arī ar citu ziedu nektāru, piemēram, pasifloras, kostusa (Costus) un citiem. Nelielos daudzumos eremītkolibri barojas arī ar nelieliem posmkājiem. Daudzas sugas helikonijas izmanto arī ligzdošanai, piestiprinot koniskās formas ligzdu pie platās lapas apakšas. Eremītkolibri apakšdzimta (Phaethornithinae) Bārdainie eremītkolibri (Threnetes) Eremītkolibri (Phaethornis) Līkknābja kolibri (Eutoxeres) Rudbārdas eremītkolibri (Anopetia) Rudkrūšu eremītkolibri (Glaucis) Zāģknābja eremītkolibri (Ramphodon) Hinkelmann, C., and K. Schuchmann (1997). Phylogeny of the hermit hummingbirds (Trochilidae: Phaethornithinae). Studies on Neotropical Fauna and Environment. 32: 142–163. «World Bird List: Hummingbirds, 2019». Arhivēts no oriģināla, laiks: 2018. gada 2. oktobrī. Skatīts: 2019. gada 31. janvārī. Schuchmann, K. L. (1999). Family Trochilidae (Hummingbirds). pp. 468–680 in: del Hoyo, J., Elliott, A. & Sargatal, J. (editors) (1999): Handbook of Birds of the World, Volume 5: Barn-owls to Hummingbirds. Lynx Edicions, Barcelona. ISBN 84-87334-25-3 Evolution of sexual dimorphism in bill size and shape of hermit hummingbirds (Phaethornithinae): a role for ecological causation