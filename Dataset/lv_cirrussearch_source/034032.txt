Tropidophora carinata ir Tropidophora ģints gliemezis. Suga bija sastopama Maurīcijā un Reinjonā. Sarkanajā grāmatā Tropidophora carinata gliemezim ir izmirušas sugas statuss. Maurīcijas pārstāvju diametrs 21—37 mm, augstums 18—35 mm. Reinjonas salā mitušo īpatņi bija nedaudz mazāki, to diametrs 21—23,5 mm, augstums 18—23,5 mm. Maurīcijā sausajā reģionā dzīvojošie īpatņi bija mazāki ar sarežģītāk veidotu spirālveida čaulu, savukārt gliemeži no mitrākiem apgabaliem — lielāki ar vienkāršāku čaulas uzbūvi. Sugas pārstāvju fosilijas aptver lielāko Maurīcijas daļu, no kalnu mežiem līdz piekrastei. Salas dienvidu un austrumu smilšainajā piekrastē gliemežu čaulas joprojām bieži atrod ļoti labā stāvoklī. Sugu atklāja 1598. gadā, savukārt tā izmira 19. gadsimta otrajā pusē. Pēdējo reizi atzīmēts ap 1880. gadu, kad tika atrasta čaula ar nesen mirušu gliemezi tās iekšpusē. Galvenais izmiršanas cēlonis bija mežu izciršana. Procesu ietekmēja arī invazīvās sugas kā žurkas, mazais Āzijas cirslis, parastais Āfrikas krupis, mežacūka, mazais Āzijas mangusts, pele un vairākas svešzemju gliemežu sugas, kas Maurīcijas gliemežus lietoja uzturā. A Field Guide to the Non-Marine Molluscs of the Mascarene Islands (Mauritius, Rodrigues and Réunion) and the Northern Dependencies of Mauritius. Owen L. Griffiths and Vincent F. B. Florens. Bioculture Press, Mauritius. 2006. ISBN 99949-22-05-X The IUCN Red List of Threatened Species: Tropidophora carinata