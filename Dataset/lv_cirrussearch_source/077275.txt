Rubenšs Gonsalvešs Barikello (Rubens Gonçalves Barrichello, dzimis 1972. gada 23. maijā Sanpaulu, Brazīlijā) ir brazīliešu autosportists, pazīstams pateicoties Formula 1 pilota karjerai (1993.-2011.). Kopš 2012. gada Barikello startē IndyCar seriālā, pārstāvot KV Racing komandu. Formula 1 čempionātā Barikello debitēja 1993. gada 14. martā, Dienvidāfrikas Grand Prix. Tolaik viņš brauca Jordan komandā kopā ar Ediju Ērvinu. Šādā sastāvā komanda piedalījās F1 čempionātā līdz 1996. gadam, kad Ērvins devās uz Ferrari. 1997. gadā brazīlietis nonāca Stewart komandā, savukārt 2000. gadā kļuva par Ferrari pilotu, nomainot iepriekšminēto Ērvinu. Ferrari komandā viņš bija otrais pilots aiz titulētā Mihaela Šūmahera, 2002. un 2004. gada sezonās sasniedzot F1 karjeras augstāko rezultātu — otro vietu sezonas kopvērtējumā. Lai gan R. Barikello bija līgums ar Ferrari līdz 2006. gadam, viņš to lauza gadu pirms līguma beigām un devās uz Honda komandu. Viņa vietu Ferrari ieņēma cits brazīlietis — Felipe Masa. Aizvadījis trīs gadus Honda komandā, Barikello 2009. gadā startēja Brawn GP komandā kopā ar Džensonu Batonu, kurš togad izcīnīja čempiona titulu. Barikello līdz pat priekšpēdējam posmam cīnījās par čempiona titulu, tomēr sezonas kopvērtējumā ieņēma trešo vietu. Pēdējās divas F1 sezonas Barikello aizvadīja Williams komandā. 2008. gada Turcijas Grand Prix Barikello pārspēja Rikardo Patrēzes sasniegto rekordu (257) aizvadīto sacīkšu skaita ziņā, kopumā līdz 2011. gada sezonas pēdējai sacīkstei kā pilots piedaloties 326 sacīkstēs (322 starti). Sacīkstes treknrakstā sāktas no pirmās starta pozīcijas. Sacīkstēs slīprakstā ir uzrādīts ātrākais apļa laiks. «Rubens Barrichello confirms move to IndyCar». F1Fanatic. 2012. gada 1. martā. Arhivēts no oriģināla, laiks: 2012. gada 2. martā. Skatīts: 2012. gada 1. martā. (angliski) «Driver Profile - Rubens Barrichello». Formula One Management. Skatīts: 2012. gada 30. septembrī. (angliski) Benson, Andrew. «Rubens Barrichello set to make a reluctant goodbye in Brazil». BBC Sport. BBC, 2011. gada 25. novembrī. Skatīts: 2012. gada 30. septembrī. (angliski) Oficiālā mājaslapa (angliski), (portugāliski) Braucēja profils F1 oficiālajā portālā formula1.com (angliski)