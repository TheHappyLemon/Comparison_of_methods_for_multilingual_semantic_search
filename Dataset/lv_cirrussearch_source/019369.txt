Nairobi (Nairobi) ir Kenijas galvaspilsēta un lielākā pilsēta. Atrodas valsts dienviddaļā 1661 metru virs jūras līmeņa pie Nairobi upes. Tā ir lielākā Austrumāfrikas pilsēta un svarīgs Āfrikas politiskais un finansiālais centrs. Nairobi ir ANO Vides programmas (United Nations Environment Programme, UNEP) un ANO Iedzīvotāju apmetņu programmas (United Nations Human Settlements Programme, UN—HABITAT) galveno mītņu vieta. Pilsētā atrodas Nairobi fondu birža — viena no lielākajām Āfrikā. Ap pilsētu atrodas vairāki graustu rajoni, viens no tiem — Kibera ir lielākais visā Āfrikā, tajā dzīvo no 0,5 līdz 1 miljonam cilvēku. Nairobi noziedzības līmeņa dēļ tiek uzskatīta par vienu no bīstamākajām pilsētām pasaulē. Tā dibināta 1899. gadā, kad pašreizējās pilsētas vietā briti ierīkoja dzelzceļa depo. 1905. gadā Nairobi kļuva par Britu Austrumāfrikas kolonijas administratīvo centru. 1954. gadā tā ieguva pilsētas tiesības. 1963. gadā Nairobi kļuva par neatkarīgās Kenijas galvaspilsētu. 1998. gada 7. augustā Nairobi tika uzspridzināta ASV vēstniecība. Gāja bojā 224 cilvēki un apmēram 4000 tika ievainoti. Tiek uzskatīts, ka teroraktu realizēja Al-Qaida. No 1917. līdz 1931. gadam Nairobi un tās apkārtnē dzīvoja Karena Bliksena, šo dzīves gadu ietekmē tapis viņas darbs No Āfrikas dziļumiem (Out of Africa). Nairobi dzimuši: Ričards Dokinss (Richard Dawkins, 1941-) — zoologs Ričards Līkijs (Richard Leakey, 1944-) — paleontologs Katerina Ndereba (Catherine Ndereba, 1972-) — maratoniste Rodžers Vitekers (Roger Whittaker, 1936-) — mūziķis Kriss Frūms (Chris Froome, 1985-) — riteņbraucējs http://www.demographia.com/db-worldua.pdf. Vikikrātuvē par šo tēmu ir pieejami multivides faili. Skatīt: Nairobi. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)