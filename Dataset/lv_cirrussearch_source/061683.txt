Aleksandrs Dvorņikovs (krievu: Алекса́ндр Влади́мирович Дво́рников, dzimis 1961. gada 22. augustā) ir Krievijas Federācijas armijas ģenerālis, kopš 2016. gada Dienvidu kara apgabala pavēlnieks. Viens no Krievijas 2022. gada iebrukuma Ukrainā vadītājiem. Dzimis 1961. gadā Usurijskā. Mācījās Usurijskas Suvorova kara skolā, tad Maskavas augstākajā armijas vadības skolā (1978—1982) un M. Frunzes militārajā akadēmijā. Pēc akadēmijas absolvēšanas un PSRS sabrukuma 1991. gadā Dvorņikovs bija bataljona komandiera vietnieks Padomju armijas Rietumu karaspēka grupā Vācijā, līdz Krievijas karaspēka izvešanai no Vācijas 1994. gadā majors Dvorņikovs bija Berlīnes 6. gvardes motorizēto strēlnieku brigādes 154. bataljona komandieris. Pēc atgriešanās Krievijā bija 2. Tamaņas gvardes motorizēto strēlnieku brigādes 1. gvardes pulka komandieris Maskavas kara apgabalā (1995—2000), piedalījās Groznijas sagraušanā Otrā Čečenijas kara laikā. Kļuva par Ziemeļkaukāza kara apgabala štāba priekšnieku (2000—2003), tad komandēja 19. motorizēto strēlnieku divīziju. 2005. gadā Dvorņikovs absolvēja Krievijas Bruņoto spēku (KBS) Ģenerālštāba Militārajā akadēmiju un viņu iecēla par 36. armijas komandiera vietnieku, tad par šīs armijas štāba priekšnieku Sibīrijas kara apgabalā, bet 2008. gadā par 5. armijas komandieri Tālo Austrumu kara apgabalā. 2011. gadā Dvorņikovs kļuva par Austrumu kara apgabala komandiera vietnieku, 2012. gadā par Centrālā kara apgabala komandiera pirmo vietnieku ģenerālleitnanta pakāpē, 2014. gadā ģenerālpulkveža pakāpē. Sīrijas pilsoņu kara laikā ģenerālis Dvorņikovs no 2015. gada septembra līdz 2016. gada jūnijam komandēja Krievijas karaspēka grupu kaujā par Alepo, par ko 2016. gada 17. martā viņam piešķīra KF Varoņa nosaukumu. 2016. gada septembrī viņu iecēla par Dienvidu kara apgabala komandieri un 2020. gada jūnijā par armijas ģenerāli. 2022. gada aprīlī ģenerāli Dvorņikovu iecēla par Krievijas bruņoto spēku operācijas vadītāju Ukrainā, bet pēc militārajām neveiksmēm jūnijā atstādināja no šī amata. Uzskata, ka par KBS operācijas vadītāju kļuva ģenerālpulkvedis Genādijs Židko. Ģenerāļa Dvorņikova komandētā Krievijas karaspēka uzbrukumā sagrautā Alepo Krievu karavīri Alepo Krievu karavīri Alepo Lielbritānijas Aizsardzības ministrija: Kopš iebrukuma Ukrainā sākuma Krievijā atlaisti vairāki armijas komandieri lsm.lv, LETA 2022. gada 7. augustā Vikikrātuvē par šo tēmu ir pieejami multivides faili. Skatīt: Aleksandrs Dvorņikovs.