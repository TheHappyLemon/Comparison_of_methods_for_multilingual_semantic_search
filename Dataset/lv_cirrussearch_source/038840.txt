Atteikta nosēšanās jeb aiziešana otrā aplī (angļu: go-around) ir manevrs, ko gaisa kuģa ekipāža izpilda gadījumā, ja nav iespējams turpināt gatavošanos nosēsties (angļu: final approach). Uz 1000 nosēšanās gadījumiem notiek vidēji 1–3 atteiktas nosēšanās. Lēmumu pārtraukt nosēšanos var pieņemt gaisa kuģa pilots, pieprasīt pārtraukt nosēšanos var arī gaisa satiksmes kontrolieris. Atteikta nosēšanās pati par sevi nav uzskatāma par ārkārtas situāciju (taču tā var tikt veikta, reaģējot uz ārkārtas situāciju). Pareizi veikta aiziešana otrā aplī ir drošs un labi apgūts manevrs. Gatavošanās nosēsties tiek pārtraukta pie šādiem nosacījumiem: līdz brīdim, kad sasniegts minimālais lēmuma pieņemšanas augstums (angļu: minimums), nav nodibināts vizuāls kontakts ar skrejceļa tuvošanās ugunīm vai citiem orientieriem uz zemes, vai arī, ja pēc minimālā lēmuma pieņemšanas augstuma sasniegšanas šis kontakts tiek zaudēts; pirms vizuāla kontakta nodibināšanas ar zemes orientieriem iedarbojas signalizācija, ka sasniegts minimālais lēmuma pieņemšanas augstums vai atskan signāls par bīstamu pietuvošanos zemei; nav ievēroti ekspluatācijas minimumu ierobežojumi šim lidlaukam; sasniedzot minimālo lēmuma pieņemšanas augstumu, vēja stiprums pie zemes virsmas (ņemot vērā brāzmas) vai saķeres koeficients neatbilst noteiktajiem ierobežojumiem; stipras lietusgāzes apstākļos redzamība ir mazāka par 1000 m, ja gaisa kuģa ekspluatācijas rokasgrāmatā nav noteikts citādi; novirze no noteiktās trajektorijas, ātrums un nolaišanās ātrums pārsniedz noteiktos ierobežojumus; līdz minimālā lēmuma pieņemšanas augstuma sasniegšanai nav saņemta atļauja nosēsties; uz skrejceļa parādījies šķērslis vai putnu bars; drošu nolaišanos nevar nodrošināt citu iemeslu dēļ. Nosēšanās tiek pārtraukta un aiziešana otrā aplī tiek veikta arī mācību nolūkos, tas ļoti bieži tiek praktizēts militārajā aviācijā. Lēmumu pārtraukt nosēšanos un aiziet otrā aplī pieņem gaisa kuģa komandieris, ja minimālo lēmuma pieņemšanas augstumu sasniedzot, komandieris to nav izdarījis, tad aiziešanu otrā aplī jāizpilda otrajam pilotam. «Go-Around Decision-Making and Execution Project». Федеральные авиационные правила «Подготовка и выполнение полетов в гражданской авиации Российской Федерации»