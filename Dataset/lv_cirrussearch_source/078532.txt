Šis raksts ir par pilsētu Lielbritānijā. Par pilsētu ASV, Alabamas štatā skatīt rakstu Birmingema (ASV). Birmingema jeb Bērmingema (angļu: Birmingham, izrunā: [/ˈbɜːrmɪŋəm/]) ir pilsēta Anglijā, Vestmidlendā. Otra lielākā Anglijas pilsēta, nozīmīgs ekonomikas centrs. Vēsturiski viena no galvenajām pilsētām, kurā sākās rūpnieciskā revolūcija. Šeit savu darbību veica Džeimss Vats — tvaika dzinēja izgudrotājs. Birmingemā dzīvojuši daudzi ievērojami tā laika izgudrotāji un uzņēmēji. Birmingemu uzskata par smagā metāla mūzikas dzimteni, jo pilsētā dzimušas tādas grupas kā Judas Priest un Black Sabbath. Birmingema ir arī grupu Traffic, The Moody Blues, Electric Light Orchestra, UB40 un Duran Duran dzimtene. Mūsdienās izceļas ar savu etnogrāfisko daudzveidību — eiropieši ir vien aptuveni 70% iedzīvotāju. Kaut arī Birmingema pieminēta jau 1086. gadā Pastarās Tiesas grāmatā, ilgus gadsimtus tā bija visai neievērojams ciematiņš. 16. gadsimtā pilsētiņa mazliet uzplauka, jo tuvumā atradās dzelzs rūdas un ogļu atradnes, un Birmingema kļuva par ieroču (zobenu) rūpniecības centru. Tomēr īsti Birmingema sāka attīstīties līdz ar rūpniecisko revolūciju 18. gadsimtā. Apdzīvotās vietas rūpniecība bāzējās uz daudziem maziem uzņēmumiem, nevis lielrūpniecību. No 1760. gada ap un caur Birmingemai izbūvēja sarežģītu kanālu tīklu izejmateriālu piegādei. Pilsētas tiesības Birmingema ieguva tikai 1889. gadā, kad bija kļuvusi par otro lielāko apdzīvoto vietu Anglijā. Birmingemā ir bāzēti divi Anglijas futbola čempionāta futbola klubi — Aston Villa F.C. un Birmingham City F.C. Pilsētā vēl populārs ir krikets, vieglatlētika, bokss, hokejs, skeitbordings, badmintons. Birmingemā dzimuši: Tonijs Aijomi (Tony Iommi) (1948) — ģitārists; Frānsiss Astons (Francis William Aston) (1877—1945) — ķīmiķis un fiziķis; Mārtins Barrs (Martin Barre) (1946) — mūziķis; Edvards Bērns-Džonss (Edward Burne-Jones) (1833—1898) — gleznotājs; Bleizs Beilijs (Blaze Bayley) (1963) — mūziķis; Nevils Čemberlens (Neville Chamberlain) (1869—1940) — politiķis; Ostins Čemberlens (Austen Chamberlain) (1863—1937) — politiķis; Džamēlija (Jamelia) (1981) — mūziķe; Frānsiss Galtons (Francis Galton) (1822—1911) — antropologs; Barbara Kārtlenda (Barbara Cartland) (1901—2000) — rakstniece; Džons Kedberijs (John Cadbury) (1801—1889) — uzņēmējs; Deivids Kokss (David Cox) (1783—1859) — gleznotājs; Fils Lainots (Phil Lynott) (1949—1986) — mūziķis; Niks Meisons (Nick Mason) (1944) — mūziķis; Ozijs Osborns (Ozzy Osbourne) (1948) — mūziķis; Karls Palmers (Carl Palmer) (1950) — mūziķis; Alfrēds Redklifs-Brauns (Alfred Radcliffe-Brown) (1881—1955) — antropologs; Neitans Redmonds (Nathan Redmond) (1994) — futbolists; Naidžels Teilors (John Taylor) (1960) — mūziķis; Stīvs Vinvūds (Steve Winwood) (1948) — mūziķis; Džūlija Voltersa (Julie Walters) (1950) — aktrise. Birmingemā dzīvojuši: Semjuels Džonsons (Samuel Johnson) (1709—1784) — rakstnieks; Vistans Hjū Odens (Wystan Hugh Auden) (1907—1973) — dzejnieks; Džons Ronalds Rūels Tolkīns (J. R. R. Tolkien) (1892—1973) — rakstnieks; Džeimss Vats (James Watt) (1736—1819) — izgudrotājs. Antonija Ahero. Angļu īpašvārdu atveide latviešu valodā. Rīga : Zinātne, 2006. 167. lpp. ISBN 9984-698-68-8. Vikikrātuvē par šo tēmu ir pieejami multivides faili. Skatīt: Birmingema. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)