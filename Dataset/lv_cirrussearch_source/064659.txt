Dienvidu mārsmilga (latīņu: Hierochloё australis) ir graudzāļu dzimtas suga, kurai ir šaurs izplatības areāls Eiropas ziemeļaustrumos un centrālajā daļā. Latvijā suga ir sastopama ļoti reti — Latvijā konstatēta sausos priežu mežos, sugai Baltijā raksturīgā biotopā. Citur Eiropā nelielas grupas sausos mežos, pļavās un pauguru nogāzēs. Ierakstīta Latvijas Sarkanās grāmatas 1. kategorijā. Dienvidu mārsmilga ir daudzgadīgs, 20—60 cm garš lakstaugs, kurš veido skraju cini. Augam ir ložņājoši pazemes dzinumi. Stiebri cinī parasti manāmi izlīkst uz ārpusi. Lapas ir 0,3—0,7 cm platas, kailas un gludas. Lapas maksts ir kaila, mēlīte īsa, trīsstūraina, aptuveni 0,3 cm gara. Vārpiņas ir eliptiskas, sakopotas skrajā, plati trīsstūraina apveida skarā. Vārpiņā ir 3 ziedi, no kuriem apakšējie ir putekšņlapu (vīrišķie), bet augšējais — divdzimumu zieds. Vārpiņas plēksnes apmēram vienāda garuma. Pie vārpiņas pamata ir garu matiņu pušķi. Divdzimumu zieds bez akota. Vīrišķo ziedu ārējās zieda plēksnes akots ir īss. Saberzējot augu, jūtama mārsmilgām raksturīgā kumarīna smarža. Auglis ir olveidīgs grauds. Zied maijā, jūnijā. «dienvidu mārsmilga - Hierochloё australis (Schrad.) Roem. et Schult. - Augi - Latvijas daba». www.latvijasdaba.lv. Skatīts: 2022-12-12.