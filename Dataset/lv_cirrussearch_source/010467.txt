Amerikas Savienoto Valstu Pārstāvju palāta (angļu: United States House of Representatives) ir Amerikas Savienoto Valstu divpalātu parlamenta — ASV Kongresa — apakšpalāta. Kopā Pārstāvju palātā ir 435 locekļi. ASV Pārstāvju palātas vēlēšanas notiek reizi divos gados novembra mēnesī ASV prezidenta vēlēšanu un Vidustermiņa vēlēšanu laikā. ASV pastāvošās divpartiju sistēmas dēļ Pārstāvju palātas locekļi pārstāv vai nu ASV Demokrātisko partiju vai arī ASV Republikānisko partiju. Pārstāvju palātas amati ir proporcionāli iedalīti starp štatiem, vadoties pēc iedzīvotāju skaita katros desmit gados, taču katru štatu pārstāv vismaz viens loceklis. Kalifornijai, vislielākajam štatam pēc iedzīvotāju skaita, pašlaik ir 53 pārstāvji. Pārstāvju palātas uzbūve un tā pilnvaras ir aprakstītas ASV Konstitūcijas pirmajā pantā. Tā vadītājs ir Pārstāvju palātas priekšsēdētājs, kurš savukārt parasti ir vairākuma partijas līderis. Pārstāvju palāta un Senāts, kas kopā veido ASV Kongresu, atrodas Amerikas Savienoto Valstu galvaspilsētā Vašingtonā, kur darbojas Kapitolija ēkā. Pārstāvju palāta atrodas ēkas dienvidu spārnā, bet Senāts — ziemeļu spārnā. Pirms ASV Konstitūcijas pieņemšanas pastāvēja divi pretēji uzskati par to, kā būtu jāorganizē likumdošanas vara (parlaments). Viena daļa aizstāvēja viedokli, ka visiem štatiem ir jābūt vienādām tiesībām un tāpēc no katra štata jābūt vienādam pārstāvju daudzumam. Pretējais uzskats bija, ka štatiem ar lielāku populācija, teritoriju, ekonomisko potenciālu ir jābūt lielākam pārstāvju skaitam. Rezultātā ASV Kongresa abas palātas reprezentēja kompromisu starp šiem uzskatiem. ASV Senātā no katra štata tika ievēlēti divi deputāti, bet Pārstāvju palātā kongresmeņu skaits ir proporcionāls iedzīvotāju skaitam noteiktos štatos. ASV Pārstāvju palāta kopā ar ASV Senātu realizē likumdošanu. Lai arī abas ASV kongresa palātas ir līdztiesīgas likumdošanā, tomēr abu kompetence un funkcijas atšķiras. Vikikrātuvē par šo tēmu ir pieejami multivides faili. Skatīt: ASV Pārstāvju palāta. Encyclopædia Britannica raksts (angliski) Encyclopædia Universalis raksts (franciski) ASV Pārstāvju palātas mājaslapa (angliski)