Gilgamešs bija Urūkas (atradās mūsdienu Irākas teritorijā) pilsētvalsts piektais valdnieks ap 2500. gadu p.m.ē.. Saskaņā ar šumeru ķēniņu sarakstu Gilgamešs esot valdījis 126 gadus. Viņš parasti tiek attēlots par divām trešdaļām kā dievs un par vienu trešdaļu kā cilvēks. Gilgamešs ir "Poēmas par Gilgamešu" galvenais varonis. Ķīlrakstā rakstīto eposu 19. gadsimta vidū atklāja arheoloģiskajos izrakumos Asīrijas valdnieka Ašurbanipala bibliotēkas vietā Ninīvē (tagadējā Mosulā). Pašlaik bibliotēkas krājums atrodas Britu muzejā.