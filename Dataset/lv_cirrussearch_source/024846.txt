Rīgas Anglikāņu Svētā Pestītāja baznīca ir Anglikāņu baznīcas dievnams Anglikāņu ielā 2a, Vecrīgā, Rīgā. Vienīgais anglikāņu dievnams Latvijā. Baznīca tikusi celta no 1853. līdz 1859. gadam ar pārtraukumu pēc Johana Daniela Felsko projekta. Anglikāņu baznīcas celšana tika uzsākta 1853. gadā, tomēr nākamajā gadā pārtraukta Krimas kara dēļ. 1857. gadā tā atsākās ar svinīgo baznīcas pamatakmens ielikšanu, to paveica Lielbritānijas konsuls R. L. Svifts. Baznīca tika celta neogotikas stilā no sarkanajiem ķieģeļiem, no kuriem lielākā daļa ar citiem celtniecības materiāliem (tai skaitā smilšakmeni) tika vesti no Anglijas. Celtniecība tika pabeigta 1859. gadā, anglikāņu bīskaps V. Dž. Trovers iesvētīja baznīcu Svētā Pestītāja godam. Anglikāņu baznīca ir halles tipa vienjoma ēka. Baznīca bija paredzēta Rīgā dzīvojošajiem angļiem, kas līdz tam apmeklēja Reformātu baznīcu. Daļu no iekārtas priekšmetiem baznīcai dāvināja Armitstedu ģimene. Šī ir vienīgā neogotikas stilā celtā baznīca Rīgā, kam torņa smailes pakājē ir arkbutāni. Tikusi izmantota kā skaņu ierakstu studija labās akustikas dēļ. Kopā ar jūrnieku klubu veido Anglikāņu baznīcas un jūrnieku kluba kompleksu, kas ir valsts nozīmes arhitektūras piemineklis. Latvijas enciklopēdija. 1. sējums. Rīga : Valērija Belokoņa izdevniecība. 2002. 222.-223. lpp. ISBN 9984-9482-1-8. «Anglikāņu baznīcas un jūrnieku kluba komplekss». Saraksts.mantojums.lv. Nacionālā kultūras mantojuma pārvalde. Vikikrātuvē par šo tēmu ir pieejami multivides faili. Skatīt: Rīgas Anglikāņu Svētā Pestītāja baznīca. "Cita Rīga" ieraksts Koordinātas: 56°56′59″N 24°06′07″E﻿ / ﻿56.9498°N 24.102°E﻿ / 56.9498; 24.102