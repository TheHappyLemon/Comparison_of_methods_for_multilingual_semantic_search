Titāna izopropoksīds (Ti(OCH(CH3)2)4) (tam iespējami arī daudzi citi nosaukumi) ir bezkrāsains šķidrums, kas reaģē ar ūdeni. Tas ir alkoksīds un to lieto par dažu titāna savienojumu izejvielu. Nepolāros šķīdinātājos titāna izopropoksīds ir monomērs. Lēnām reaģējot ar gaisa mitrumu, tas kļūst dzeltens. Mitrā gaisā virs titāna izopropoksīda virsmas veidojas balti dūmi. Titāna izopropoksīdu iegūst titāna tetrahlorīda reakcijā ar izopropanolu: TiCl4 + 4CH(CH3)2)OH --> Ti(OCH(CH3)2)4 + 4HCl Reakcijā kā blakusprodukts veidojas hlorūdeņradis. Titāna izopropoksīds reaģē ar ūdeni, veidojot titāna dioksīdu un izopropanolu: Ti(OCH(CH3)2)4 + 2H2O → TiO2 + 4 (CH3)2CHOH Šo reakciju lieto titānu saturošu neorganisko materiālu ieguvei ar sola-gela metodi. To parasti veic, pievienojot ūdeni titāna izopropoksīda šķīdumam kādā spirtā. Iegūtā neorganiskā materiāla īpašības ir atkarīgas no modificējošu piedevu klātbūtnes (piemēram, etiķskābes), ūdens daudzuma un maisīšanas ātruma. Tīrs titāna izopropoksīds ar ūdeni reaģē ļoti strauji. Etiķskābe daļēji reaģē ar izopropoksīdu, veidojot acetātu, kas hidrolizējas lēnāk. Titāna izopropoksīdam ir iespējami vairāki nosaukumi un te ir uzskaitīti daži no tiem: titāna izopropilāts, izopropiltitanāts, tetraizopropiltitanāts, titāna(IV) izopropoksīds, tetraizopropilortotitanāts, titāna tetraizopropoksīds.