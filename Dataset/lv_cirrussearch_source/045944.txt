Zabbix ir atvērtā koda uzraudzības programmatūras rīks dažādām IT komponentēm, piemēram, tīkliem, serveriem, virtuālajām mašīnām (VM) un mākoņa risinājumiem. Sistēmu sākotnēji izstrādāja Aleksejs Vladiševs; tagad to attīsta viņam piederošais Latvijā bāzētais uzņēmums SIA Zabbix. Zabbix sistēma iegūst datus par novērojamo datoru aparatūras, programmatūras vai tīkla parametriem, piemēram, tīkla izmantošanu, procesora noslodzi, atmiņas un diska vietas patēriņu. Monitoringa informāciju var parādīt vizuāli dažādos veidos, kā arī veidot atskaites. Brīdinājuma sistēma var sūtīt paziņojumus administratoriem problēmu gadījumos. Zabbix var izmantot gan dažu serveru novērošanai, gan tūkstošiem datoru. Zabbix programmatūra izlaista saskaņā ar GNU Vispārējās publiskās licences (GPL) 2. versijas noteikumiem un ir bezmaksas programmatūra. 1998. gadā Aleksejs Vladiševs sāka izstrādāt datorsistēmu uzraudzības sistēmu kā iekšēju programmatūras projektu bankā. 2001. gadā Zabbix tika publiskots saskaņā ar GPL. 2004. gadā tika izdota pirmā stabilā versija 1.0. 2005. gada 12. aprīlī tika dibināts uzņēmums SIA ZABBIX. Zabbix sistēma sastāv no servera, aģentiem, datubāzes un priekšsistēmas. Sistēmā var būt iekļauts arī starpnieks (proxy) un Java vārteja. Zabbix centrālā daļa ir serveris, kas veic datu aptaujas un slazdošanas operācijas, darbina trigerus un nosūta paziņojumus lietotājiem. Serveris ir realizēts tikai UNIX saimes platformām. Savākto datu glabāšanai serveris izmanto DBPS, kas var būt realizēta ar MySQL, MariaDB, PostgreSQL, SQLite, Oracle vai IBM DB2. Uzraugāmajā sistēmā instalētie aģenti iegūst datus, kuriem var piekļūt tikai operētājsistēmas līmenī, piemēram, procesora un atmiņas izmantošana. Aģenti var darboties dažādās operētājsistēmās: Windows, Linux, Hewlett Packard Unix (HP-UX), AIX, FreeBSD, OpenBSD, Mac OS X, Solaris. Zabbix priekšsistēma ir interneta pārlūkprogrammā pieejamā vietne, ko izmanto iestatīšanai, konfigurēšanai un datu pārlūkošanai. Kopš Zabbix 2.0 versijas ir pieejama arī Java vārteja, Zabbix starpniekserveri ļauj piekļūt sistēmām, kuras nevar tieši sasniegt, kā arī samazina slodzi galvenajam serverim. Servera, starpniekserveru un aģentu programmatūra ir rakstīta C valodā. Priekšsistēma ir rakstīta PHP valodā. «Release Notes for Zabbix». Oficiālā tīmekļa vietne Pirmkods GitHub