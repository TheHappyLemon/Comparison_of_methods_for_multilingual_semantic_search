Bogorijas ezers (angļu: Lake Bogoria, agrāk Lake Hannington) - sālsezers ar lielu sārmu saturu, atrodas Kenijas centrālajā daļā, ap 285 km ziemeļziemeļrietumos no Nairobi. Ezers atrodas Austrumāfrikas Lielajā Rifta ielejā dienvidos no Baringo ezera. Ūdens pieplūst galvenokārt no aptuveni 200 karstajiem avotiem, arī no Sandai un Emsosas upes. Ezera krastā (gk. rietumu krastā) atrodas vismaz 17 aktīvi geizeri - Āfrikā lielākais geizeru lauks. Ziemeļos Kesubu purvs, austrumos - Siraho krauja. Sāls saturs - līdz 100 g/l, sārmainums - 10,5 pH. Ezera virsējā daļā ūdens mazāk sāļš. Kaut arī ezera ūdens ir ļoti sāļš, tajā daudz cianobaktēriju Arthrospira fusiformis - no tām pārtiek flamingi. Ezers pazīstams ar savu ārkārtējo putnu bagātību, tai skaitā milzīgajiem flamingu bariem, kas ezeru no attāluma lūkojoties nereti iekrāso sārtā krāsā. Ezera apkaimē daudz zebru un citu dzīvnieku. Viss ezers kopš 1973. gada iekļauts Bogorijas nacionālajā rezervātā. Ramsāres vieta. Ezers ne vienmēr bijis sāļš. Nogulumu izpēte liecina, ka pēdējo 10 000 gadu laikā ezerā vairākkārt bijis saldūdens un tā līmenis bijis līdz 9 m augstāks, kā tagad. Brīžiem ezera ūdens plūdis uz ziemeļiem, uz Baringo ezeru. Ezera krastā agrāk dzīvoja endoroisu tauta, kurus 1970. gados piespieda atstāt savu zemi.