Valentīna Borisenko (krievu: Валентина Михайловна Борисенко, dzimusi Belova (krievu: Белова); 1920. gada 28. janvāris Čerepoveca — 1993. gada 6. marts Sanktpēterburga) bija PSRS un Krievijas starptautiskā lielmeistare šahā (1977). No 1940. gadu vidus līdz 1960. gadu vidum bijusi viena no vadošajām PSRS šahistēm. Septiņas reizes uzvarējusi Ļeņingradas pilsētas šaha čempionātā sievietēm (1940, 1945, 1950, 1951, 1954, 1955, 1956). Četras reizes bijusi pirmā Krievijas PFSR šaha čempionātā sievietēm (1956—1960). 24 reizes piedalījusies PSRS sieviešu šaha čempionātu finālos, kuros piecas reizes uzvarējusi: 1945. gadā, 1955. gadā, 1957. gadā (uzvarot papildu mačā Kiru Zvorikinu ar 2½:½), 1960. gadā (uzvarot papildu mačā Tatjanu Zatulovsku ar 4½:3½) un 1961. gadā. Pēc kopējā uzvaru skaita visu PSRS sieviešu šaha čempionātu vēsturē dala pirmo vietu ar Nonu Gaprindašvili. Arī citos PSRS sieviešu šaha čempionātos parādījusi labus rezultātus: 1947. gadā dalījusi 2.-3. vietu; 1949. gadā dalījusi 3.-4. vietu; 1950. gadā izcīnījusi 2. vietu; 1951. gadā dalījusi 3.-4. vietu; 1953. gadā dalījusi 3.-5. vietu; 1956. gadā izcīnījusi 3. vietu. 1970. gadā Hallē kopā ar Valtraudu Novarru dalījusi pirmo vietu starptautiskajā sieviešu šaha turnīrā. 1950. gadā Maskavā piedalījusies Pasaules šaha čempionātā sievietēm un ierindojusies augstajā 4. vietā. Turpmākajos gados piecas reizes piedalījusies Pasaules šaha čempiones izcīņas cikla pretendentu turnīros: 1952. gadā Maskavā bijusi 4. vietā; 1955. gadā Maskavā bijusi 5. vietā; 1959. gadā Plovdivā bijusi 8. vietā; 1961. gadā Vrnjačka Banjā sasniegusi savu lielāko panākumu šajos turnīros, izcīnot 2. vietu; 1964. gadā Suhumi palikusi 7. vietā. Interesanti, ka, neraugoties uz saviem panākumiem dažādos turnīros, Borisenko ne reizi nav bijusi PSRS izlases sastāvā Pasaules šaha olimpiādēs. 1970. gados nopietni pievērsusies korespondencšaham. Divas reizes izcīnījusi sudraba medaļas PSRS sieviešu korespondencšaha čempionātos (1974—1976, 1976—1978). Par vēsturiskajiem panākumiem turnīros FIDE 1977. gadā Borisenko piešķīra starptautiskās lielmeistares (WGM) goda nosaukumu. Bijusi precējusies ar ICCF lielmeistaru Georgiju Borisenko (1922—2012). 1949-50 Title Tournament 1952 Candidates Tournament «1955 Candidates Tournament». Arhivēts no oriģināla, laiks: 2016. gada 12. jūnijā. Skatīts: 2017. gada 18. septembrī. 1959 Candidates Tournament 1961 Candidates Tournament 1964 Candidates Tournament Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)