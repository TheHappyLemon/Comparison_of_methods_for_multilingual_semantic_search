Pirolidīns (tetrahidropirols, tetrametilēnimīns, C4H9N) ir piesātināts heterociklisks, slāpekli saturošs organiskais savienojums — pilnīgi hidrogenēts pirols. Tas pieder pie cikliskajiem amīniem (imīniem). Pirolidīns ir bezkrāsains šķidrums ar amīniem raksturīgu smaku. Ar ūdeni jaucas jebkurās attiecībās. Pirolidīns atrodams tabakas un burkānu lapās. Pirolidīna atvasinājumi plaši sastopami dabā. Pirolidīnkarbonskābes L-forma ir svarīga aminoskābe - prolīns. Pirolidīna gredzens ietilpst dažu alkaloīdu - higrīna, kuskhigrīna, nikotīna — struktūras sastāvā. Pirolidīnu iegūst, reducējot pirolu ar fosforu un jodūdeņražskābi vai arī tiešā veidā ar ūdeņradi niķeļa vai platīna katalizatora klātienē. Var iegūt arī, karsējot sausu putrescīna hidrohlorīdu. Pirolidīns, tāpat kā citi amīni un imīni, ir spēcīga bāze. Tas veido kristāliskus sāļus un viegli alkilējas. Svarīgākie heterocikli *divi sajūgti sešlocekļu cikli    **cikls sastāv tikai no slāpekļa atomiem    ***satur kondensētu benzola gredzenu    ****satur 2 kondensētus benzola gredzenus  