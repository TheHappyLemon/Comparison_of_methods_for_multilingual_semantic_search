Romans Polaņskis (poļu: Roman Polański); dzimis Rajmunds Romans Līblings (poļu: Rajmund Roman Liebling) 1933. gada 18. augustā) ir ebreju izcelsmes poļu kinorežisors, uzņēmis filmas Polijā, Apvienotajā Karalistē, ASV un Francijā. Pazīstams ne tikai ar savām filmām, kas ieguvušas balvas lielākajos kinofestivālos, bet arī ar savu privāto dzīvi. Dzimis Parīzē, ebreju ģimenē, kas nepraktizēja jūdaismu, Polaņskis savu izcelsmi sāka apzināties tikai vēlāk. Viņa tēvs bija dzimis Polijā, bet māte — Krievijā. 1937. gadā ģimene atgriezās Polijā. Otrā pasaules kara laikā ģimene tika ieslodzīta Krakovas geto, māte gāja bojā, bet Romanam izdevās palikt dzīvam, izbēgot no geto un slēpjoties pie poļu zemnieka. Pēc kara Romans Polaņskis iestājās Lodzas kinoskolā, kuru beidza 1959. gadā. 1962. gadā uzņēma filmu "Nazis ūdenī" (Nóż w wodzie), par kuru ieguva starptautisku atpazīstamību un pirmo Amerikas Kinoakadēmijas balvas nomināciju ārzemju filmu kategorijā. Sešdesmito gadu vidū uzņēma vairākas filmas Lielbritānijā. 1968. gadā Paramount Pictures izlaida Polaņska režisēto filmu "Rozmarijas bērns". 1969. gada 9. augustā slepkavu banda, kam norādījumus bija devis Čārlzs Mensons, iebruka Polaņska mājā Losandželosā un zvēriski nogalināja visus, kuri tobrīd bija mājās, arī toreizējo Polaņska sievu Šeronu Teitu, kura bija grūtniecības astotajā mēnesī. Polaņskis pats mājās neatradās, jo nebija vēl atgriezies no brauciena uz Londonu. 1977. gadā Polaņskis tika apsūdzēts 13 gadu vecas modeles izvarošanā, tāpēc 1978. gada 1. februārī viņš aizbēga no ASV uz Franciju. Tā kā viņš ir Francijas pilsonis, un likums neparedz Francijas pilsoņu izdošanu citām valstīm, kopš 1978. gada Polaņskis lielākoties uzturas Francijā, kā arī citās zemēs, kur viņš netiktu izdots ASV varas iestādēm. Neskatoties uz to, 75. Kinoakadēmijas balvas pasniegšanas ceremonijā 2003. gadā, pašam klāt neesot, Polaņskis tika apbalvots ar Amerikas Kinoakadēmijas balvu kā labākais režisors par filmu "Pianists" (2002). «The Religious Affiliation of Director Roman Polanski». adherents.com. Arhivēts no oriģināla, laiks: 2013. gada 5. jūlijā. Skatīts: 2014. gada 2. novembrī. Vikikrātuvē par šo tēmu ir pieejami multivides faili. Skatīt: Romans Polaņskis. IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski)