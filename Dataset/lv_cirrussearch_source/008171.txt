Berijs Morriss Goldvoters (angļu: Barry Morris Goldwater‎, dzimis 1909. gada 2. janvārī, miris 1998. gada 29. maijā) bija ASV politiķis no Republikāniskās partijas. Pieckārtējs senators no Arizonas (1953–1965, 1969–1987) un ASV prezidenta kandidāts 1964. gada vēlēšanās, kur zaudēja Lindonam Džonsonam. Viens no redzamākajiem konservatīvo pārstāvjiem ASV XX gadsimta sešdesmitajos gados. Ietekmējis libertārisma attīstību. Berijs Goldvoters bija prezidenta Franklina Rūzvelta iedibinātā Jaunā kursa redzams pretinieks. Bija redzams pretinieks arī PSRS, arodbiedrībām un labklājības valsts idejai. 1964. gadā viņš pārliecinoši zaudēja esošajam prezidenta vietas izpildītājam Lindonam Džonsonam, arī daudzi redzami republikāņi šajās vēlēšanās zaudēja. Tomēr tas radīja apstākļus ASV politiskās ainavas pārmaiņai. Pirmkārt, Goldvoters kā republikānis pirmoreiz kopš Amerikas pilsoņu kara laikiem stabili uzvarēja t.s. Dziļo Dienvidu štatos (Alabamā, Misisipi utt.). Pirms 1964. gada vēlēšanām dienvidu štati bija gandrīz pilnīgi demokrātu varā. Mūsdienās valdošā tendence ir pretēja - šie štati balso par republikāņiem. Otrkārt, republikāņu masveida zaudējums vēlēšanās atbrīvoja ceļu republikāņu politiķu jaunajai paaudzei, kuras redzamākais pārstāvis kļuva Ronalds Reigans. Pēc sakāves vēlēšanās Berijs Goldvoters atgriezās ASV Senātā. Kā senators bija t.s. Goldvotera - Nikolsa likuma autors, kas izmainīja ASV armijas augstākās pavēlniecības struktūru un pienākumus. Politiskās karjeras beigu posmā no liberālisma pozīcijām dažkārt kritizēja savu partiju, jo tajā pamazām nostiprinājās labējie kristieši. Vikikrātuvē par šo tēmu ir pieejami multivides faili. Skatīt: Berijs Goldvoters. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski)