Antike (filipīniešu: Lalawigan ng Antique, angļu: Province of Antique, karaju: Kapuoran kang Antique) ir viena no Filipīnu provincēm valsts vidusdaļā, Rietumu Visaju reģionā. Aizņem Panajas salas rietumu daļu, kā arī vairākas salas Sulu jūrā — Semiraras salas, Batbatana, Manigina u.c. Austrumos robežojas ar Iloilo, ziemeļaustrumos — ar Aklanu un Kapisu. Administratīvi dalās 18 municipalitātēs un sīkāk 590 barangajās. Provinces centrs un lielākā apdzīvotā vieta ir Sanhosē de Buenavista. Apdzīvo galvenokārt karaji. Pirms eiropiešu ierašanās tagadējās provinces teritorija bija viens no trijiem salas sakupiem un tika dēvēta par Hantiku (Hantík). To apdzīvoja salas aborigēni aeti, kā arī 13. gadsimta ieceļotāji no Malajas. Spāņu kolonizatori dēvēja teritoriju sākotnēji kā Hantique. 1790. gadā Antika tika izdalīta kā atsevišķa militāri politiska province, bet no 1796. gada — patstāvīgā provincē. Sākotnēji tās centrs bija Antika (mūsdienās — Hamtika), vēlāk — Bugasonga, bet kopš 1802. gada — Sanhosē de Buenavista. Vikikrātuvē par šo tēmu ir pieejami multivides faili. Skatīt: Antike.