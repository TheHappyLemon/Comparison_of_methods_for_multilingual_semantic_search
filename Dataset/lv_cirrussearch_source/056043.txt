Buldozers (no angļu: bulldozer) ir liela motorizēta zemes darbu mašīna uz traktora bāzes, kas parasti pārvietojas ar kāpurķēdēm un priekšpusē ir aprīkota ar metāla plāksni ("vērstuvi" vai "lāpstu"), lai stumtu uz priekšu dažādus materiālus: augsni, smiltis, sniegu, šķembas vai iežus būvniecības vai pārbūves darbu laikā. Vērstuve var būt paceļama, grozāma vai universāla, to vada ar trosēm vai hidrocilindriem. Reizēm aizmugurē var uzstādīt papildus aprīkojumu, piemēram, blīvu materiālu sasmalcināšanai. Vārds "buldozers" principā attiecas tikai uz traktoru, kas aprīkots ar buldozera vērstuvi. Dažreiz šo vārdu neprecīzi lieto citām zemes pārvietošanas iekārtām, piemēram, ekskavatoriem vai kāpurķēžu iekrāvējiem ar plašu priekšējo kausu. Ceļu uzturēšanas specializētā versija, bieži ar irdinātāju vai papildus vērstuvi, saucas arī "autogreiders" (no angļu: grader — "nolīdzinātājs"). Pirmie buldozeri tika pielāgoti no Holt kāpurķēžu lauksaimniecības traktoriem. 1923. gadā lauksaimnieks Džeimss Kamingss un projektētājs Dž. Ērls Makleods Kanzasā izgatavoja pirmos specializēta buldozera modeļus, un 1930. gadu vidū jaunā tehnika pēc dažiem tālākiem uzlabojumiem kļuva populāra. Lielākie buldozeru ražotāji 21. gadsimta sākumā ir Shantui, Caterpillar, Komatsu, Liebherr, Case un John Deere. Pirms buldozera izgudrošanas, 19. gadsimtā angļu valodā šis vārds tiešajā nozīmē apzīmēja horizontālās saspiešanas presi, bet pārnestā nozīmē — nelikumīgu spēka un varas pielietošanu, kā arī lielkalibra pistoli. Līdz ap 1930. gadam buldozera nosaukums attiecās tikai uz plāksni jeb vērstuvi, bet visa mašīna saucās bullgrader. Parasti buldozeri ir liela un jaudīga kāpurķēžu smagā tehnika. Kāpurķēdes nodrošina labu saķeri ar zemi un kustīgumu ļoti nelīdzenā reljefā. Platās kāpurķēdes palīdz sadalīt buldozera svaru lielā platībā (samazinot spiediens uz zemi), tādējādi novēršot tā iegrimšanu smilšainā vai dubļainā augsnē. Īpaši platas kāpurķēdes saucas par purva kāpurķēdēm. Buldozeru transmisijas tiek veidotas, lai maksimāli izmantotu kāpurķēžu priekšrocības. Daudz retāks buldozera veids ir riteņu buldozers, kuram parasti ir četri riteņi, kurus vada pilnpiedziņas sistēma, un tam ir hidrauliska, šarnīrveida stūres sistēma. Vērstuve tiek uzstādīta uz priekšu no šarnīra savienojuma un tiek darbināta hidrauliski. Buldozera galvenie darba instrumenti ir vērstuve un bieži riperis — āķveidīgs smalcinātājs. Mūsdienu buldozeriem parasti ir automātiskā vērstuves vadības sistēma, kas nodrošina līdzenāku virsmas planēšanu un sargā motoru no pārslodzes. Buldozeri tiek lietoti raktuvēs un karjeros, smagajā rūpniecībā, inženiertehniskajos darbos un lauksaimniecībā. Ar tiem rok būvbedres un ierakumus, gāž kokus, krūmus un lauž celmus, veido uzbērumus, nolīdzina būvlaukumu augsni, novāc sniegu. Buldozeru var vērstuves vietā aprīkot ar paceļamu priekšējo kausu, pārvēršot to par kāpurķēžu iekrāvēju. Vērstuve priekšā var kalpot arī kā ložu aizsegs, kāpurķēdes ir piemērotas darbībai kaujas laukā, tāpēc oficiāli un neoficiāli bruņotie spēki un reizēm arī civilpersonas nostiprina ar bruņām atlikušos svarīgos virzienus un iegūst bruņumašīnu ar lielu caurgājību. Bieži šādas mašīnas tiek improvizētas uz vietas. Reizēm arī parastos tankus apgādā ar buldozera vērstuvi, lai tie attīrītu ceļu mazāk caurgājīgai tehnikai. Aizvien biežāk bīstamās vietās, kā nelīdzenā reljefā un mīnētā vai apšaudītā teritorijā, tiek izmantoti tālvadības buldozeri bez cilvēku klātbūtnes. Kāpurķēžu iekrāvējs Viegli bruņots Izraēlas armijas buldozers darbībai masu nekārtību laikā Dienvidslāvijas, vēlāk Serbijas armijas bruņubuldozers. Tālvadības buldozers bez kabīnes Austrumvācijas buldozers uz PSRS artilērijas vilcēja БАТ-М bāzes Latvijas padomju enciklopēdija. 2. sējums. Rīga : Galvenā enciklopēdiju redakcija. 181. lpp. Latvijas padomju enciklopēdija. 1. sējums. Rīga : Galvenā enciklopēdiju redakcija. 542. lpp. Grout, Pam (15 June 2010). Kansas Curiosities: Quirky Characters, Roadside Oddities & Other Offbeat Stuff. ISBN 9780762765799. Patent 1522378, Attachment For Tractors, John E McLeod and James D Cummings, Filed December 18, 1923 "Shantui officially largest dozer producer in the world". The Earthmover & Civil Contractor. May 2011. Oxford University Press: What in the Word?! The racist roots of ‘bulldozer’ Famous Inventions: History of the Bulldozer Trewhitt, Philip (1999). Armoured Fighting Vehicles. Dempsey-Parr. ISBN 1-84084-328-4. Vikikrātuvē par šo tēmu ir pieejami multivides faili. Skatīt: Buldozers. Encyclopædia Britannica raksts (angliski) Krievijas Lielās enciklopēdijas raksts (krieviski)