Vecsalienas muižas (vācu: Alt-Sallensee) jeb Červonkas (poļu: Czerwonka; arī Červonkas pils, Červonkas muiža) kungu māja atrodas Augšdaugavas novada Vecsalienas pagasta Červonkā. Muiža līdz 1920. gada agrārajai reformai piederēja Hānu dzimtai un līdz mūsdienām saglabājusies nebojāta. Šobrīd tajā atrodas Vecsalienas pagasta pārvalde. Vecsalienas muižas pils celta no sarkaniem ķieģeļiem 1870. gadā angļu neogotikas stilā. Ķieģeļi vesti no vietējā cepļa, bet kaļķi dedzināti no Daugavas krastos iegūtā dolomīta. 20. gadsimta sākumā par muižas pārvaldnieku jeb par muižkungu bijis latvietis Millers, bet par vagariem Červonkā - Zoldeks, Salandzejā - Smarguns, Kirliškos – Krauklis, kas par darba kavējumiem pēruši ar rīkstēm. Muižas mežsargi nav ļāvuši zemniekiem un kalpiem muižas mežos ne ogot, ne sēņot, ne žagarus lasīt. Muižas kalpi ēku tās sarkanās krāsas dēļ iesaukuši par Červonku (poļu: czerwony - sarkans, no kā czerwonka - "sarkanīgā", arī "dizentērija"). Pēc 1920. gada agrārās reformas muižas īpašniekam atstāti 50 hektāri zemes, kuru barons tos pārdevis Romānam Ņikitinam un aizbraucis uz Vāciju. Vecsalienas muižas pilī iekārtoja Salienas valsts internātskolu. Pēc Otrā pasaules kara skolā latviešu mācību valodas vietā tika ieviesta krievu valoda. 1950. gada remonta laikā zuduši griestu gleznojumi un ģipša veidojumi. 1970. gadā skolu slēdza un ēkā atradās vietējā kolhoza kantoris, kultūras nams un bibliotēka. 1985. gadā ēkā veica kapitālremontu, blakus skatītāju zālei izbūvēja kinomehāniķa telpu, logu aizstikloja ar stikla blokiem. Mājas pašlaik apsaimnieko Vecsalienas pagasta pārvalde. Galvenais kungu mājas fasādes elements ir smailloka arkas. Ēkas plastiku vairo rizalīti, mezonīni un tornis. Pirmajā stāvā ir zāle ar grezniem griestiem un krāsns ar dekoratīviem māla veidojumiem. Muižas īpašnieka kabinetā saglabājusies vitrāža ar fon Hānu dzimtas ģerboni. Pārvaldnieka kabinetā saglabājies sienas seifs. Pa vītņveida kāpnēm var uzkāpt pils tornī, no kurienes paveras skats uz Vecsalienas parku. Ēkas priekšā ir plašs zāliena aplis, ceļš no pils līdz krogam apstādīts pīlādžiem, tā malā saglabājies kariešu namiņš. «Valsts kultūras pieminekļu aizsardzības inspekcija. Valsts aizsargājamo nekustamo kultūras pieminekļu saraksts». Arhivēts no oriģināla, laiks: 2016. gada 25. novembrī. Skatīts: 2017. gada 20. janvārī. «Salienas valsts internātskola, 1934. gada attēls». Arhivēts no oriģināla, laiks: 2016. gada 4. martā. Skatīts: 2011. gada 10. decembrī. www.zudusilatvija.lv[novecojusi saite] «www.pilis.lv». Arhivēts no oriģināla, laiks: 2013. gada 23. oktobrī. Skatīts: 2011. gada 10. decembrī. Koordinātas: 55°49′34″N 26°46′18″E﻿ / ﻿55.82611°N 26.77167°E﻿ / 55.82611; 26.77167