Šis raksts ir par Dominikānas vieglatlētu. Par futbola treneri skatīt rakstu Felikss Sančess Bass. Felikss Sančess (spāņu: Félix Sánchez; dzimis 1977. gada 30. augustā Ņujorkā, ASV) ir bijušais ASV un Dominikānas vieglatlēts, startēja 400 m barjerskrējienā. Dzimis Ņujorkā, bet viņa vecāki ir cēlušies no Dominikānas. Vēlāk ģimene pārcēlusies uz Kaliforniju, kur F. Sančess studēja Dienvidkalifornijas Universitātē. Kopš 1999. gada sacensībās pārstāvēja Dominikānas Republiku. Piedalījies četrās olimpiskajās spēlēs (2000, 2004, 2008, 2012), 2000. un 2004. gadā bijis Dominikānas karognesējs atklāšanas ceremonijā. 2000. gadā Sidnejā sasniedza pusfināla kārtu, 2004. gadā Atēnās kļuva par čempionu, savukārt 2008. gadā Pekinā viņš nepārvarēja sacensību pirmo kārtu. 2012. gadā Londonā F. Sančess otro reizi karjerā guva uzvaru olimpiskajās spēlēs, 34 gadu vecumā kļūdams par vecāko sportistu, kas to paveicis 400 m barjerskrējienā. Izcīnījis vairākas medaļas Pasaules čempionātos: 2001. gadā Edmontonā un 2003. gadā Parīzē kļuva par čempionu, savukārt 2007. gadā Osakā izcīnīja sudrabu. Track and Field News viņu atzina par 2003. gada labāko vieglatlētu. Laikā no 2001. līdz 2004. gadam F. Sančess uzstādīja sezonas labākos rezultātus 400 m/b distancē pasaulē. 2016. gada aprīlī paziņojis par karjeras beigām. «2012. gada Vasaras Olimpisko spēļu profils». London2012.com. Arhivēts no oriģināla, laiks: 2012. gada 30. jūlijā. Skatīts: 2012. gada 26. jūlijā. «Double Olympic champion Felix Sanchez retires | NEWS | World Athletics». www.worldathletics.org. Skatīts: 2022-11-06. Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlēta profils (angliski) IAAF Dimanta līgas profils (angliski)