Horācijs Geitss (angļu: Horatio Lloyd Gates; dzimis 1727. gada 26. jūlijā, miris 1806. gada 10. aprīlī) bija ASV militārais vadītājs, Amerikas Savienoto Valstu Neatkarības kara dalībnieks Ziemeļamerikā. Geitss dienēja Lielbritānijas armijā un cīnījās Franču un indiāņu karā. 1772. gadā apmetās uz dzīvi Virdžīnijā, atbalstīja kolonistu cīņu par viņu tiesībām. 1775. gadā viņš vadīja Kontinentālās armijas administratīvo dienestu (1775), pēc tam nomainīja ģenerāli Filipu Skaileru Ziemeļu armijas komandiera amatā Ņujorkā (1777). Ar Benedikta Arnolda palīdzību viņš panāca britu spēku padošanos Džona Bergoina vadībā Saratogas kaujā (1777). Geitss bija iesaistīts Konveja sazvērestībā ar mērķi atcelt Džordžu Vašingtonu no Kontinentālās armijas komandiera amata. Sazvērnieki gribēja iecelt Geitsu par jauno komandieri. Pēc tam, kad sazvērestība izgāzās, viņš atgriezās pie sava karaspēka Ņujorkā. 1780. gadā H. Geitss vadīja Dienvidu armiju, centās stāties pretī Čārlzam Kornvolisam dienvidu štatos, taču cieta sakāvi kaujā pie Kamdenas (Dienvidkarolīna) un tika atbrīvots no komandiera posteņa. Sakāves iemeslus izmeklēja īpaša komisija, kas Geitsam nekādas apsūdzības neizvirzīja. Pēc kara beigām viņš dzīvoja plantācijā Virdžīnijā, 1790. gadā atbrīvoja savus vergus un apmetās uz dzīvi Ņujorkā. Mintz, Max M (1990). The Generals of Saratoga: John Burgoyne and Horatio Gates. Yale University Press. ISBN 978-0-300-04778-3. Nelson, Paul David. General Horatio Gates: A Biography. Louisiana State Univ Pr; First edition, 1976. ISBN 0807101591. Patterson, Samuel W. Horatio Gates: Defender of American Liberties. New York: Columbia University Press, 1941. Vikikrātuvē par šo tēmu ir pieejami multivides faili. Skatīt: Horācijs Geitss. Encyclopædia Britannica raksts (angliski) The Horatio Gates papers, 1726-1828 at the New York Historical Society