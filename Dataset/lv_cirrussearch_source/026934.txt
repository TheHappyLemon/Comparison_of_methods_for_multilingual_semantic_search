Borna Renduličs (horvātu: Borna Rendulić; dzimis 1992. gada 25. martā) ir horvātu hokejists, malējais uzbrucējs, Horvātijas hokeja izlases dalībnieks. Pašlaik (2020) Renduličs pārstāv Zviedrijas hokeja līgas komandu Örebro HK. Viņš ir pirmais Horvātijā dzimušais un uzaugušais hokejists, kurš spēlējis NHL. Profesionāļa karjeru Renduličs sāka 2006.—07. gada sezonā, kad debitēja Zagrebas "Medveščak" rindās. Nākamās sezonas vidū hokejists pārcēlās uz Somiju, kur vairākus nākamos gadus spēlēja tās junioru līgās. 2010.—11. gada sezonā Renduličs tika izīrēts "Medveščak" vienībai, savukārt 2011.—12. gada sezonā trīs spēles hokejists aizvadīja arī SM līgas kluba Pori "Ässät" rindās. 2012. gada maijā uzbrucējs pievienojās SM līgas vienībai Hemēnlinnas HPK. Tās sastāvā hokejists aizvadīja nākamās divas sezonas, taču tad noslēdza līgumu ar NHL vienību Kolorādo "Avalanche". 2014. gada 9. decembrī Renduličs pirmo reizi tika izsaukts uz "Avalanche" komandu un debitēja NHL. Viņš kļuva par pirmo Horvātijā dzimušo un uzaugušo hokejistu, kurš spēlējis NHL. Sezonas gaitā "Avalanche" rindās Renduličs aizvadīja 11 spēles, pārējo sezonu spēlējot AHL. 2015.—16. gada sezonā NHL hokejists aizvadīja vien trīs spēles. Vasarā noslēdza viena gada līgumu ar Vankūveras "Canucks" un arī nākamo sezonu uzsāka AHL. Sezonas gaitā "Canucks" rindās aizvadīja vienu spēli. 2017.—18. gada sezonu uzsāka SM līgas vienībā Lahti "Pelicans", taču sezonas gaitā pārcēlās uz KHL, pievienojoties Podoļskas "Vityaz" rindām. 2019.—20. gada sezonā spēlēja Vācijas hokeja līgas klubā Manheimas "Adler". Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)