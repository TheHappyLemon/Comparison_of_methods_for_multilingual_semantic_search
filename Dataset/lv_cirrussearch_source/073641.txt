Konrāds Cūze (vācu: Konrad Zuse, dzimis 1910. gada 22. jūnijā, miris 1995. gada 18. decembrī), bija vācu inženieris un datorbūves pionieris. 1941. gadā viņš radīja pasaulē pirmo datoru Z3, kuram piemita visas mūsdienu datoram piemītošās īpašības. Konrāds Cūze ir arī pasaulē pirmās augstā līmeņa programmēšanas valodas Plankalkül autors. Dzimis Berlīnē, bet bērnību pavadīja Braunsbergā, kur tēvs strādāja par pasta ierēdni. 1935. gadā absolvēja Berlīnes Tehnisko universitāti. Strādādams Berlīnes aviorūpnīcā Henschel-Werke, dzīvoklī uzbūvēja savu pirmo skaitļotāju Z1 ar ierobežotu programmējamību un ievadi no perfolentes. 1940. gadā par iekārtu ieinteresējās Aerodinamikas pētniecības institūts (Aerodynamische Versuchsanstalt) un Konrāds Cūze radīja jaunu mašīnas versiju Z2, kuras pamatā bija releji. 1941. gadā tika radīta Z3, kas bija ciparu 64 bitu mašīna aprēķiniem ar peldošo komatu. 1945. gadā mašīnas un projekti gāja bojā Sabiedroto uzlidojumos, tomēr iesākto Z4 izdevās glābt. 1950. gadā Z4 tika pabeigts un pārdots Cīrihes Tehniskajai universitātei, un tolaik tas bija vienīgais dators kontinentālajā Eiropā. 1949. gadā Cūze nodibināja kompāniju Zuse KG, kas nodarbojās ar datoru ražošanu, tomēr 1967. gadā finansiālu problēmu dēļ to pārņēma Siemens un Cūze pārgāja darbā uz šo kompāniju. 1969. gadā Cūze šķiet bija pirmais, kurš aprakstīja digitālo filozofiju (digitālo fiziku). [1] Cūzes (Zuse) raksts: "Rēķināt telpu" (angliski) [2] Arhivēts 2020. gada 18. jūnijā, Wayback Machine vietnē. Cūzes Rechnender Raum (vāciski) Vikikrātuvē par šo tēmu ir pieejami multivides faili. Skatīt: Konrāds Cūze. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Konrāda Cūzes arhīvs (vāciski), (angliski) The Life and Work of Konrad Zuse (angliski)