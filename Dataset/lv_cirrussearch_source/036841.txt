Kurts fon Bardelebens (vācu: Curt von Bardeleben; 1861. gada 4. marts Berlīne — 1924. gada 31. janvāris Berlīne) bija Vācijas šahists. Cēlies no senas vācu aristokrātu dzimtas. Studējis tieslietas, žurnālistiku, vēlāk daudz laika veltījis šaham, kurā izvirzījies sava laika vadošo Vācijas šahistu skaitā. 1883. gadā uzvarējis Londonas starptautiskajā šaha turnīrā. 1887. gadā Frankfurtē ieņēmis 4. vietu 5. Vācijas šaha savienības kongresā (uzvarējis Džordžs Makenzijs). 1893. gadā Ķīlē dalījis 1.—2. vietu ar Kārli Valbrotu 8. Vācijas šaha savienības kongresā. 1904. gadā Koburgā meistaru turnīrā dalījis 1.—3. vietu ar Kārli Šlehteru un Rūdolfu Sviderski. Nospēlējis vairākus mačus, kuros 1895. gadā uzvarējis Rihardu Teihmani ar 6:4 (+3, −1, =6), bet maču ar Džozefu Blekbērnu beidzis neizšķirti — 4½:4½ (+3, −3, =3). Bijis pirmā vācu šaha žurnāla Deutsche Schachzeitung redaktors (1887—1891). Sarakstījis vairākus darbus par šaha atklātņu teoriju. Gājis bojā, izlecot pa logu. Lai gan oficiālā versija bija nelaimes gadījums, tomēr Bardelebens ļoti pārdzīvojis pēc Pirmā pasaules kara Veimāras Republikā valdošo inflāciju, kas pilnībā likvidējusi viņa naudas uzkrājumus. Mūsdienās vairāk pazīstams ar savu 1895. gada Hastingsas (Anglija) starptautiskajā šaha turnīrā zaudēto partiju toreizējam Pasaules eksčempionam šahā Vilhelmam Steinicam, kas tiek uzskatīta par Steinica vēlīnās šaha daiļrades augstāko sasniegumu, un kā viens no rakstnieka Vladimira Nabokova romāna „Lužina aizsardzība” galvenā varoņa Aleksandra Lužina iespējamajiem prototipiem. London (Vizayanagaram) (1883) Frankfurt (1887) 8th DSB Kongress (1893) Coburg (Meisterturnier) (1904) Wilhelm Steinitz vs Curt von Bardeleben Hastings (1895) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)