Džons Heršels Glenns jaunākais (John Herschel Glenn, Jr.; dzimis 1921. gada 18. jūlijā, miris 2016. gada 8. decembrī) bija ASV astronauts, Jūras kājnieku lidotājs, ASV senators. Viņš bija pirmais amerikānis un trešā persona, kas kosmosa kuģī 1962. gada 20. februārī vairākas reizes apriņķoja zemeslodi. Džons Glenns piedalījās Otrajā pasaules karā kā ASV Jūras kājnieku lidotājs. Sākumā vadīja transporta lidmašīnas, tad iznīcinātājus Klusā okeāna karadarbības zonā. Pēc kara beigām viņš veica patrulēšanas lidojumus Ziemeļķīnā. Vēlāk Glenns bija pilotu instruktors Teksasā. Glenns piedalījās arī Korejas karā, veicot kaujas misijas ar iznīcinātāju F9F Panther, vēlāk ar F86 Sabre. Pēc kara viņš izgāja izmēģinātājpilotu skolu un veica lielgabalu un ložmetēju izmēģinājumus augstos lidojumos. 1957. gada 16. jūlijā Dž. Glenns veica pirmo virsskaņas transkontinentālo lidojumu ar Vought F8U-1 Crusader. 1959. gadā Glenns pieteicās pirmajai pilotējamo kosmisko lidojumu programmai. Lai gan viņam nebija nepieciešamās koledžas izglītības, viņš iekļuva septiņu Mercury astronautu grupā. 1962. gada 20. februārī Džons Glenns ar kosmosa kuģi Liberty Bell 7 misijā Mercury-Atlas 6 veica gandrīz piecu stundu lidojumu, kura laikā trīs reizes apriņķoja zemeslodi. Pēc nolaišanās viņš tika slavināts kā nacionālais varonis. Glenns NASA atstāja 1964. gadā un atgriezās Ohaio. No Jūras kājniekiem viņš atvaļinājās 1965. gadā pulkveža pakāpē. Viņš kļuva par dzērienu ražošanas kompānijas Royal Crown Cola administratoru. Pēc aiziešanas no NASA Glenns iesaistījās politikā. 1974. gadā kā Demokrātiskās partijas pārstāvis tika ievēlēts ASV senātā, kur darbojās līdz 1999. gadam. 1998. gadā Džons Glenns veica otro kosmisko lidojumu Space Shuttle STS-95, lai pētītu kosmiskā lidojuma ietekmi uz veca cilvēka organismu. Ar 77 gadiem viņš kļuva par vecāko cilvēku, kas lidojis kosmosā. Miris 2016. gadā 95 gadu vecumā. Vikikrātuvē par šo tēmu ir pieejami multivides faili. Skatīt: Džons Glenns. NASA — John Glenn: A Journey (angliski) John Glenn Honored as an Ambassador of Exploration Arhivēts 2010. gada 16. martā, Wayback Machine vietnē. (angliski) John & Annie Glenn Historic Site and Home (angliski) John Glenn School of Public Affairs, The Ohio State University Arhivēts 2015. gada 14. augustā, Wayback Machine vietnē. (angliski) John Glenn's Official NASA Biography (angliski) John Glenn's Flight on Friendship 7, MA-6 – as heard on KCBS Radio (angliski) John Glenn's Flight on the Space Shuttle, STS-95 Arhivēts 2006. gada 31. augustā, Wayback Machine vietnē. (angliski) Spacefacts biography of John Glenn (angliski) John Glenn Archive (angliski)