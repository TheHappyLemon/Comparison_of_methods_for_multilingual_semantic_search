Dienvidpols Dienvidpols ir vistālāk dienvidos esošais Zemes punkts. Dienvidpols tiek saukts arī par ģeogrāfisko dienvidpolu, lai atšķirtu to no dienvidu magnētiskā pola (šie poli ģeogrāfiski nesakrīt). Dienvidpols atrodas Antarktīdā un ir viens no diviem ģeogrāfiskajiem poliem — otrs pols ir ziemeļpols. Pirmie cilvēki, kas sasniedza dienvidpolu, bija norvēģu polārpētnieka Roalda Amundsena vadītā ekspedīcija. Tas tika paveikts 1911. gada 14. decembrī. 34 dienas vēlāk, 1912. gada 17. janvārī, dienvidpolu sasniedza cita ekspedīcija angļu polārpētnieka Roberta Skota vadībā. 1928. gada 29. novembrī amerikāņu polārpētnieks Ričards Bērds kopā ar pilotu Berntu Balčenu (Bernt Balchen) pirmo reizi pārlidoja pār dienvidpolam. Līdz 1956. gada 31. oktobrim neviens cilvēks vairs nebija sasniedzis dienvidpolu. Kopš 1956. gada dienvidpolā (aptuveni 100 m no tā) darbojas Amerikas Savienoto Valstu vissezonas polārstacija Amundsenskota-Sautpola. Konkrētais zemeslodes punkts tika nosaukts par polu, jo šajā punktā Zemes rotēšanas ass šķērso Zemes virsmu. Tomēr ņemot vērā nenozīmīgas zemes rotēšanas ass svārstības, šī definīcija nav pilnīgi precīza. Dienvidpola koordinātas parasti tiek apzīmētas vienkārši ar platuma grādu 90°D, jo garuma grādam dotajā ģeogrāfiskajā punktā nav vērtības, tomēr vajadzības gadījumā to ir pieņemts apzīmēt kā 0°R.[nepieciešama atsauce] Dienvidpols, tāpat kā ziemeļpols, ir ģeogrāfiskais punkts, kurā savienojas visi meridiāni. Dienvidpols atrodas uz Antarktīdas ledāja 2835 metrus virs jūras līmeņa, aptuveni 1300 km no tuvākā krasta, Vaļu līča. Zinātnieki ir aprēķinājuši, ka dienvidpolā ledus biezums sasniedz 2700 metrus. Ledus masa lēnām pārvietojas pa kontinentu virzienā starp 37° un 40° rietumu garuma ar ātrumu apmēram 10 metri gadā. Ģeogrāfiskais dienvidpols ir atzīmēts dabā ar vienkāršu informācijas plāksni, uz kuras ir minēti datumi, kad Roalda Amundsena un Roberta Skota ekspedīcijas sasniedza dienvidpolu, šo divu polārpētnieku teicieni, un augstums virs jūras līmeņa. Plāksni ik gadus jaungada dienā pārvieto uz precīzo dienvidpola punktu, lai kompensētu ledāja nobīdi. Zemākā temperatūra, kas reģistrēta dienvidpolā, ir –82,8 °C. Tā reģistrēta 1982. gada 23. jūnijā. Savukārt augstākā temperatūra ir bijusi –12,3 °C, kuru reģistrēja 2011. gada 25. decembrī. Vidējā gaisa temperatūra ir no –52,0 līdz –46,3 °C. Ja salīdzina ar ziemeļpolu, tad temperatūra ir daudz zemāka, kas izskaidrojams ar to, ka dienvidpols atrodas 2835 m virs jūras līmeņa. Amundsen-Scott South Pole Station, National Science Foundation, Office of Polar Programs "Marker makes annual move", Antarctic Sun. January 8, 2006; McMurdo Station, Antarctica. Vikikrātuvē par šo tēmu ir pieejami multivides faili. Skatīt: Dienvidpols. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski)