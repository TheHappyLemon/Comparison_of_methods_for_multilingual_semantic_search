Bunurana (indonēziešu: Pulau Bunguran) vai Natuna Besara (Pulau Natuna Besar — ‘Lielā Natuna’) ir Indonēzijai piederoša sala Natunas jūrā, Natunas salu lielākā sala. Administratīvi ietilpst Riau Salu provinces Natunas apriņķī. Lielākā apdzīvotā vieta ir apriņķa centrs Ranai (12 747 iedzīvotāji). Sala izvietojusies Indonēzijas ziemeļrietumu daļā Dienvidķīnas jūras (Natunas jūras) dienvidos, pieder Tudžuhu arhipelāga Natunas salām, to galvenā sala. Sala kalnaina, augstākais punkts ir Ranai kalns 1035 m vjl salas austrumos. Valda tropiskais klimats, ainavā dominē tropiskie lietusmeži. Daļa salas piekrastes akvatorijas ietilpst Natunas jūras nacionālajā parkā.