Bruno Senna Lalli (portugāļu: Bruno Senna Lalli; dzimis 1983. gada 15. oktobrī Sanpaulu, Brazīlijā) ir Brazīlijas autosportists, trīskārtējā Formula 1 čempiona Airtona Sennas māsasdēls. Bruno Senna ir braucis dažādās sacīkšu sērijās, tostarp GP2 un Lielbritānijas F3, no 2010. gada līdz 2012. gadam piedalījies F1. Bruno sacentās ar savu tēvoci Airtonu Sennu kartingu sacensībās ģimenes fermā, tomēr Airtona Sennas nāve 1994. gada Sanmarīno Grand Prix pielika punktu Bruno karjerai. Viņa tēvoča nāves desmitajā gadadienā kāds itāļu draugs uzdāvināja Bruno 1986. gada Lotus 98T, ar kuru savulaik brauca Airtons. Ar šo spēkratu Bruno piedalījās paraugdemonstrējumos 2004. gada Brazīlijas Grand Prix. Airtona bijušais komandas biedrs Gerhards Bergers ir tuvs Sennu ģimenes draugs un deva padomus Bruno par karjeru. Viņa māsa Bianka kļuva par Bruno menedžeri un sponsoru meklētāju. 2005. gadā Senna, aizvadījis tikai piecas sacīkstes Lielbritānijas Formula BMW un Formula Renault čempionātos, noslēdza līgumu par piedalīšanos Lielbritānijas Formula 3 čempionātā. Savā pirmajā Formula 3 sezonā Senna lielākos panākumus sasniedza sezonas noslēgumā. Pēdējās septiņās sacīkstēs Brazīlijas pilots trīsreiz kāpa uz goda pjedestāla. Kopvērtējumā ar 75 iegūtiem punktiem viņš ierindojās 10. vietā. Senna piedalījās arī 2006. gada Austrālijas Grand Prix viņš piedalījās F3 atbalsta braucienos un uzvarēja trijās sacīkstēs no četrām. Senna pagarināja līgumu ar savu F3 komandu un čempionātā piedalījās vēl vienu pilnu sezonu. Viņš sezonu iesāka lieliski, uzvarot pirmajās trijās sacīkstēs. Arī pārējā sezonas daļā viņš regulāri guva punktus un finišēja uz pjedestāla. Ar izcīnītiem 229 punktiem viņš palika 3. vietā kopvērtējumā. Senna parakstīja līgumu ar Red Bull sponsorēto komandu Arden 2007. gada GP2 sezonai. Savā debijas sacīkstē viņš finišēja 4. vietā un drīz arī izcīnīja pirmo uzvaru. Sezonas kopvērtējumā Senna palika 8. vietā ar 34 punktiem. Starpsezonā viņš piedalījās Āzijas GP2 čempionātā, kurā divās sacīkstēs finišēja otrais. Ar 23 punktiem viņš palika 5. vietā. Viņš pārstāvēja iSport komandu, ar kuru bija noslēdzis līgumu arī 2008. gada GP2 sezonai, kurā Senna kļuva par vicečempionu izcīnot 64 punktus. 2006. gada oktobrī Senna paziņoja, ka plāno 2009. gada sezonā piedalīties Formula 1 čempionātā. Bruno Senna bija kandidāts uz vietu Honda komandā 2009. gada sezonā, tomēr komandas paziņojums par čempionāta pamešanu šos plānus izjauca. Ilgu laiku tika baumots, ka jaunie īpašnieki (Honda komandas līdzšinējā vadība) varētu noslēgt līgumu ar Sennu, taču vēlāk tika nolemts par labu līguma pagarināšanai ar veterānu Rubenšu Barikello. Senna nepiedalījās nevienā sacīkšu sērijā 2009. gadā, lai "pilnībā koncentrētos uz savām iespējām Formula 1". 2009. gada 30. oktobrī Senna medijiem ziņoja, ka ir noslēdzis līgumu ar Campos Meta komandu par dalību Formula 1 čempionātā 2010. gadā. Tas tika apstiprināts dienu vēlāk. Komanda vēlāk tika pārsaukta par Hispania Racing. † - Nefinišēja, bet ieskaitīts klasifikācijā, jo paveica vismaz 90% no distances. «Senna targets F1 for 2009». Manipe F1. 2006-10-30. Arhivēts no oriģināla, laiks: 2007-12-03. Skatīts: 2007-02-07. «Senna signs for Honda?». grandprix.com. 2009-02-12. Skatīts: 2009-02-12. «Barrichello secures new F1 deal». autosport.com. 2009-03-03. Skatīts: 2009-03-04. «Senna not part of Mercedes DTM team». autosport.com. 2009-04-17. «Campos set to announce Senna deal». autosport.com. 2009-10-30. Jonathan Noble. «Campos honoured to give Senna F1 slot». Autosport.com, 2009-10-31. Skatīts: 2009-10-31. Oficiālā mājaslapa Arhivēts 2009. gada 28. oktobrī, Wayback Machine vietnē. (angliski), (portugāliski)