"Betmens: Nāvējošais joks" (angļu: Batman: The Killing Joke) ir 2016. gada ASV pieaugušo animācijas supervaroņu trillera filma, ko veidojusi studija Warner Bros. Animation un izplata Warner Bros. Pictures. Šī filma par DC Comics tēlu Betmenu ir 26. filma DC Visuma oriģinālo animācijas filmu sērijā, un tās scenārijs adaptēts no tāda pašā nosaukuma grafiskā romāna, ko veidojuši Alans Mūrs un Braians Bolands. Filmas režisors ir Sems Liu, scenārists ir Braians Azarelo un galvenās lomas filmā angļu valodā ierunājuši Kevins Konrojs, Marks Hemils, Tara Stronga un Rejs Vaiss. Tāpat kā grafiskajā romānā filma seko Džokera centieniem padarīt policijas komisāru Džeimsu Gordonu par jukušu un Betmena izmisīgajiem mēģinājumiem viņu apturēt. Filmas izstrāde sākās 2009. gadā, tomēr tā tika apturēta, jo visi resursi tika novirzīti Mūra komiksa Watchmen spēlfilmas adaptācijas izveidei. 2011. gadā Hemils izrādīja interesi par Džokera lomas ieskaņošanu komiksa adaptācijā, kas radīja fanu kampaņu par filmas izveidi. 2015. gadā producents Brūss Tims apstiprināja, ka top uz grafisko romānu balstīta animācijas filma. Šī ir pirmā filma par Betmenu un Warner Bros. Animation filma, kurai pēc MPAA vērtējuma ir R reitings. Animācijas filmas "Betmens: Nāvējošais joks" pirmizrāde notika 2016. gada 22. jūlijā Sandjego Comic-Con festivālā. Lai arī sākotnēji filmu bija plānots izdot priekš mājas video, tomēr pēc palielinātās intereses filmu demonstrēja atsevišķos ASV kinoteātros no 25. jūlija, bet DVD un Blu-ray kopijas sāka tirgot tikai no 2. augusta. Latvijas kinoteātros filmu demonstrēja no 2016. gada 2. augusta. Tās pasaules kases ienākumi ir 4,4 miljoni ASV dolāru un tā ir 9. visu laiku ienesīgākā R reitinga animācijas filma. «Batman – The Killing Joke (18)». Britu filmu klasifikācijas padome. Skatīts: 2016. gada 20. jūlijā. «Batman The Killing Joke – Production info & rumors». Skatīts: 2016. gada 15. augustā. «Batman: The Killing Joke». The Numbers. Skatīts: 2016. gada 15. augustā. IMDb profils (angliski) AllMovie profils (angliski) Turner Classic Movies profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)