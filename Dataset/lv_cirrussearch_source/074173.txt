Tokija (東京, Tōkyō — 'Austrumu galvaspilsēta'), formāli Tokijas metropole (東京都, Tōkyō-to) ir viena no Japānas 47 prefektūrām un ir īpaša starp pārējām prefektūrām ar to, ka pēc valsts likumiem Tokija vienlaicīgi ir arī lielpilsēta. Tokija ir Japānas galvaspilsēta. Tokijā atrodas Japānas valdība, Imperatora pils, kā arī japāņu imperatoru ģimenes mājas. Pilsēta dibināta 1457. gadā, kad daimjo (daimyō) Ota Dokans uzcēla Edo pili. 1590. gadā Edo pili sjoguns Tokugava Iejasu (Tokugawa Ieyasu) izvēlējās par savu rezidenci, un Edo kļuva par Japānas faktisko galvaspilsētu. Tomēr imperatora rezidence palika Kioto. Edo perioda laikā pilsēta vairākkārtīgi gandrīz pilnīgi nodega. Jau XVIII gadsimtā Edo iedzīvotāju skaits pārsniedza 1 miljonu. 1869. gadā Meidzi perioda sākumā 17 gadus vecais imperators Meidzi atjaunoja imperatora varu, pārcēlās uz Edo un pārsauca to par Tokiju. Tomēr Tokija kļuva par galvaspilsētu tikai de facto, imperators nekad formāli nav akceptējis galvaspilsētas pārcelšanu uz Tokiju. 1923. gadā notika Lielā Kanto zemestrīce, kura gandrīz pilnībā nopostīja Tokiju, jo izcēlās daudzi ugunsgrēki. Pēc aplēsēm zemestrīcē gāja bojā vairāk nekā 100 000 iedzīvotāju. Lielus postījumus Tokijai nodarīja arī Sabiedroto uzlidojumi Otrā pasaules kara laikā un pilsētas bombardēšana ar degbumbām, kuras iznīcināja veselus kvartālus. 1964. gadā Tokijā notika vasaras olimpiskās spēles. Tokija atrodas Japānas centrālajā daļā, Honsju salā pie Klusā okeāna Tokijas līča. Tokija ir nozīmīgākais Japānas politiskais, ekonomiskais, finanšu un kultūras centrs. Tokija ir arī viena no globālas nozīmes pasaules pilsētām. Tokijas aglomerāciju var uzskatīt par lielāko pilsētu pasaulē. Administratīvi Tokija nav pilsēta, bet valsts prefektūra. Austrumtokija iedalās 23 speciālajos rajonos (tokubetsu-ku), katrs ar savu pašvaldību, bet Rietumtokija — 26 atsevišķās pilsētās (shi), pēc tiesībām pielīdzinātām citām Japānas pilsētām. Administratīvi Tokijā ietilpst arī piekrastes salas, pat 1850 km attālumā no piekrastes. Tokija ir pasaulē lielākā vienas pilsētas ekonomika, tās IKP ir lielāks kā Kanādai (8. ekonomika pasaulē). Tokijā ir labi attīstīta sabiedriskā transporta sistēma, kaut arī maksimumstundās sabiedriskais transports parasti ir pārpildīts, jo ikdienas iedzīvotāju plūsma ir ārkārtīgi liela — trijos centrālajos Tokijas rajonos iedzīvotaju skaits naktī ir 300 000, bet dienā — virs 2 miljoniem. Līdz 2006. gadam Tokija 14 gadus pēc kārtas bija pasaules dārgākā pilsēta. Tokijā dzimuši: Kobo Abe (安部公房, Abe Kōbō) (1924—1993) — rakstnieks; Šidzuka Arakava (荒川 静香, Arakawa Shizuka) (1981) — daiļslidotāja; Džoana Fonteina (Joan Fontaine) (1917) — ASV aktrise; Olīvija de Hevilenda (Olivia de Havilland) (1916) — ASV aktrise; Šigeru Jošida (吉田 茂, Yoshida Shigeru) (1878—1967) — politiķis Hideki Jukava (湯川 秀樹, Yukawa Hideki) (1907—1981) — fiziķis, Nobela prēmija Takeši Kitano (北野 武, Kitano Takeshi) (1947) — televīzijas komiķis, kinorežisors Masaši Taširo (田代 まさし, Tashiro Masashi) (1956) — televīzijas komiķis Akira Kurosava (黒澤 明, Kurosawa Akira) (1910—1998) — kinorežisors Masako (雅子皇太子妃殿下, Masako kōtaishihi denka) (1963) — Japānas kroņprincese Jukio Mišima (三島由紀夫, Mishima Yukio) (1925—1970) — rakstnieks Nacume Soseki (夏目 漱石, Natsume Sōseki), (1867—1916) — rakstnieks Joko Ono (Yoko Ono Lennon) (1933) — ASV māksliniece Jasudžiro Odzu (小津 安二郎, Ozu Yasujirō) (1903—1963) — kinorežisors Rjuiči Sakamoto (坂本 龍一, Sakamoto Ryūichi) (1952) — mūziķis Aja Ueto (上戸 彩, Ueto Aya) (1985) — aktrise Līva Ulmane (Liv Ullmann) (1938) — norvēģu aktrise «The Structure of the Tokyo Metropolitan Government». Arhivēts no oriģināla, laiks: 2014-12-08. Skatīts: 2007-10-13. Vikikrātuvē par šo tēmu ir pieejami multivides faili. Skatīt: Tokija. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)