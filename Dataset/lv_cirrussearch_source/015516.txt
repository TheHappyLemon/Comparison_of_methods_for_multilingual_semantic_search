Oleksijs Poņikarovskis (Олексій Понікаровський; dzimis 1980. gada 9. aprīlī) ir bijušais ukraiņu hokejists, kreisās malas uzbrucējs. Kopš 2016. gada Poņikarovskis pārstāvēja Kontinentālās hokeja līgas vienību Kuņluņas "Red Star", bet jau pēc diviem gadiem (2018) beidza spēlētāja karjeru. Profesionāļa karjeru Poņikarovskis uzsāka 1998.—99. gada sezonā, kad debitēja Krievijas Superlīgas kluba Maskavas "Krylia Sovetov" sastāvā. Nākamajā sezonā Poņikarovskis spēlēja Maskavas "Dinamo" rindās, tās sastāvā izcīnot Krievijas čempiona titulu, taču tad pārcēlās uz Ziemeļameriku. Jau 2000.—01. gada sezonā Oleksijam izdevās debitēt NHL, aizvadot 22 spēles Toronto "Maple Leafs" sastāvā. Nostiprināties kluba sastāvā hokejistam izdevās gan vien 2003.—04. gada sezonā 2004.—05. gada NHL lokauta laikā Poņikarovskis spēlēja Voskresenskas "Khimik" sastāvā, taču tad atgriezās Toronto. 2009.—10. gada NHL sezonas otrajā pusē Poņikarovskis tika aizmainīts uz Pitsburgas "Penguins" rindām, bet nākamajā vasarā noslēdza līgumu ar Losandželosas "Kings", taču pēc gada pievienojās Karolīnas "Hurricanes" rindām. Sezonas gaitā Poņikarovskis tika aizmainīts uz Ņūdžersijas "Devils", taču vasarā noslēdza līgumu ar Vinipegas "Jets". 2012.—13. gada NHL lokauta laikā spēlēja KHL vienībā Doneckas "Donbass", taču pēc sezonas beigām pievienojās Sanktpēterburgas SKA rindām. Ukrainas hokeja izlases rindās Poņikarovskis spēlējis 2002. gada olimpiskajās spēlēs. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)