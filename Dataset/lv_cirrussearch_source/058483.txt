Tūlītējā apstrāde (angļu: straight-through processing, STP) ir nepārtraukta, pilnībā automatizēta informācijas apstrāde. Pirmdati var būt automātisko sistēmu radīti vai arī ievadīti manuāli, taču to apstrāde notiek pilnīgi automātiski. Šaurākā nozīmē STP tehnoloģija paredz to, ka brokeru uzņēmums darbojas kā automātisks starpnieks starp klientiem un ārējo tirgu. Klientu orderi tiek automātiski novirzīti darījumu noslēgšanai ārējā tirgū vai lieliem kontraģentiem. STP tehnoloģija tika izstrādāta 1990. gadu sākumā Londonā akciju tirdzniecības nolūkos, lai varētu veikt automatizētu datu apstrādi fondu tirgos. Agrāk maksājumu veikšana vienmēr prasīja manuālu darbu, un tā apstrāde bieži vien aizņēma vairākas stundas, turklāt cilvēka papildu iejaukšanās varēja izraisīt daudzas kļūdas. Ar STP palīdzību darījumus ar naudu un vērtspapīriem var apstrādāt un noslēgt vienas dienas laikā. Maksājumi dažādu iemeslu dēļ var tikt veikti bez STP izmantošanas. STP ieviešana pilnā apmērā aktīvu pārvaldītājiem var saīsināt apstrādes ciklu, kā arī samazināt ar norēķiniem saistīto risku un darbības izmaksas. Daži nozares analītiķi apgalvo, ka 100% automatizāciju sasniegt nav iespējams. Tās vietā viņi virza ideju par STP tehnoloģijas līmeņu paaugstināšanu firmas ietvaros, mudinot uzņēmumu grupas uzlabot savstarpējo transakciju informācijas automatizētas apstrādes kvalitāti vai nu uz divpusēja pamata, vai arī kā lietotāju kopiena (ārējā STP). Tomēr citi analītiķi uzskata, ka pilnīga automatizācija tiks sasniegta tad, kad biznesa procesi kļūs funkcionāli savienojami. «Straight-Through Processing (STP)». investopedia.com. Skatīts: 2021. gada 26. septembris. «Straight Through Processing (STP) Brokers Guide». comparebrokers.co. Skatīts: 2021. gada 26. septembris. «Rising to the Challenge: Five Barriers to STP in the Treasury Department». theglobaltreasurer.com. Skatīts: 2021. gada 26. septembris. «Challenges around STP in Payments». finextra.com. Skatīts: 2021. gada 26. septembris. «Frequently Asked Questions On Straight Through Processing». sebi.gov.in. Skatīts: 2021. gada 26. septembris. «STP and Credit Derivatives». waterstechnology.com. Skatīts: 2021. gada 26. septembris.