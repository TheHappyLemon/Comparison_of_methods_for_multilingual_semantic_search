Tero Kristians Pitkemeki (somu: Tero Kristian Pitkämäki; dzimis 1982. gada 19. decembrī Iljamokos, Somijā) ir bijušais profesionālais somu vieglatlēts, startējis šķēpa mešanas sacensībās. Viņš ir bijis pasaules čempions (2007. gadā), atzīts par Eiropas gada labāko vieglatlētu. Viņa personīgais rekords šķēpmešanā (91,53 m) ir 11. visu laiku labākais sasniegums pasaulē. Viņa treneris bija pasaules rekordists šķēpa mešanā Jans Železnijs. Karjeru uzsācis 2000. gadā. 2004. gada vasaras olimpiskajās spēlēs Atēnās viņš ieņēma 8. vietu ar sasniegtajiem 83,01 metriem. 2005. gada Pasaules čempionātā, kas notika Somijā, T. Pitkemeki bija viens no sacensību lielākajiem favorītiem, jo iepriekš bija šķēpu aizmetis 91,53 metru tālumā. Viņš ieņēma tikai 4. vietu ar 81,27 metrus tālu šķēpa raidījumu. Savu pirmo medaļu lielajos vieglatlētikas turnīros viņš ieguva 2006. gada Eiropas čempionātā Gēteborgā, Zviedrijā, kur ieņēma 2. vietu. 2007. gada 13. jūlijā IAAF Zelta līgas Romas posma laikā Romas Olimpico stadionā T. Pitkemeki mestais šķēps trāpīja franču tāllēcēja Salima Sdiri mugurai. Šķēps iedūrās francūža labajā sānā. S. Sdiri nekavējoties tika nogādāts slimnīcā, kur tika uzliktas piecas šuves un jau nākamajā dienā tika izlaists no slimnīcas. Vēlāk atklājās, ka šķēps bijis iedūries dziļāk nekā četrus centimetrus, kā sākumā tika uzskatīts un sportists atgriezās slimnīcā. 2007. gada Pasaules čempionātā Osakā viņš pirmoreiz karjerā kļuva par pasaules čempionu ar 90,33 metru tālumā aizmesto šķēpu. 2007. gada nogalē viņš Eiropas vieglatlētikas asociācijas vērtējumā tika atzīts par gada labāko Eiropas vieglatlētu, šo apbalvojumu viņam garantēja gada tālākais metiens pasaulē, iegūtais Pasaules čempiona tituls, uzvara divos Zelta līgas posmos. Tāpat šķēpa metējs tika atzīts par 2007. gada Somijas labāko sportistu, šis apbalvojums ir ievērojams, jo 2007. gadā par F-1 čempionu kļuva somu pilots Kimi Reikenens. 2008. gada Olimpiskajās spēlēs Pekinā viņš finālsacensībās ieņēma 3. vietu, zaudējot divkārtējam olimpiskajam čempionam norvēģim Andrēasam Tūrkildsenam un latvietim Aināram Kovalam. Nākamajā gadā notikušajā Pasaules čempionātā viņš ieņēma 5. vietu, taču IAAF vieglatlētikas sacensību finālā tika izcīnīta 2. vieta. 2010. gadā notikušajā Eiropas čempionātā viņš ieņēma 3. vietu, otrajā vietā ierindojās Matiass de Zordo no Vācijas, kas uzstādīja savu personisko rekordu (87,81 m). 2011. gada Pasaules čempionātā Pitkemeki neiekļuva pamatsacensībās, kvalifikācijā šķēpu raidot 79,46 m tālumā, kas deva 17. vietu. 2012. gada Eiropas čempionātā soms finālā izcīnīja 11. vietu, 2012. gada vasaras olimpiskajās spēlēs — 5. vietu. 2013. gada Pasaules čempionātā soms atkal izcīnīja medaļu — šoreiz sudrabu. 2018. gadā guva smagu traumu — pārrāva ceļgala krusteniskās saites. Lai arī viņš 2019. gadā bija plānojis atgriezties sportā un piedalīties 2020. gada vasaras olimpiskajās spēlēs Tokijā, somu sportists gada beigās secināja, ka viņa ceļgals vairs nevar izturēt ilgstošu slodzi, un pieņēma lēmumu par karjeras beigām. Rolands Eliņš. «Škēpmetēja karjerai punktu liek titulētais soms Pitkemeki». Sportacentrs.com (latviešu), 2019-10-15. Skatīts: 2019-11-03. Železnijs kļuvis par Pitkemeki treneri Oficiālā tīmekļa vietne (angliski) Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlēta profils (angliski) IAAF Dimanta līgas profils (angliski)