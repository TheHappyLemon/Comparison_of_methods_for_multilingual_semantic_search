Tengen Toppa Gurren Lagann (japāņu: 天元突破グレンラガン, Tengen Toppa Guren Ragan) ir 2007. gada japāņu zinātniskās fantastikas meha anime seriāls, kuru veidojusi kompānija Gainax. Seriālu ir režisējis Hirojuki Imaiši. Tas stāsta par tālu nākotni, kurā cilvēki ir spiesti dzīvot alās. Galvenais varonis Simons ar saviem draugiem Kaminu un Joko iznāk zemes virspusē un tiek iesaistīti karā starp cilvēkiem un citplanētu spēkiem, kuri sevi sauc par antispirāļiem. 2008. un 2009. gadā iznāca filmas Gurren Lagann the Movie: Childhood's End un Gurren Lagann The Movie: The Lights in the Sky are Stars. Lai gan liela daļa animācijas šajās filmās ir nokopēta no anime seriāla, starp filmām un seriālu pastāv vairākas atšķirības. Uzmanību! Turpmākajā tekstā var tikt atklātas nozīmīgas detaļas par televīzijas seriāla saturu! Simons ir racējs nelielā pazemes ciematā. Rokot tuneļus, viņš atrod mazu robotu, ko viņa draugs Kamina, kurš Simonam ir kā brālis, nosauc par Laganu. Kamina ir pārgalvīgs jaunietis, kurš bieži mulsina citus ar savām pārgalvībām. Pēc neveiksmīgas mēģināšanas nonākt virszemē, ciematā iebrūk vēl viens lielāks robots. Vēl ciematā ierodas arī puskaila sieviete Joko, kura sāk cīnīties pret šo robotu. Simonam izdodas uzveikt šo robotu, izmantojot Laganu un viņi izdomā pamest ciematu un sākt dzīvi virszemē. Medību laikā trijotne satiek pretinieku Viralu, kuram ir daudz spēcīgāks robots par Simonu. Kamina nolemj apvienot Simona robotu Laganu ar vienu citu robotu, ko pirms tam viņš atņēma kādam citam ļaundarim un izveido robotu Guren Laganu. Ar šo robotu viņi piespiež Viralu atkāpties. Joko iemīlas Kaminā, par ko Simons, redzot viņu skūpstu, nav priecīgs. Turpinot karu, viņi kopā ar baru dumpinieku nolemj ieņemt apspiedēju kosmosa kuģi, bet uzbrukuma laikā Simons nav spējīgs koncentrēties, jo viņu nomāc atmiņas par iepriekšējā vakarā redzēto. Kamina, saprotot, ka kaut kas nav kārtībā, uzsit uz pleca Simonam, mudinot viņu cīnīties. Bet, atgriežoties savā robotā Gurenā, Kaminu notriec raķete un viņš nomirst. Komandai izdodas ieņemt kuģi, bet Simons atdalās no komandas. Būdams viens, viņš atrod vairākas pamestas kastes. Atverot vienu tikko nomestu, viņš atrod tajā jaunu meiteni — Niju. Viņa ir bijusī princese, kuru Zemes valdnieks Lorddženoms ir pametis. Viņi apvienojas ar pārējiem komandas biedriem un kopā uzveic Lorddženomu, savukārt viņa smadzenes tiek izmantotas organiskā datora veidošanā. Vairākus gadus vēlāk Lorddženoma vadītā armija ir uzveikta un lielākai daļai ļaundaru, ieskaitot Viralu, tiek piespriests cietumsods. Bet redzot, ka cilvēki ir iznākuši virszemē, uz Zemes ierodas citplanētu spēki antispirāļi. Tie uzskata — ja kādas spirālas būtnes (ieskaitot cilvēkus) kļūst parāk ietekmīgas, tad Visums var tikt iznīcināts. Tāpēc viņi bija nolīguši Lorddženomu, lai tas kontrolētu cilvēku attīstību. Publika, to uzzinot, sadumpojas pret Simonu, un viņš tiek arestēts. Cietumā Simons sadraudzējas ar Viralu, viņi kopā izbēg un sāk cīnīties pret antispirāļiem, kuri ir sagūstījuši Niju. Izcīnot uzvaru pirmajos uzbrukumos, cilvēki nolemj uzbrukt pašiem antispirāļiem, bet tie viņus nohipnotizē. Hipnozes iespaidā Simons redz Kaminu, kurš viņam atklāj, ka viņš ir nohipnotizēts un mudina viņu attapties. Kompānija attopas, izglābj Niju un, apvienojot savus robotus, izveido Tengen Topa Guren Laganu — robotu, kas ir lielāks par galaktiku. Viņi cīnās ar antispirāļu robotu, bet tas pret viņiem vērš spēcīgu pretuzbrukumu. Lorddženoms atdala savu robotu no Tengen Topa Guren Lagana un absorbē uzbrukumu, upurējot sevi. Tengen Topa Guren Laganam atkal apvienojoties piemīt neaptverams spēks, un tam izdodas pieveikt antispirāļu spēkus. Seriāls beidzas ar Simona un Nijas kāzām. Pēc zvērestu apmaiņas Nijas ķermenis sadalās. Simons paskaidro — tā kā Nija bija antispirāļu veidota mākslīga būtne, viņa pēc antispirāļu uzveikšanas vairs netika uzturēta pie dzīvības. Gimijs, viens no komandas biedriem, iebilst, ka Simons varētu iegūt antispirāļu spēku un atdzīvināt gan Niju, gan citus kritušos, bet Simons atbild, ka tā nevar, ka daudz nozīmīgāk ir rūpēties par nākamo paaudzi. Režisors Hirojuki Imaiši, kā liels meha žanra fans, vēlējās veidot savu meha anime seriālu. Pirms šī seriāla veidošanas Imaiši ir piedalījies seriāla Neon Genesis Evangelion veidošanā. Imaiši norīkoja savu kolēģi Kazuki Nakašimu, ar kuru kopā ir strādājis seriāla Re: Cutey Honey veidošanā, kā galveno scenāristu. Kaut arī Imaiši norīkoja Nakašimu par scenāristu, viņš bija pārsteigts par scenārija ietilpību. Imaiši bija pabeidzis plānot seriāla sižetu visai ātri, atvieglojot darbu pārējiem darbiniekiem. Producents Jasuhiro Takeda pirms seriāla tapšanas pētīja kāda varētu būt dzīve pazemē. Takeda izteica piedāvājumu veidot seriālam turpinājumus. Seriāla producents un studijas Gainax līdzdibinātajs Takami Akai pēc 5. sērijas izlaišanas aizgāja no darba. To viņš darīja sakarā ar saviem un darbinieces Keiko Mimori komentāriem pret seriāla vizuālo noformējuma kritiku interneta forumā 2channel. Akai pat zem segvārda Magi no Suke komentēja interneta forumā, ka sajūta, lasot šo kritiku, ir pielīdzināma anālās atveres dvakai. Seriāla 6. sērija tika ievērojami cenzēta. Seriāla skaņu celiņa komponists ir Taku Ivasaki, savukārt tituldziesmas autore ir dziedātāja Šoko Nakagava. Tāpat kā seriāla, arī animācijas filmas Gurren Lagann the Movie: Childhood's End (劇場版 天元突破グレンラガン 紅蓮篇 Gekijōban Tengen Toppa Gurren Lagann Gurren-hen, Tengen Toppa Gurren Lagann The Movie: The Crimson Lotus Chapter) režisors ir Hirojuki Imaiši un scenārists ir Kazuki Nakašima. Filmas pirmizrāde notika 2008. gada 6. septembrī un DVD tika izdots 2009. gada 22. aprīlī. Filmā tiek apkopoti pirmo 15 sēriju notikumi. Filma ir 115 minūtes gara, bet liela daļa animācijas tajā ir nokopēta no anime seriāla. Tikai 20 minūtes no filmas veido jauna animācija. Studija Gainax vienlaicīgi šai filmai veidoja arī mūzikas videoklipu sēriju Gurren Lagann Parallel Works. Filmas angļu valodas tulkojuma pirmizrāde notika 2009. gada 8. septembrī Viz Pictures kinoteātrī Sanfrancisko. Otras filmas Gurren Lagann The Movie: The Lights in the Sky are Stars (劇場版 天元突破グレンラガン 螺巌篇 Gekijōban Tengen Toppa Guren Lagann Lagann-hen, Tengen Toppa Gurren Lagann the Movie: The Spiral Stone Chapter) pirmizrāde notika 2009. gada 25. aprīlī. Filmā tiek apkopoti pēdējo 12 sēriju notikumi. Šajā filmā ir vairāk jaunas animācijas nekā Childhood's End jo īpaši cīņas ainā ar antispirāli. Filmā šī cīņa ir ievērojamāki garāka un tajā tiek iesaistīti gan jauni roboti, gan arī tēli. Piemēram, brāļi Bakusa, Gurren Lagann tēli, seriālā nomira pirms šīs kaujas ainas, bet filmā tie iesaistījās cīņā un viņiem ir pašiem savs robots. Gurren Lagann ir saņēmis plašu kritikas atzinību kopš tā izlaišanas. Anime News Network tam deva "A" reitingu, savukārt IGN 9,7 no 10. Seriāls saņēmis izcilības balvu 2007. Japānas Mediju mākslas festivālā. Režisors Hirojuki Imaiši saņēma individuālu balvu 12. Kobes animācijas festivālā tajā pašā gadā par savu darbu seriālā. 2008. gadā, 7. ikgadējā Tokijas anime apbalvošanas ceremonijā Gurren Lagann ieguva balvas kategorijās kā labākā televīzijas produkcija un labākais tēlu dizains. Seriāla Tengen Toppa Gurren Lagann popularitāte ir ietekmējusi popkultūru gan Japānā, gan rietumvalstīs. 2007. gada 11. decembrī laikraksts The Daily Telegraph rīkoja konkursu jauna Lielbritānijas karoga dizaina veidošanā. Konkursā uzvarēja ar 55% balsīm Lielbritānijas karogs, kuram kā joks pa vidu atradās anime seriāla logotips. Seriāls ir ietekmējis izklaides franšīzi "Transformeri". Animācijas seriāla Transformers: Animated autori ir atzinuši Gurren Lagann par savu galveno iedvesmas avotu. Datorspēles League of Legends tēls Super Galaxy Rumble gan vizuāli, gan arī pēc uzvedības atgādina tēlus no Gurren Lagann. «Two Gurren Lagann Movies Confirmed». Anime News Network. 2008. gada 23. maijs. Skatīts: 2008-05-23. グレンラガン：ヒロインの悲劇は「ハッピーエンドのつもり」　今石洋之監督語る (Japanese). 2007. gada 10. novembris. Arhivēts no oriģināla, laiks: 2007. gada 25. decembris. Skatīts: 2013. gada 12. oktobris. «Gainax Announces New Anime». Anime News Network. 2006. gada 11. jūlijs. Skatīts: 2013. gada 13. oktobris. «Co-Founder Takami Akai Steps Down From Gainax's Board». Anime News Network. 2007. gada 27. aprīlis. Skatīts: 2007-05-01. Loo, Egan. «Interview: Gainax on Gurren Lagann». Anime News Network, 2008. gada 28. jūlijs. Skatīts: 2013. gada 12. oktobris. «Gurren Lagann film official website» (Japanese). Gainax. Skatīts: 2008-03-10. «Gurren Lagann Movie to Open in Japan in Fall 2008». Anime News Network. 2008. gada 10. marts. Skatīts: 2008-03-11. «TAF 2008 Tengen Toppa Gurren Lagann Movie Latest News and Name: Gurren Chapter» (Japanese). MediaWorks. 2008. gada 29. marts. Skatīts: 2008-03-29. «Gurren Lagann Parallel Works» (Japanese). Gainax. Arhivēts no oriģināla, laiks: 2008-09-05. Skatīts: 2008-06-18. «Coo, Gurren-Lagann, 'Kafka' Win Media Arts Awards». Anime News Networks. Skatīts: 2007-12-11. «Gurren Lagann's official blog» (Japanese). Gainax. Arhivēts no oriģināla, laiks: 2007-12-09. Skatīts: 2007-12-18. «Eva 1.0 Wins Tokyo Anime Fair's Animation of the Year». Anime News Network. 2008. gada 26. februāris. Skatīts: 2008-02-26. Matthew Moore. «The new face of Britain? Flag poll results». London : The Daily Telegraph, 2007. gada 11. decembris. Skatīts: 2013-01-11. «Gurren Lagann Design Wins Informal British Flag Poll». Anime News Network. 2007. gada 16. decembris. Skatīts: 2007-12-18. Oficiālā tīmekļa vietne (japāniski) Oficiālā filmu mājaslapa (japāniski) IMDb profils (angliski) Metacritic profils (angliski) Rotten Tomatoes profils (angliski) Anime News Network animes profils (angliski)