Olafs Luiga (igauņu: Olaf Luiga}; dzimis 1908. gada 23. augustā, miris 1939. gada 5. jūlijā) bija Igaunijas cīkstonis, 1933. gada Eiropas grieķu-romiešu cīņas čempionāta bronzas medaļas ieguvējs, un svarcēlājs, 1928. gada vasaras olimpisko spēļu dalībnieks. 1932. gadā beidzis Valsts rūpniecības skolas (igauņu: Riigi Tööstuskooli) mehānikas nodaļu. Nodarboties ar sportu sācis 1924. gadā sporta biedrībā "Kalev" un Valtera Palma boksa kursos. 1927. gadā Luiga kļuva par Igaunijas čempionu vidējā svarā (līdz 82,5 kg), trīscīņā (raušana un grūšana ar vienu roku, grūšana ar abām rokām) paceļot 297,5 kg. Nākamajā gadā savu titulu viņš aizstāvēja, kopsummā sasniedzot 315 kg. Amsterdamas olimpiskajās spēlēs Luiga pacēla 305 kg (80 + 95 + 130). Pēc Olimpiskajām spēlēm viņš palielināja savu svaru un sacensībās piedalījās smagā svara kategorijā (virs 82,5 kg). Vidējā svarā Luiga uzstādīja 8 Igaunijas rekordus. No 1929. līdz 1935. gadam Igaunijas meistaru svarcelšanā izcīnīja sacenšoties pieccīņā (raušana un grūšana ar vienu roku, spiešana, raušana un grūšana ar abām rokām). Luiga izcīnīja Igaunijas čempiona titulu 1929. gadā, paceļot pieccīņā 490 kg, 1930. gadā — 502,5 kg un 1931. gadā — 515 kg. 1929. gadā viņš ieguva 5.vietu Eiropas čempionātā trīscīņā paceļot 325 kg (90 + 95 + 140). 1930. un 1931. gadā Luiga startēja smagajā svarā, pēc tam pussmagajā. 1930. gadā viņš bija spēcīgākais smagā svara cīkstonis Igaunijā. Igaunijas čempionātā gan grieķu-romiešu cīņā (februārī), gan brīvajā cīņā (decembrī), tāpat kā 1929. gada brīvās cīņas čempionātā, viņš guva uzvaru pār Kristjanu Trosmani. Gada nogalē starpvalstu mačā ar Somiju Luiga bija starp tiem nedaudzajiem igauņiem, kas savas cīņas uzvarēja. Igaunijas smagatlēti zaudēja ar 6:22. 1931. gada martā Igaunijas čempionātā grieķu-romiešu cīņā Luiga pirmo reizi zaudēja Trosmanim. 1932. gadā viņš kļuva par Igaunijas grieķu-romiešu cīņas čempionu pussmagajā svarā. Aprīļa vidū Tallinā Luiga, pieveicot Bietagu, palīdzēja Igaunijai valstsvienību sacensībās grieķu-romiešu cīņā uzvarēt Latviju ar rezultātu 5:2. Uzvaras Latvijai guva Alberts Zvejnieks un Kārlis Vilciņš. 1933. gadā Luiga kļuva par Igaunijas čempionu grieķu-romiešu cīņā un piedalījās Eiropas čempionātā Helsinkos. Pirmajās divās cīņās viņš uzvarēja somu Veine Kokinenu un ungāru Jožefu Tarāņi, bet trešajā zaudēja zviedram Rūdolfam Svensonam un ieguva bronzas medaļu. 1936. gadā bija paredzēts arī Luigu sūtīt uz Berlīnes olimpiskajām spēlēm. Bet slimības dēļ viņš nevarēja trenēties ar pilnu atdevi. Pēc trim gadiem viņš nomira no vēža. «LUIGA, OLAF» (igauņu). ESBL. 2010-12-31. Skatīts: 2018-10-23. Lembit Koik. 100 aastat Eesti raskejõustikku (1888–1988) (igauņu). Tallinn : Eesti Entsüklopeediakirjastus, 1996. 388. lpp. Koik 1996, 332. lpp. Koik 1996, 340. lpp. Koik 1996, 324. lpp. Koik 1996, 177.-178. lpp. Koik 1996, 130.-131. lpp. Koik 1996, 323. lpp. Koik 1996, 327. lpp. Koik 1996, 133. lpp. Olympedia profils (angliski) FILA profils (angliski)