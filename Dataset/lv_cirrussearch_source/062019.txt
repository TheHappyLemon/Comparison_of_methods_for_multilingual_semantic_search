"Elviss" (angļu: Elvis) ir 2022. gada ASV un Austrālijas kopražojuma biogrāfiska muzikālā filma, kuras režisors un scenārija līdzautors ir Bazs Lurmens. Filma vēsta par Elvisa Preslija (Ostins Batlers) dzīvi un mūziku caur attiecību prizmu ar viņa mīklaino menedžeri pulkvedi Tomu Pārkeru (Toms Henkss). Pārējās lomās filmējās Helēna Tomsone, Ričards Roksburgs, Olīvija Dedžonga, Lūks Breisijs, Nataša Baseta, Deivids Venems, Kelvins Herisons jaunākais, Ksavjērs Semjuels un Kodijs Smits-Makpī. Bazs Lurmens jau 2014. gadā izteica vēlmi režisēt biogrāfisko filmu par Elvisu Presliju, līdz 2019. gada martā oficiāli paziņoja par filmas tapšanu. Batlers tā paša gada jūlijā izturēja galvenās lomas atlasi, pārspējot citus aktierus, tostarp Enselu Elgortu, Mailzu Teleru un Hariju Stailsu. Filmēšana sākās 2020. gada janvārī Lurmena dzimtajā Austrālijā, bet no marta līdz septembrim to apstādināja saistībā COVID-19 pandēmijas uzliesmojumu filmēšanas laukumā. Filmēšana noslēdzās 2021. gada martā. Filmas "Elviss" pirmizrāde notika 2022. gada 25. maijā Kannu kinofestivālā, kam sekoja piedalīšanās vēl vairākos kinofestivālos. Austrālijas kinoteātros sāka demonstrēt no 2022. gada 23. jūnija, ASV — no 24. jūnija, bet Latvijā to sāka rādīt 30. jūnijā. Filma saņēmusi pozitīvas kritiķu atsauksmes, kas īpaši izceļ Batlera tēlojumu. Amerikas Kinoinstitūts nosauca šo filmu par vienu no desmit labākajām 2022. gada filmām. Filma nominēta 80. Zelta globusa balvai trīs kategorijās, tostarp kategorijās "Labākā drāmas filma" un "Labākais režisors" (Lurmens), kā arī saņēmusi septiņas nominācijas 28. Kritiķu izvēles balvai, tostarp kā "Labākā filma". Batlers par tēlojumu saņēmis vairākas nominācijas un apbalvojumus, tajā skaitā labākā aktiera nominācijas no Londonas un ASV/Kanādas kritiķu izvēles balvām, kā arī ieguvis Zelta globusu. Anthony D'Alessandro. «Elvis: Baz Luhrmann-Tom Hanks Movie Returning To Production In Australia After COVID-19 Shutdown». Deadline Hollywood, 2020. gada 10. septembris. Skatīts: 2021. gada 19. janvāris. «Elvis». Kannu kinofestivāls. Skatīts: 2022. gada 12. maijs. Gary Maddox. «The great persuader: Baz Luhrmann on his biggest gamble yet». Sydney Morning Herald, 2022. gada 30. aprīlis. Skatīts: 2022. gada 6. jūnijs. «Elvis (2022)». Box Office Mojo. Skatīts: 2023. gada 11. janvārī. «Cannes can't help falling in love with 'Elvis'». «Austin Butler's 'Sexy' Elvis Performance Applauded by Critics Despite Movie Earning Mixed Reviews». IMDb profils (angliski) AllMovie profils (angliski) Metacritic profils (angliski) Rotten Tomatoes profils (angliski)