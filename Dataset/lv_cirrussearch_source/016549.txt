Žilbērs Pero (franču: Gilbert Perreault; dzimis 1950. gada 13. novembrī) ir bijušais kanādiešu hokejists, centra uzbrucējs. Profesionāļa karjeras laikā 17 sezonas aizvadījis Nacionālās hokeja līgas klubā Bufalo "Sabres", tiekot uzskatīts par vienu no visu laiku labākajiem centra uzbrucējiem. 1990. gadā iekļauts Hokeja slavas zālē. Profesionāļa karjeru Pero uzsāka 1970.—71. gada sezonā, kad, vasarā ticis izvēlēts 1970. gada NHL draftā, pievienojās jaunizveidotās Bufalo "Sabres" rindām, jau savu pirmo sezonu noslēdzot kā komandas rezultatīvākais spēlētājs, kā arī iegūstot Kaldera balvu. 1971.—72. gada sezonā Pero sāka spēlēt vienā maiņā kopā ar Riku Martinu un Renē Robertu, visiem trim spēlējot kopā līdz pat 1979. gadam, kad "Sabres" aizmainīja Robertu. 1974.—75. gada sezonā Pero kopā ar "Sabres" sasniedza Stenlija kausa finālu, tajā gan piekāpjoties Filadelfijas "Flyers". No 1981. līdz 1986. gadam Pero pildīja arī "Sabres" kapteiņa pienākumus. Profesionāļa karjeru Pero beidza 1986.—87. gada sezonas ievadā. Savas karjeras laikā Pero piedalījās deviņās NHL Visu Zvaigžņu spēlēs, 17 līgā aizvadītajās sezonās uz laukuma izejot 1191 regulārās sezonas spēlēs, tajās atzīmējoties ar 1326 (512+814) rezultativitātes punktiem. Kanādas hokeja izlases sastāvā Pero spēlējis 1972. gada supersērijā, kā arī 1976. un 1981. gada Kanādas kausa izcīņās. Eliteprospects profils (angliski) Internet Hockey Database profils (angliski) Hockey-Reference profils (angliski)