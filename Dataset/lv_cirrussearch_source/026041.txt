Hosams Abu Meri (arābu: حسام أبو مري, Houssam Abou Merhi; dzimis 1974. gada 20. augustā) ir Libānas arābu izcelsmes Latvijas ārsts un politiķis. Pašreizējais Latvijas Republikas veselības ministrs, pārstāv partiju "Vienotība" un apvienību "Jaunā Vienotība", ievēlēts 14. Saeimā. Bijis 12. Saeimas un Ropažu novada domes deputāts. Dzimis 1974. gadā Libānā. No 1993. līdz 1999. gadam studēja medicīnu Latvijas Medicīnas akadēmijā. Pēc ārsta grāda iegūšanas turpināja studijas Latvijas Universitātes rezidentūras programmā, 2002. gadā iegūstot internista specialitāti, bet 2004. gadā LU Pēcdiploma izglītības institūts viņam piešķīra gastroenterologa specialitātes sertifikātu. Strādāja dažādās medicīnas iestādēs par gastroenterologu, endoskopistu. Nodibināja Arābu kultūras centru, Latvijas Libānas kultūras biedrību. 2007. gadā H. Abu Meri ieguva Latvijas pilsonību. 2014. gadā H. Abu Meri kandidēja 12. Saeimas vēlēšanās no partijas "Vienotība" saraksta, tomēr netika ievēlēts. Vietu 12. Saeimā viņš ieguva uz laiku, kamēr viņa partijas biedrs Rihards Kozlovskis pildīja ministra pienākumus.H. Abu Meri bijis arī Labklājības ministrijas parlamentārais sekretārs. 2017. gada beigās apstiprināts par "Vienotības" Saeimas frakcijas priekšsēdētāju. Kandidēja no apvienības "Jaunā Vienotība" saraksta 13. Saeimas vēlēšanās, taču netika ievēlēts, palikdams pirmais "aiz svītras" Vidzemes vēlēšanu apgabalā. Tāpat pietiekošu vēlētāju atbalstu nesaņēma Rīgas domes ārkārtas vēlēšanās 2020. gada augustā. 2021. gada Latvijas pašvaldību vēlēšanās kandidēja Ropažu novadā un tika ievēlēts novada domē. 2021. gada oktobrī viņam bija iespēja ieņemt vietu Rīgas domē, pēc tam, kad no domes uz Saeimu pārcēlās "Jaunās Vienotības" frakcijas vadītājs Kārlis Šadurskis, tomēr H. Abu Meri izvēlējās turpināt darbu kā Ropažu novada deputāts. 2022. gadā ievēlēts 14. Saeimā no apvienības "Jaunā Vienotība". 2023. gada 15. septembrī apstiprināts par veselības ministru Evikas Siliņas valdībā. Precējies trīs reizes. Laulībā ar pirmo sievu dzimušas divas meitas. 2017. gada jūnijā tika paziņots, ka otrā laulība ar politiķi un uzņēmēju Lindu (Abu Meri) Mūrnieci tiks šķirta. 2019. gada augustā apprecējās trešo reizi: ar televīzijas žurnālisti Lindu (Krūmiņu) Abu Meri. «Dzimis arābs, kļuvis latvietis. Saruna ar Hosamu Abu Meri». LA.lv. Skatīts: 2014. gada 6. novembrī. «Abu Meri Hosams». Vc4.lv. Arhivēts no oriģināla, laiks: 2014. gada 6. novembrī. Skatīts: 2014. gada 6. novembrī. «Mūrniecei laulībā drūmas perspektīvas – vīram uzrādās agresijas pazīmes». NRA.lv. Skatīts: 2014. gada 6. novembrī. Jānis Kincis. «Saeimā ar "mīksto" mandātu strādās arī Abu Meri un Vjačeslavs Dombrovskis». Diena.lv, 2014. gada 5. novembrī. Skatīts: 2014. gada 6. novembrī. Šķiras Linda un Hosams Abu Meri; deputāts publicē sirsnīgi atklātu vēstījumu Arhivēts 2017. gada 13. jūnijā, Wayback Machine vietnē. LA.lv Hosams Abu Meri apprecējies ar Lindu Krūmiņu apollo.lv Oficiālā tīmekļa vietne