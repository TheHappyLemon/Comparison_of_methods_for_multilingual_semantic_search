Želimirs "Žeļko" Obradovičs (serbu: Желимир Жељко Обрадовић; dzimis 1960. gada 9. martā) ir serbu bijušais basketbolists, tagad — basketbola treneris. Spēlētāja karjeras laikā spēlējis saspēles vadītāja pozīcijā. Spēlējis Čačakas "Borač" un Belgradas "Partizan" klubos. 1987. gadā "Partizan" sastāvā kļuva par Dienvidslāvijas čempionu. Dienvidslāvijas izlases sastāvā izcīnījis sudrabu 1988. gada vasaras olimpiskajās spēlēs un zeltu 1990. gada Pasaules čempionātā. Pēc spēlētāja karjeras beigām pievērsies trenera darbam. Trenējis Dienvidslāvijas, Spānijas, Itālijas, Grieķijas klubus, kā arī Dienvidslāvijas un Serbijas un Melnkalnes nacionālās izlases. Eirolīgā viņa vadītie klubi ir uzvarējuši astoņas reizes, kas ir rekords starp treneriem. Tāpat 11 reizes viņa vadītās komandas ir uzvarējušas Grieķijas čempionātā, 7 reizes — Grieķijas kausā, 2 reizes — Saportas kausā, kā arī pa vienai reizei Serbijas čempionātā un Serbijas kausa izcīņā. Trenēdams Dienvidslāvijas izlasi, uzvarējis 1998. gada Pasaules čempionātā, izcīnījis 2. vietu 1996. gada vasaras olimpiskajās spēlēs, kā arī zeltu 1997. gada un bronzu 1999. gada Eiropas čempionātā. Eirolīgas profils (angliski)