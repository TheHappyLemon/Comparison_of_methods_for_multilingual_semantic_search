Orša (baltkrievu: Орша) ir pilsēta Baltkrievijā, Vitebskas apgabalā, Oršas rajona centrs pie Oršicas upes ietekas Dņeprā. Rakstos pirmoreiz minēta 1067. gadā kā Rša (Ръша). Ietilpa Minskas kņazistē, no 1119. gada — Polackas kņazistes sastāvā. 1359. gadā iekļāvās Lietuvas lielkņazistē. 1514. gada 8. septembrī pie pilsētas notika Oršas kauja starp poļu — lietuviešu un maskaviešu karaspēku. Poļi Konstantina Ostrožska vadībā sakāva maskaviešus, tomēr nespēja politiski nostiprināt uzvaru. Pilsēta pievienota Krievijai pēc Polijas Pirmās dalīšanas 1772. gadā. 1812. gada kara laikā Oršu bija ieņēmuši franči. Pirmā pasaules kara laikā Oršu no 1918. gada februāra līdz oktobrim bija ieņēmuši vācieši. Tā ietilpa Padomju Krievijā, līdz 1924. gadā Orša tika iekļauta Baltkrievijas PSR. Otrā pasaules kara laikā no 1941. gada 16. jūlija līdz 1944. gada 27. jūnijam — vācu okupācijā. Pilsētā atrodas liels linu kombināts. Kad 1812. gada kara laikā Oršu bija ieņēmuši franči, par pilsētas komendantu neilgu laiku dienēja Stendāls. Orša ir rakstnieka Uladzimira Karatkeviča (Уладзімір Караткевіч, 1930-1984), riteņbraucēja Aļaksandra Kučinska (Аляксандр Кучынскі, 1979), futbolista Antona Pucilas (Антон Пуціла, 1987), psihologa Ļeva Vigotska (Лев Выготский, 1896-1934) un ātrslidotāja Ihara Žeļazovska (Ігар Мікалаевіч Жалязоўскі, 1963) dzimtā pilsēta. Q125194897. Vikikrātuvē par šo tēmu ir pieejami multivides faili. Skatīt: Orša. Encyclopædia Britannica raksts (angliski) Krievijas Lielās enciklopēdijas raksts (krieviski) Orša vietnē "Baltkrievijas globuss" (krieviski) Oršas linu kombināts