Pļavas zeltene (Lysimachia nummularia) ir zelteņu suga, kura ir diezgan plaši izplatīta Eiropā un ir ieviesusies Ziemeļamerikā. Sastopama bieži visā Latvijas teritorijā, kur dažāda lieluma klājeniskas audzes aug platlapju un jauktos mežos, upju krastu nogāzēs, mitrās pļavās un grāvjos. Pļavas zeltene ir daudzgadīgs, neliels lakstaugs ar gulošu, ložņājošu stublāju, kas zaro un mezglos sakņojas, kails. Lapas ir pretējas, ieapaļas vai olveidīgas ar gludu malu, īsu kātu un strupu galu. Uz lapām ir tumši dziedzeri. Ziedi lieli, pa vienam garā kātā lapu žāklēs. Kauslapas zaļas, līdz pamatam dalītas 5 olveidīgās daļās ar smailu galu. Vainags spilgti dzeltens, aptuveni divreiz garāks nekā kauss, arī dalīts 5 daļās. Uz vainaglapām iekšpusē mēdz būt sarkani punkti. Putekšņlapas īsas. Auglis ir lodveidīga piecvāršņu pogaļa. Sekmīgi izplatās veģetatīvi vairojoties. Zied jūnijā, jūlijā. «pļavas zeltene - Lysimachia nummularia L. - Augi - Latvijas daba». www.latvijasdaba.lv. Skatīts: 2024-03-20.