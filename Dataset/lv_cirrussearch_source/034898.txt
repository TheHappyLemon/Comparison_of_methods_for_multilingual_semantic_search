Raimonds Staprāns (1926) ir latviešu izcelsmes ASV gleznotājs un rakstnieks. Dzimis 1926. gada 13. oktobrī Rīgā. Mācījās Rīgas 1. valsts ģimnāzijā. Otrā pasaules kara beigās 1944. gadā kopā ar ģimeni devās bēgļu gaitās uz Vāciju, kur beidzis Ebenveileres latviešu ģimnāziju (1946). No 1946. gada mācījās Eslingenas Latviešu mākslas skolā. 1947. gadā pēc tēvoča izsaukuma izceļoja uz ASV. Studēja glezniecību un dramaturģiju Vašingtonas Universitātē Sietlā (1948-1952), 1950. gadā viņš sarīkoja savu pirmo personālizstādi. Turpināja maģistra studijas Kalifornijas Universitātē Bērkli (1952-1954). 1961. gadā pārcēlās uz dzīvi Ņujorkā, kur apprecējās ar Ilonu Peiču. Kopā ar sievu devās kāzu ceļojumā uz PSRS, kur nelegāli apmeklēja okupēto Latviju, nonākot konfliktā ar VDK. 1962. gadā iekārtoja studiju Sanfrancisko, rīkoja izstādes ASV un Eiropā. 1972. gadā Latvijas PSR Kultūras sakaru komiteja ar tautiešiem ārzemēs sarīkoja R. Staprāna priekšlasījumu ar personālizstādi Rīgā, taču nākamajā dienā pēc atklāšanas izstādi slēdza. Pēc Latvijas neatkarības atjaunošanas 1991. gadā Mākslas muzejā "Arsenāls" Rīgā, pēc tam 2006. gadā Latvijas Nacionālajā mākslas muzejā notika Raimonda Staprāna personālizstādes. Raimonda Staprāna glezniecības raksturošanai dažkārt izmantots apzīmējums „abstraktais reālisms”. Lai gan darbos atveidoti reāli priekšmeti, kā piemēram, krēsli, virtuves piederumi vai apelsīni, mākslinieks uzsvēris tieši krāsas un struktūras nozīmi gleznas ietvaros. Iemīļots autora motīvs ir Kalifornijas līča skati, atainojot laivas piestātnē vai risinot arhitektoniskus motīvus. Viņa darbus raksturo kompozīcijas skaidrība un lakonisms, krāsu spožums un spilgtums, panākot specifiski Kalifornijas gaismai raksturīgās krāsu nianses. Viņa darbi iekļauti Tēlotājmākslas muzeja Sanfrancisko, Oklendas muzeja Kalifornijā, Santabarbaras Mākslas muzeja, Tēlotājmākslas muzeja Hjūstonā, Losandželosas Mākslas muzeja, Portlendas Mākslas muzeja, kā arī Valsts Mākslas muzeja Rīgā kolekcijās un privātkolekcijās. 1950. gados sāka angliski rakstīt lugas. Latviešu valodā sarakstītas lugas: Sasalšana (1980) Četras dienas jūnijā (1989) Mieles Briedis-Peterss (1992) Pēdējā izrāde (1994) Gūsteknis pilī (1998) Aktieri Anšlavs un Veronika (2000) Dr. Paula Kalniņa tiesāšana (2006) Triju Zvaigžņu ordenis, 4. šķira (2002) Paul J. Karlstrom. Raimonds Staprans: Art of Tranquility and Turbulence. University of Washington Press (January 2005) «Raimonds Staprans - Biography». Arhivēts no oriģināla, laiks: 2018. gada 27. augustā. Skatīts: 2016. gada 7. augustā. m.lvportals.lv[novecojusi saite] rigasgalerija.com jaunagaita.net