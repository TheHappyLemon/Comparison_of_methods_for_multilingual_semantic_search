Sugasvārds jeb apelatīvs ir lietvārds, kas apzīmē jebkuru vispārinātu atsevišķu objektu no vienas klases objektiem. Piemēram, vīrietis apzīmē jebkuru vīrieti, pilsēta — jebkuru pilsētu. Sugasvārdus pretnostata īpašvārdiem, kas nosauc vienu konkrētu objektu, izdalot to no citiem tās pašas klases objektiem. Piemēram, īpašvārds Valmiera nosauc vienu konkrētu pilsētu. Sugasvārdus pēc to semantikas mēdz iedalīt: konkrētos lietvārdos, kas nosauc priekšmetus, vielas, dzīvas būtnes, konkrētie lietvārdi var arī apzīmēt priekšmetu vai būtņu kopumu kā nedalāmu veselumu (mežs, jaunatne, tauta); abstraktos lietvārdos, kuru priekšmetiskums ir drīzāk tikai gramatiska pazīme, tie nosauc abstraktus jēdzienus (laime), darbības un procesus (peldēšana), stāvokļus (slimība), pazīmes (skaistums), dabas parādības (pērkons), attieksmes (ļaunums). http://termini.lza.lv/term.php?term=sugasvārds&lang=LV Daina Nītiņa, Juris Grigorjevs (redaktori). Latviešu valodas gramatika. Rīga : LU Latviešu valodas institūts, 2013. 325. lpp. ISBN 978-9984-742-70-0.