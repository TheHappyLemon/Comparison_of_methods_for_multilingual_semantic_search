Huaihe (ķīniešu: 淮河, Huái Hé) ir upe Ķīnas austrumos, tradicionāli tiek uzskatīta par robežu starp Ķīnas ziemeļiem un dienvidiem. Sākas Tunbaišaņa kalnos Henaņas provincē, plūst uz austrumiem pa Lielo Ķīnas līdzenumu cauri Aņhui un Dzjansu provincēm. Raksturīgi vasaras pali, kuru laikā upes lejtece ievērojami pārplūst. Vēstures gaitā palu dēļ upe lejtecē vairākkārt mainījusi gultni, pārmaiņus ieplūstot gan Huanhē ziemeļos, gan Jandzi dienvidos, gan arī tieši Dzeltenajā jūrā. 12. gadsimtā Huanhes upe pēc kārtējiem paliem bija mainījusi savu izeju uz jūru, par jauno noteci izmantojot Huaihes lejteci. Huanhes ar alūviju bagātais ūdens īsā laikā izveidoja sanesu slāni, kas liedza Huaihes ūdeņiem noplūst pa veco gultni, kā rezultātā tika applūdinātas ievērojamas teritorijas, ieplakās izveidojot vairākus ezerus, lielākais no kuriem ir Hundzehu. Rezultātā Huaihe izlauza ceļu dienvidu virzienā uz Jandzi. Vēlākajos gados Huaihes ūdeņu novadīšanai tika izrakti vairāki irigācijas kanāli. Par galvenajām notecēm tiek uzskatītas Feihuanhe un Ziemeļdzjansu Galvenais irigācijas kanāls, kuri novada upes ūdeņus uz Dzelteno jūru, kā arī Saņhe, kas novada daļu ūdeņu uz Gaojouhu ezeru un tālāk uz Jandzi. Upes ūdens intensīvi tiek izmantots apūdeņošanai. Lielākās pilsētas krastos ir Benbu un Huainaņa. «Huaihe». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 264. lpp. Vikikrātuvē par šo tēmu ir pieejami multivides faili. Skatīt: Huaihe. Encyclopædia Britannica raksts (angliski) Krievijas Lielās enciklopēdijas raksts (krieviski)