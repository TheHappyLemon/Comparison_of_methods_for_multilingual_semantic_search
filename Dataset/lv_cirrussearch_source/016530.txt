2012. gada Brazīlijas Grand Prix (oficiālais nosaukums: Formula 1 Grande Prêmio Petrobras do Brasil 2012) bija Formula 1 pasaules čempionāta 2012. gada sezonas pēdējais, divdesmitais posms, kas norisinājās 25. novembrī Brazīlijā, Interlagušas trasē. Uzvaru guvu Džensons Batons, bet Sebastiāns Fetels, finišējot sestajā vietā, guva pietiekami daudz punktu, lai kļūtu par pasaules čempionu. Pirms šīm sacīkstēm Sebastiāns Fetels čempionāta kopvērtējumā bija par 13 punktiem priekšā tuvākajam konkurentam Fernando Alonso, kas nozīmēja, ka Alonso būtu jāfinišē pjedestāla pozīcijā, lai potenciāli kļūtu par pasaules čempionu, ja Fetels finišētu zemā pozīcijā (un gūtu maz punktu). No pirmās starta rindas startēja abi McLaren piloti, Luiss Hamiltons (kuram šī bija pēdējā sacīkste McLaren sastāvā pirms pāriešanas uz Mercedes) un Džensons Batons. Sebastiāns Fetels, startējis no ceturtās pozīcijas, sacīkšu pirmajā aplī sadūrās ar Bruno Sennu, tomēr turpināja sacīkstes pēdējā, 24. pozīcijā. Lietainajā trasē Fetelam izdevās strauji atgūt pozīcijas, kamēr viņa konkurents cīņā par čempiona titulu, Fernando Alonso, turpināja sacīkstes pirmajā sešiniekā. Lietum pieņemoties spēkā, lielākā daļa pilotu mainīja riepas, kamēr Džensons Batons un Force India pilots Niko Hilkenbergs turpināja braukt ar slikiem, kas izrādījās pareizs lēmums, jo lietus drīz vien pierima un pārējie atkal mainīja riepas uz sausā laika riepām, nodrošinot Batonam un Hilkenbergam gandrīz minūtes pārsvaru pār tuvākajiem sekotājiem. Sacīkšu 19. aplī Hilkenbergs apdzina Batonu. Trasē atrodošos formulu detaļu dēļ 23. aplī trasē devās drošības mašīna, likvidējot līderu lielo pārsvaru. Alonso un Fetels tobrīd atradās attiecīgi ceturtajā un piektajā pozīcijā. Pēc sacīkšu atsākšanās Sauber braucējs Kamui Kobajaši apdzina Fetelu, bet Hamiltons — Batonu un vēlāk, Hilkenbergam kādā līkumā saslīdot un zaudējot ātrumu, Hamiltons kļuva par sacīkšu līderi, tomēr Hilkenbergs turpināja cieši sekot Hamiltonam un 54. aplī starp braucējiem, kas bija atpalikuši par apli, Hilkenbergs vēlreiz zaudēja kontroli pār formulu, ietriecās Hamiltona formulā, liekot tam izstāties, savukārt pats Hilkenbergs saņēma boksu caurbraukšanas sodu, kā rezultātā viņš atkrita uz piekto vietu, kurā arī finišēja. Pēc šīs sadursmes vadību pārņēma Batons. Lietum atsākoties, Fetels bija viens no pirmajiem, kas devās boksos mainīt riepas, tomēr radio sakaru traucējumu dēļ viņa komanda nebija tam gatava un viņš zaudēja laiku. Tikmēr Ferrari pilots Felipe Masa bija izvirzījies otrajā vietā, bet 62. aplī palaida garām komandas biedru Alonso. Mihaels Šūmahers savas karjeras pēdējā sacīkstē bija startējis no 13. pozīcijas un neilgi pirms sacīkšu beigām bija salīdzinoši augstajā sestajā pozīcijā, bet, kad viņu panāca tautietis Sebastians Fetels, Šūmahers palaida viņu garām bez cīņas, atvieglojot Fetela cīņu par čempiona titulu. Stiprajā lietū dažus apļus pirms finiša avāriju piedzīvoja Force India pilots Pauls di Resta, trasē izbrauca drošības mašīna un sacīkstes tā arī noslēdzās. Alonso finišēja otrais, bet Fetels — sestais, čempionāta kopvērtējumā par trim punktiem apsteidzot Alonso un līdz ar to izcīnot trešo čempiona titulu pēc kārtas. 11. vietā finišēja Caterham pilots Vitālijs Petrovs, ļaujot komandai konstruktoru kausa kopvērtējumā apsteigt Marussia. Hamiltonam izstājoties un abiem Ferrari pilotiem finišējot pjedestāla pozīcijās, Ferrari izdevās noturēt otro vietu kopvērtējumā. Pēc sacīkstēm medijos un F1 sabiedrībā tika plaši diskutēts par vairākiem Sebastiana Fetela apdzīšanas manevriem, kurus viņš it kā bija veicis dzelteno karogu zonās. Ferrari pat nosūtīja oficiālu vēstuli FIA, lūdzot skaidrojumu par šo manevru atbilstību noteikumiem. Ja Fetelam tiktu piemērots tipiskais 20 sekunžu sods par šādu pārkāpumu, viņa sacīkšu rezultāts būtu devītā nevis sestā vieta, kas nozīmētu, ka par čempionu kļūtu Alonso. Tomēr FIA atbildēja, ka konkrētie apdzīšanas manevri nebija noteikumu pārkāpumi. Piezīmes ^1 — Pastors Maldonado saņēma desmit starta vietu sodu par sezonas laikā saņemto trešo piezīmi — šajā gadījumā par to, ka nebija pamanījis FIA aicinājumu uz pārbaudi kvalifikācijas otrajā sesijā. Piezīme: abās punktu ieskaitēs parādītas tikai pirmās piecas pozīcijas. «Formula 1 Grande Prêmio Petrobras do Brasil 2012 (angliski)». Formula1.com. Skatīts: 15.10.2012.. «2012 Formula 1 drivers' title permutations (angliski)». BBC Sport. 23.11.2012. Skatīts: 01.12.2012.. «Button wins, Vettel is World Champion (angliski)». fia.com. FIA. Arhivēts no oriģināla, laiks: 2012. gada 29. decembrī. Skatīts: 01.12.2012.. Tremayne, Sam; Beer, Matt. «Red Bull thanks 'gracious' Schumacher for giving Vettel sixth (angliski)». autosport.com. Haymarket Publications, 27.11.2012.. Skatīts: 01.12.2012.. Medland, Chris. «Vettel secures third title in epic season finale (angliski)». ESPN F1. ESPN EMEA Ltd., 25.11.2012.. Skatīts: 01.12.2012.. Benson, Andrew. «Formula 1: Ferrari say Sebastian Vettel complaint is 'closed' (angliski)». BBC Sport, 30.11.2012.. Skatīts: 01.12.2012.. Matt Beer. «Hamilton leads all-McLaren front row (angliski)». Autosport.com. Haymarket Publications, 24.11.2012.. Skatīts: 01.12.2012.. «Maldonado relegated ten places (angliski)». ESPN F1. 24.11.2012. Skatīts: 01.12.2012.. «Brazilian Grand Prix 2012 Results (angliski)». ESPN F1. Skatīts: 01.12.2012..