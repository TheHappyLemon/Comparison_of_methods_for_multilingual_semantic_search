Džesika Andrea Votkinsa (Jessica Andrea Watkins; dzimusi 1988. gada 14. maijā) ir ASV astronaute, ģeoloģe. ASV nacionālajā izlasē viņa ir spēlējusi regbiju. Džesika Votkinsa piedzima 1988. gada 14. maijā Maikla un Karolīnas Votkinsas ģimenē Geitersbērgā, Mērilendā. Ģimene pārcēlās uz Lāfietu Kolorādo. Viņa absolvēja Feirvjū vidusskolu Bolderā. Votkinsa Stenforda Universitātē ieguva bakalaura grādu ģeoloģijā un vides zinātnēs. Universitātes laikā viņa sāka spēlēt regbiju. Viņa iekļuva ASV regbija izlasē. Džesika Votkinsa pēc Stenfordas iestājās Kalifornijas Universitātē Losandželosā, kur ieguva doktora grādu ģeoloģijā. Viņas diploma pētījumi koncentrējās uz Marsa un Zemes nogruvumu veidošanās mehānismiem, tostarp ūdens aktivitātes ietekmi. Pēcdoktorantūru viņa aizvadīja Kalifornijas Tehnoloģiju institūtā, kur bija arī sieviešu basketbola komandas trenera asistente. Būdama bakalaura studente, Votkinsa strādāja NASA Eimsa pētniecības centrā, piedaloties Marsa Phoenix nolaišanās aparāta un Marsa urbja prototipa testēšanā. 2009. gadā viņa bija galvenā ģeoloģe NASA Spaceward Bound Crew 86 komandā Marsa tuksneša izpētes stacijā. Būdama maģistratūras studente, viņa strādāja Reaktīvās kustības laboratorijā NEOWISE projektā, lai pētītu Zemei tuvus asteroīdus. Votkina strādāja arī pie Marsa mobiļa Curiosity plānošanas. 2011. gadā viņa strādāja par zinātnisko operāciju komandas biedru analogajā misijā. Votkinsa strādāja kā plānotāja Mars 2020 mobilim un Marsa parauga atgriešanas misijai, kā arī bija zinātnes komandas locekle tuksneša izpētes un tehnoloģiju pētījumu analogajā misijā. Būdama Kalifornijas Tehnoloģiju institūta pēcdoktorantūrā un Marsa zinātnes laboratorijas zinātnes komandas līdzstrādniece, viņa piedalījās Marsa mobiļu darbības ikdienas plānošanā, un izmantoja tā attēlu datus kopā ar orbītas datiem, lai izpētītu Marsa stratigrāfiju, ģeoloģiju un ģeomorfoloģiju. 2017. gada 7. jūnijā Džesika Votkinsa tika ieskaitīta NASA astronautu vienībā kā astronauta kandidāte. Pēc pamata vispārējās kosmiskās sagatavošanas kursa 2020. gada 10. janvārī viņai piešķīra astronauta kvalifikāciju. No 2019. gada 10. jūnija līdz 22. jūnijam Votkinsa piedalījās NEEMO 23. misijā. Šajā analogajā misijā jūras dibenā tika pārbaudītas tehnoloģijas un mērķi tālā kosmosa misijai un Mēness izpētei. Šī NEEMO misija bija pirmā šāda veida misija, kurā piedalījās tikai sieviešu pētnieku grupa, kuru vadīja itāliešu kosmonaute Samanta Kristoforeti. 2020. gada 9. decembrī tika paziņots par Votkinsas iekļaušanu astronautu grupā, lai sagatavotos pilotētajām Mēness ekspedīcijām programmā Artemis. 2021. gada 6. novembrī tika paziņots, ka Votkinsa iekļauta kosmosa kuģa SpaceX Crew-4 apkalpē. Džesikas Votkinsas pirmais kosmiskais lidojums sākās 2022. gada 27. aprīlī, ar kosmosa kuģi SpaceX Crew-4 dodoties uz Starptautisko kosmosa staciju (SKS). Viņa bija 67. un 68. ekspedīcijas lidojuma inženieris. Uz zemes atgriezās 14. oktobrī. Kosmisko lidojumu kopsavilkums Vikikrātuvē par šo tēmu ir pieejami multivides faili. Skatīt: Džesika Votkinsa. Jessica Watkins (Ph.D.) NASA Astronaut NASA (angliski) Джессика Андреа Уоткинс astronaut.ru (krieviski)