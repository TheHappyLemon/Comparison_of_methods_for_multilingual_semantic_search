Jamal-102 (Ямал-102; zināms arī kā Yamal-102) bija Krievijas uzņēmuma Gazprom kosmičeskie sistemy sakaru pavadonis, kas paredzēts sakaru nodrošināšanai Krievijas teritorijai, kā arī tuvākajām kaimiņvalstīm. Palaists 1999. gada septembrī. Pavadonis izgatavots uzņēmumā RKK Energija uz platformas UKP (Universālā kosmiskā platforma) bāzes. Pirmoreiz Krievijas kosmonautikas praksē pielietoti jauni tehnoloģiski risinājumi: nehermētisks korpuss, oglekļa šķiedras konstrukcija, lielas jaudas enerģētika, kā arī pilnībā jaunas bortsistēmas. Sakaru aparatūru piegādāja ASV uzņēmums Space Systems/Loral. Citas daļas piegādāja NEC, Alenia Aerospazio, ComDev, Lockheed Martin. Kosmiskais aparāts apgādāts ar 10 C joslas raidītājiem. Plānotais darbības laiks bija 10 gadi. Jamal-102 tika palaists 1999. gada 6. septembrī ar nesējraķeti Proton-M/Briz-M no Baikonuras kosmodroma 81. laukuma 23. palaišanas iekārtas. Kopā ar to tika palaists pavadonis Jamal-101, bet ar to orbītā neizdevās nodibināt kontaktu. Jamal-102 tika novietots ģeostacionārajā orbītā punktā 90° austrumu garuma. 2000. gada maijā sākta pavadoņa ekspluatācija. 2003. gada beigās tam blakus vienā orbitālajā pozīcijā izvietots pavadonis Jamal-201. Pavadonis kalpoja līdz 2010. gada 9. augustam. Pēc tam to pacāla augstākā (apglabāšanas) orbītā, un tā aparatūra tika izslēgta. О плановом завершении эксплуатации спутника «Ямал-100» Arhivēts 2011. gada 2. jūlijā, Wayback Machine vietnē. Газпром космические системы, 2010-08-09 Yamal 101, 102 Gunter Dirk Krebs (angliski)