Izidors Arturs Gunsbergs (angļu: Isidor Arthur Gunsberg; 1854. gada 2. novembris, Budapešta - 1930. gada 2. maijs, Londona) bija Ungārijā dzimis Lielbritānijas šahists, kas 1890.—1991. gadā piedalījās mačā par Pasaules šaha čempiona nosaukumu. Gunsbergs piedzima Budapeštā. Šahista gaitas sāka spēlējot par imitēto šaha mašīnu «Mephisto», bet vēlāk kļuva par profesionālu šahistu. 1876. gadā pārcēlās uz dzīvi Anglijā, bet 1908. gadā naturalizējās par Apvienotās Karalistes pilsoni. 1880. gadu beigās un 1890. gadu sākumā Gunsbergs izvirzījās par vienu spēcīgākajiem šahistiem pasaulē. 1885. gadā viņš pārliecinoši uzvarēja Londonas nacionālajā turnīrā, bet pēc dažām nedēļām ieņēma 4. vietu prestižajā 4. Vācu šaha kongresā Hamburgā. 1887. gadā Gunsbergs atkārtoti uzvarēja Londonas šaha turnīrā, bet 1888. gadā arī Bredfordas šaha turnīrā. 1887. gadā mačā ar 7:5 (+4 -2 =6) tika pieveikts Džozefs Blekbērns, viens no Anglijas tālaika labākajiem šahistiem. 1890. gadā Havannā tika nospēlēts neizšķirti mačs ar krievu šaha līderi Mihailu Čigorinu 11½:11½ (+9 -9 =5). Pēc šiem panākumiem toreizējais Pasaules šaha čempions Vilhelms Steinics izsauca Gunsbergu uz maču. Mačs tika sarīkots gadumijā no 1890. uz 1891. gadu Ņujorkā, aizritēja sīvā cīņā un noslēdzās ar Steinica uzvaru 10½:8½ (+4 -6 =9). Pēc šīs neveiksmes Gunsberga rezultāti turnīros kļuva vājāki. Tā 1895. gada Hastingsas šaha turnīrā viņš dalīja tikai 15. vietu 22 dalībnieku konkurencē. Pēc aktīvas šahista karjeras beigām strādājis kā šaha žurnālists. Sadarbojies ar Londonas avīzi «London Daily News». Kļuvis slavens, ka 1916. gadā uzvarējis tiesas procesu, kurā Apvienotās Karalistes Augstākā tiesa bija nospriedusi, ka Gunsberga avīzē publicētajās analīzēs nav pārskatīšanās kļūdu. Par Gunsberga mūža pēdējiem gadiem ir zināms vienīgi tas, ka viņš ir miris trūkumā. Hamburg (1885) Bradford 1887 Havana 1890 «World Chess Championship 1890 Steinitz - Gunsberg Title Match». Arhivēts no oriģināla, laiks: 2012. gada 25. maijā. Skatīts: 2013. gada 25. novembrī. 1895 Hastings results Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)