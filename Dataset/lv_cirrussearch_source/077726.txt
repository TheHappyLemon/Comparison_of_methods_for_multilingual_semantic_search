Hanoja (vjetnamiešu: Hà Nội, tulkojumā "pilsēta starp upēm") ir Vjetnamas galvaspilsēta. 2010. gadā Hanojā dzīvoja 6,91 miljons iedzīvotāju. Pēc šī rādītāja tā ir tikai otra lielākā pilsēta Vjetnamā aiz Hošiminas. Pilsēta atrodas Honas (Sarkanās upes) krastos. Hanoja ir dibināta 1010. gadā. Pilsētas strauja attīstība sākās ar 1882. gadu, kad Indoķīnā ieradās franči. No 1902. līdz 1945. gadam Hanoja bija Franču Indoķīnas galvaspilsēta. Otrā pasaules kara laikā to okupēja Japānas impērija. 1954. gadā komunistiskā Vjetmina neatkarības koalīcija piespieda frančus atkāpties no Indoķīnas, un Hanoja kļuva par Vjetmina galveno štābu un Ziemeļvjetnamas galvaspilsētu. Vjetnamas kara laikā Hanoja bieži tika bombardēta. 1976. gadā tā kļuva par visas Vjetnamas galvaspilsētu. 2008. gada 1. augustā Hanoja kļuva trīs reizes lielāka, jo tai tika pievienotas vairākas apkārtējās provinces un reģioni. Pašlaik pilsētas platība ir aptuveni 3,3 tūkstoši kvadrātkilometri. Hanojā galvenokārt valda subtropu okeāniskais klimats. Gada vidējā gaisa temperatūra ir 23,5 °C. Karstākais ir jūlija mēnesis, kad vidējā gaisa temperatūra sasniedz 28,9 °C, bet vēsākais ir janvāris, kad vidējā temperatūra ir 16,4 °C. Vidējais nokrišņu daudzums ir 1676 mm gadā. Lietainākais ir augusts, kad nolīst aptuveni 318 mm nokrišņu, bet sausākais ir janvāris ar vidēji 18,6 mm nokrišņu. Hanoja administratīvi sīkāk tiek dalīta 10 pilsētas apgabalos, 18 lauku apgabalos un 1 pilsētā. https://www.gso.gov.vn/en/px-web/?pxid=E0201&theme=Population%20and%20Employment. «Tổng kiểm tra định kỳ hộ khẩu năm 2010: Dân số Hà Nội 6.913.161 người» (vjetnamiešu). laodong.com.vn. Arhivēts no oriģināla, laiks: 2012-01-11. Skatīts: 2011-11-15. Vikikrātuvē par šo tēmu ir pieejami multivides faili. Skatīt: Hanoja. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)