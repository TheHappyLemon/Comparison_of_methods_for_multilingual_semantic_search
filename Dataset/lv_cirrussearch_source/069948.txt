Mihails Svetovs (krievu: Михаил Светов; dzimis 1985. gada 4. janvārī Maskavā, PSRS) ir Krievijas politiķis un blogeris, viens no galvenajiem labējā libertārisma popularizētājiem Krievijā. Svetovs sevi dēvē par ideoloģisku anarkokapitālistu un minarhistu. Viņš uzskata, ka korupciju un Krievijas ekonomikas lejupslīdi var pārvarēt tikai veicot lustrācijas un veicinot brīvo tirgu. Turklāt Svetovs ir tādu ideju atbalstītājs kā federālisms, biedrošanās brīvība, laissez-faire, ieroču, narkotiku un abortu legalizācija, valsts lomas mazināšana bērnu dzīvē (likvidējot juvenālo justīciju, paredzot nepilngadīgo emancipācijas mehānismus un ļaujot privātiem fondiem tieši palīdzēt bērniem) u. c. Svetovs iebilst pret Krievijas multinacionālismu un iestājas par Krievijas nacionālas valsts izveidi pēc Šveices parauga. Viņš sevi dēvē par pilsonisko nacionālistu, lai gan definē krievus drīzāk kā kultūras, nevis pilsonisku kopienu un iebilst pret krievu pilsonisko nāciju. Viņš uzskata, ka Krievijas opozīcijai būtu jāpārtrauc valdības monopols uz patriotisko retoriku. Mihails Svetovs dzimis Maskavā 1985. gadā medicīnas studentu ģimenē, viņa māte vēlāk strādāja par farmaceiti, tēvs nodarbojās ar uzņēmējdarbību. Kā norāda pats Mihails, viņš ir uzaudzis klasisko liberāļu ģimenē. No 2004. līdz 2006. gadam studējis Krievijas Valsts humanitārās universitātes Vēstures, politikas zinātnes un tiesību fakultātē, specializējies politikas zinātnē. No turienes viņš pārcēlās uz Notingemas Universitāti un 2009. gadā to absolvēja. 2010. gadā Svetovs pievienojās Krievijas Libertāriešu partijai. 2010. gadā Mihails devās uz Japānu. Tur viņš apguva japāņu valodu un internetā pārdeva japāņu suvenīrus. Viņš arī investēja Bitcoin, ar ko vēlāk nopelnīja naudu. No 2016. gada, atgriežoties Krievijā, viņš turpināja nodarboties ar politiku. 2016. gadā viņš absolvēja Jaunzēlandes Kinoakadēmiju. Pēc Svetova scenārija motīviem Jaunzēlandē tika uzņemta īsfilma "Jackpot". Šī filma ieguva pirmo vietu valdības scenāriju konkursā. 2020. gada novembrī viņš Maskavā atvēra libertāriešu klubu "New Sincerity". 2021. gadā viņš nodibināja interneta izdevumu SVTV, kas sevi pozicionē kā liberitāriešu mediju un "mediju, kas nebaidās teikt patiesību". Kā norādīts tīmekļa vietnē, izdevums sadarbojas ar anonīmiem autoriem un pastāv tikai no lasītāju materiālā atbalsta. 2022. gada 16. martā pēc Krievijas Ģenerālprokuratūras pieprasījuma izdevuma tīmekļa vietne Krievijā tika bloķēta. 2021. gada jūnijā Svetovs aizbrauca uz Dienvidameriku, dzīvoja Brazīlijā, Panamā, Čīlē un citās valstīs. Atrodas piespiedu emigrācijā. Kopš 2022. gada pastāvīgi dzīvo Brazīlijā. 2022. gada 18. novembrī Krievijas Tieslietu ministrija iekļāva Svetovu personu sarakstā "ārvalstu aģenti". 2023. gada 2. augustā pret Mihailu Svetovu Krievijā tika ierosināta krimināllieta pēc panta par nacisma reabilitāciju. Kriminālvajāšanas iemesls bija balss ziņa, ko Mihails pirms diviem gadiem bija nosūtījis Telegram kanālā "Russian Libertarian Memes". 2023. gada novembra beigās Krievijas valsts iestādes viņu izsludināja meklēšanā. «Учиться не у Жириновского, а у Трампа Как видеоблогер и либертарианец Михаил Светов превращается в перспективного политика. Рассказывает Андрей Перцев». Meduza (krievu). Skatīts: 2023-11-25. «Новые «иноагенты»: Noize MC, Михаил Светов, Ирина Шихман и другие». ОВД-Инфо (krievu). Skatīts: 2023-11-25. «МВД России объявило в розыск оппозиционера Михаила Светова – DW – 24.11.2023». dw.com (krievu). Skatīts: 2023-11-25. Vikikrātuvē par šo tēmu ir pieejami multivides faili. Skatīt: Mihails Svetovs.