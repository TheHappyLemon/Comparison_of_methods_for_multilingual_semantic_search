Bostonas matrica, arī Bostonas Konsultāciju Grupas produktu portfeļa matrica, ir tirgzinības analīzes modelis, kas tiek izmantots produktu portfeļa plānošanā un analīzē. Tajā ir divi galvenie izvērtēšanas aspekti – produkta ieņemtā tirgus daļa un kopējie tirgus izaugsmes tempi. Analīzes rezultātā uzņēmums saprot, kuros produktos ir nepieciešams investēt un kuru produktu ražošana jāizbeidz. Analīzes veikšanai visi uzņēmuma produkti tiek iedalīti četrās grupās: Problēmbērni, zvaigznes, slaucamās govis un vecie suņi. Produktu portfelī problēmbērniem, zvaigznēm un slaucamajām govīm ir jābūt līdzsvarā, kamēr no veciem suņiem jāatbrīvojas. Slaucamo govju nestā peļņa jāinvestē, lai problēmbērnus izveidotu par zvaigznēm, kam laika gaitā ir jākļūst par slaucamajām govīm. Gan problēmbērni, gan zvaigznes var izgāzties un kļūt par veciem suņiem. Problēmbērnu vai Jautājumzīmju kategorijā tiek iedalīti produkti, kas ātri augošā tirgū ieņem pārāk mazu tirgus daļu. To ražošanai un atbalstam tirgū tiek iztērēti lieli līdzekļi, kas netiek pilnībā atgūti. Zvaigžņu kategorijā iedala produktus, kas labi augošā tirgū ieņem labu tirgus daļu. Zvaigznes rada labu peļņu, taču to stāvoklis tirgū ir nepārtraukti jāatbalsta ar jaunām investīcijām. Slaucamās govis ieņem lielu tirgus daļu zemas izaugsmes tirgos, kas ļauj gūt lielāko iespējamo peļņu. To tirgus atbalstā jāinvestē ļoti minimāli vai nemaz. Veco suņu kategorijā iedala produktus, kas aizņem mazu daļu zemas izaugsmes tirgos. Turpmākas investīcijas tajos neatmaksāsies. Tie rada minimālu peļņu vai pat zaudējumus, tāpēc labākais ir tos likvidēt. Bostonas matricu var izmantot ne tikai uzņēmuma pašu produktu portfeļa analīzei, bet arī to salīdzināšanai ar konkurentiem, un konkurentu produktu portfeļa analizēšanai. Matricu kritizē, jo tā ļoti vienkāršo produktu tirgus daļas un peļņas attiecības tirgū. Matrica pieņem, ka produkts ar lielu tirgus daļu automātiski rada lielu peļņu, kas ne vienmēr ir taisnība. Daudzi masu produkti tiek pārdoti ar ļoti minimālu peļņu. Arī produkti, kuru izveide un ražošanas uzsākšana ir prasījusi milzīgus līdzekļus, var ātri ieņemt lielu tirgus daļu, taču paies ilgs laiks, līdz tiks atpelnītas investīcijas. Boston Matrix BCG Matrix