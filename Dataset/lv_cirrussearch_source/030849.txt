Jihlava (čehu: Jihlava) ir pilsēta Čehijā, Visočinas apgabala un Jihlavas apriņķa centrs pie Jihlavas upes. Rakstos pirmoreiz minēta ap 1233. gadu. Dibināta 12. gadsimta otrajā pusē, par dibināšanas notikumiem ir dažādi tautas nostāsti. Jihlava ir sens sudraba ieguves centrs. No viduslaikiem pilsētas iedzīvotāju vairums bija vācieši, veidojot etnisku anklāvu čehu iedzīvotāju vidū. Gadsimtu gaitā Jihlavas (vācu: Iglau) vācu iedzīvotāji radīja savdabīgu kultūras vidi. Husītu karu laikā pilsēta palika uzticīga katoļticībai, tāpēc vairākas reizes tika aplenkta. Trīsdesmitgadu kara laikā pilsētu divreiz ieņēma zviedri. Ilgu laiku apdzīvotā vieta atradās Hābsburgu impērijas sastāvā. No 1919. gada — Čehoslovākijā. Pēc Otrā pasaules kara, pamatojoties uz Beneša dekrētiem, pilsētas vācu iedzīvotāji tika padzīti. Kopš 1993. gada — Čehijā. Pilsētā bāzēta hokeja komanda Jihlavas "Dukla", kas laika posmā no 1967. līdz 1991. gadam 12 reizes kļuvusi par Čehoslovākijas hokeja līgas čempioni. Jihlava ir autosportista Martina Prokopa (Martin Prokop, 1982) un hokejista Jirži Šlēgra (Jiří Šlégr, 1971) dzimtā pilsēta. Pilsētā mācījies komponists Jans Duseks (Jan Ladislav Dussek, 1760—1812). Jihlavā bērnību pavadījis austriešu komponists Gustavs Mālers (Gustav Mahler‎, 1860—1911). Pašvaldību iedzīvotāju skaits 2023. gada 1. janvārī; pārbaudes datums: 25 maijs 2023. Vikikrātuvē par šo tēmu ir pieejami multivides faili. Skatīt: Jihlava. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Ebreju enciklopēdijas Austrumeiropā raksts (angliski) Austrumeiropas enciklopēdijas raksts (vāciski)