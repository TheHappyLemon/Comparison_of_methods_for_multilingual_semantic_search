"Visas Bo bailes" (angļu: Beau Is Afraid) ir 2023. gada ASV sirreāla šausmu melnā kinokomēdija, kuras režisors, scenārija autors un viens no producentiem ir Ari Asters. Filmā galvenās lomas atveido Vakīns Fīnikss, Petija Lupona, Neitans Leins, Eimija Raiena, Stīvens Makinlijs Hendersons un Pārkere Posija. Filma stāsta par Bo Vasermanu, vieglprātīgu, bet paranojas pārņemtu vīrieti, kurš uzsāk sirreālu ceļojumu, lai nokļūtu mājās pie savas mātes, pa ceļam stājoties pretī savām lielākajām bailēm. Filmas "Visas Bo bailes" pirmizrāde notika 2023. gada 1. aprīlī Ņujorkā un to izplatīja A24. Latvijā filmas pirmizrāde notika 2023. gada 28. aprīlī. Filma galvenokārt saņēma pozitīvas kritiķu atsauksmes, bet bija finansiāli neveiksmīga, nopelnot tikai nedaudz vairāk par 11 miljoniem ASV dolāru. Tīmekļa vietnē Rotten Tomatoes filmai ir 70% vērtējums. Uzmanību! Turpmākajā tekstā var tikt atklātas nozīmīgas detaļas par filmas saturu! Bo Vasermans ir slavenas un bagātas uzņēmējas Monas dēls. Viņš uzauga bez tēva, kurš, kā saka viņas māte, nomira orgasma laikā, kad Bo tika ieņemts. Pēc viņas domām, tā ir iedzimta problēma, kas nodota arī Bo. Būdams pusaudzis, Bo satiek un iemīlas Eleinā. Abi skūpstās un sola palikt nevainīgi, līdz atkal satiksies kā pieaugušie. Būdams pieaugušais, Bo dzīvo viens noziedzības pārņemtā pilsēta, kur viņš apmeklē arī terapeitu, kurš viņam izraksta jaunas eksperimentālas zāles viņa trauksmei. Viņš gatavojas lidojumam, lai satiktu māti sava tēva nāves gadadienā, bet miegā noguļ modinātāju. Pēc steidzīgas sakravāšanās viņš atklāj, ka viņam ir nozagta bagāža un mājas atslēgas. Bo piezvana mātei, lai izskaidrotu situāciju, bet viņa viņam netic. Bo lieto medikamentus, taču krīt panikā, kad atklāj, ka mājā ir pazudis ūdens. Dodoties uz pārtikas veikalu pāri ielai viņš izvairās no saniknotas bezpajumtnieku grupas, kas galu galā ielaužas viņa dzīvoklī, liedzot Bo iekļūt atkal mājā. Pēc gulēšanas ārā, Bo no rīta atgriežas savā dzīvoklī, kur mēģina sazvanīt māti. Viņam atbild UPS kurjers, kurš paskaidro, ka atrodas sievietes līķa priekšā, kam lustra ir nocirtusi galvu. Šoka stāvoklī viņš mēģina ieiet vannā, kur atklāj, ka griestos slēpjas iebrucējs. Iebrucējs nokrīt, un Bo kails izskrien no sava dzīvokļa uz ielas. Pēc konfrontācijas ar policistu, Bo notriec automašīna. Divas dienas vēlāk Bo pamostas precēta pāra Greisas un Rodžera mājā. Viņi rūpējas par nestabilu veterānu vārdā Džīvss, kurš bija viņu dēla armijas biedrs, pirms viņš tika nogalināts. Pārim ir dumpīga pusaugu meita vārdā Tonija. Bo sazvana Monas advokātu doktoru Koenu, kurš viņu apvaino un informē Bo, ka, neskatoties uz ebreju paradumu apglabāt ķermeni pēc iespējas ātrāk, viņas pēdējā vēlēšanās bija netikt apglabātai, kamēr uz bērēm nav ieradies Bo. Rodžers apsola pēc iespējas ātrāk aizvest Bo pie mātes, taču uzstāj, lai viņš atpūšas, līdz būs izārstēts. Visā Bo uzturēšanās laikā viņu mājās Greisa viņam dod mājienus, ka viņš tiek novērots. Dienā, kad Bo tiek vests prom, Tonija aizved viņu uz sava brāļa veco istabu un mēģina piespiest viņu nokrāsot sienas dažādās krāsās. Kad viņš atsakās, Tonija nežēlīgi viņam pārmet un izdzer krāsas bundžu, izdarot pašnāvību. Greisa ienāk istabā, redz Bo pie meitas līķa un apsūdz viņu viņas nāvē. Bo bēg, bet Greisa sūta Džīvsu viņam pakaļ. Apmaldījies mežā, Bo sastopas ar ceļojošu teātra aktieru grupu. Viņš tiek uzaicināts uz viņu mēģinājumu, un izrāde viņu aizrauj, iedomājoties sevi kā galveno varoni, kurš visu savu dzīvi pavada, meklējot savu ģimeni pēc tam, kad viņus šķir plūdi. Kāds vīrietis pieiet pie Bo un paziņo viņam, ka pazina viņa tēvu un ka viņš ir dzīvs. Ierodas Džīvss, nogalinot vairākus aktierus, un Bo bēg tālāk. Dodoties tālāk, Bo ar stopiem nokļūst līdz mātes mājām, kur konstatē, ka viņš bēres ir tikko nokavējis. Viņš aizmieg uz dīvāna, bet viņu pamodina sieviete, kas arī ir nokavējusi bēres. Viņš saprot, ka tā ir Eleina. Viņi dodas uz Monas guļamistabu, kur nodarbojas ar seksu. Bo baidās, ka mirs uzreiz pēc ejakulācijas, taču jūt atvieglojumu, kad izdzīvo. Tomēr kulminācijas vidū mirst Eleina, kuras ķermenis sastingst. Parādās Mona, un Bo saprot, ka viņa ne tikai visu laiku bija dzīva, bet arī visu laiku viņu vēroja. Viņa apvaino Bo un atklāj, ka terapeits visu laiku ir strādājis viņas labā. Viņš pieprasa uzzināt patiesību par savu tēvu, un viņa aizved viņu uz bēniņiem, kur Bo uzzina, ka viņam ir ne tikai dvīņubrālis, bet viņa tēvs patiesībā ir milzīgs dzimumlocekļa formas briesmonis. Tajā brīdī Džīvss ielaužas mājā un briesmonis viņu nogalina. Māte turpina viņu pazemot un saniknotais Bo viņu sāk žņaugt. Bo pamet māju un pludmalē atrod motorlaivu ar ko viņš bēg jūrā. Iepeldot noslēpumainā alā, Bo attopas milzīgā un piepildītā arēnā, kur viņu tiesā vēl dzīvā Mona un doktors Koens. Uz milzīgā projekcijas ekrāna tiek rādīti video, kurā Bo uzvedas savtīgi un kā slikts dēls. Bo cenšas aizstāvēties, bet atklāj, ka viņa kājas ir pielipušas pie laivas. Viņš mēģina vērsties pie savas mātes, bet, kad viņa nereaģē, Bo beidzot pieņem savu likteni. Laivas motors eksplodē, apgāžot laivu un noslīcinot Bo. Ejot beigu titriem, pūlis lēnām pamet arēnu kopā ar Koenu un Monu, kas nevaldāmi šņukst. «Beau Is Afraid (2023)». Box Office Mojo. Skatīts: 2023. gada 3. augustā. «Ari Aster pranks Midsommar audience by showing them his brand new movie, instead». The A.V. Club (angļu). 2023-04-02. Skatīts: 2023-04-29. «Beau Is Afraid - Rotten Tomatoes». www.rottentomatoes.com (angļu). Skatīts: 2023-04-29. IMDb profils (angliski) AllMovie profils (angliski) Metacritic profils (angliski) Rotten Tomatoes profils (angliski)