Pravec jeb Pravetz (bulgāru: Правец) bija Bulgārijā ražotu personālo datoru sērija. Datori no 1979. gada līdz 1990. gadu sākumam tika izstrādāti Tehniskās kibernētikas un robotikas institūtā un ražoti Mikroprocesoru tehnikas rūpnīcā Pravecā, dažas sastāvdaļas un programmatūru ražojot Stara Zagorā, Plovdivā un citās Bulgārijas pilsētās. Izņemot IMKO 1 un Pravetz 8D, pārējie Pravetz 8 bitu datori bija savietojami ar tolaik populāro mājas datoru Apple II. IMKO 1 (ИМКО 1; no "Индивидуален Микро Компютър" — "Individuālais mikro dators"), pirmais Bulgārijas personālais dators. To 1979. gadā izstrādāja Bulgārijas Zinātņu akadēmijas Tehniskās kibernētikas un robotikas institūtā inženiera Ivana Marangozova vadībā. Dators darbojās ar 8 bitu Intel 8080A procesoru (pirmais eksemplārs tika veidots uz Zilog Z80 procesora bāzes). Operatīvā atmiņa (RAM) tam bija 3 kB (paplašināma līdz 24 kB), lasāmatmiņa (ROM) — 12 kB. Datu glabāšanai tika izmantota magnētiskās lentes atmiņa kasešu magnetofona veidā. Datoram nebija operētājsistēmas, bet tikai programma MONITOR programmēšanai mašīnkodā. Kā monitors tika izmantots Bulgārijā populārais televizors Sofia-31. IMKO-1 tika izveidots izglītības vajadzībām un izplatīts zinātnes un tehnikas centros lielākajās Bulgārijas pilsētās. 1980. gadā tika izgatavoti 3 eksemplāri, un 1981. gadā — aptuveni 50. Pravec 82 (IMKO 2), pirmais Bulgārijā masveidā ražotais personālais dators. Tas tika veidots kā Apple II Plus kopija, ar padomju blokā pieejamām komponentēm. Dators darbojās ar MOS Technology 6502 procesora klonu Synertec 6502. RAM tam bija 48 kB (paplašināma līdz 64 kB), ROM — 12 kB. Datu glabāšanai tika izmantota 5,25" diskešu iekārta vai kasešu magnetofons. Sākotnēji par monitoru kalpoja televizors Sofia-31, bet vēlāk uz šī televizora bāzes tika izstrādāts monitors. Operētājsistēma bija Apple DOS vai Apple ProDOS. Datoru 1982. gadā izstrādāja Tehniskās kibernētikas un robotikas institūtā ar nosaukumu IMKO-2. Kad to nodeva (ar nelielām izmaiņām) sērijveida ražošanai Aparātbūves rūpnīcā Pravecā, to nodēvēja par Pravec-82. Modeli ražoja līdz 1983. gadam. Pravec 8M, uzlabota Pravec 82 versija, ieskaitot vairāk atmiņas (64 kB, paplašināma līdz 128 kB) un 2 mikroprocesorus (Synertek 6502 un Zilog Z80). Strādājot ar 6502 procesoru, tika izmantota DOS operētājsistēma, bet, strādājot ar Z80, varēja izmantot operētājsistēmu CP/M. Modeli ražoja no 1985. līdz 1987. gadam. Pravec 8A, uzlabota Pravec 82 versija, kas izmantoja Apple IIe arhitektūru. Modelī tika izmantots MOS Technology 6502 procesora Bulgārijas klons СМ 630, kā arī Bulgārijā ražotas mikroshēmojuma mikroshēmas (CM 631, CM 632, CM 633). RAM bija 64 kB (paplašināma līdz 1080 kB). Modeli ražoja no 1986. līdz 1988. gadam. Pravec 8E, tas bija Pravec 8A analogs, Apple IIe kopija. Tam bija Synertek 6502 procesors. Dators no 1985. līdz 1986. gadam tika ražots Taivanā. Tā kā tam nebija kirilicas atbalsta, Bulgārijā to praktiski neizmantoja. Pravec 8C, uzlabota Pravec 8A versija, Apple IIC analogs. Tam bija СМ 630 procesors. Datoram bija seriālo datu RS-232 un paralēlo datu pārraides saskarnes atbalsts, ļaujot pieslēgt printeri un citu perifēriju. Pie papildu kontroliera varēja pieslēgt 5 MB cieto disku. Modeli ražoja no 1989. līdz 1993. gadam. 1990. gadā Taškentā tika dibināts Bulgārijas un Uzbekistānas kopuzņēmums Variant, kas Uzbekistānas skolu vajadzībām ražoja datorus Pravec 8C. Pravec 8S, uzlabota Pravec 8C versija. Tam bija pārkodēšanas EPROM tastatūrai (ļāva ierakstīt savus tastatūras izkārtojumus), kā arī RGB II modulis krāsu monitoram. To nedaudzos eksemplāros ražoja no 1990. līdz 1994. gadam. Pravec 8D, veidots pēc Oric Atmos arhitektūras, nebija savietojams ar Apple II. Tas darbojās ar 6502 vai СМ 630 procesoru, RAM — 48 kB vai 64 kB, ROM — 16 kB. Tas bija iecerēts kā mājas dators, lētāks par pārējām Pravec versijām. Modeli ražoja no 1985. līdz 1992. gadam. Pravec 16 (izstrādes nosaukums IMKO-4; padomju bloka datoru vienotās sistēmas apzīmējums ES-1839), veidots pēc IBM PC XT arhitektūras. Tas darbojās ar Intel 8088 16 bitu procesoru (taktsfrekvence 4,77 MHz), RAM — 256 kB vai 512 kB (paplašināma līdz 640 kB), ROM — 64 kB. Tam bija 1 vai 2 5,25" diskešu iekārtas un 5, 10 vai 20 MB cietais disks. Datoru varēja darbināt ar dažādām operētājsistēmām: PC DOS, MS-DOS, CP/M, CP/M-86, UCSD p-System, UNIX un citām. Modeli ražoja no 1985. līdz 1988. gadam, variantus līdz 1990. gadu sākumam. Pravec 16A (SUPER 11), bija viena divpusēja diskešu iekārta ar dubultu ieraksta blīvumu. Pravec 16E / ES, ar procesoru NEC V20 (taktsfrekvence 8 MHz), kam bija Intel 8080 emulācijas režīms. Pravec 16N, sistēmbloks un monitors apvienots vienā korpusā. Pravec 16T, turbo versija: procesors Intel 8088 ar taktsfrekvenci 10 MHz. Pravec 286 (ES-1838), ar procesoru Intel 80286 (taktsfrekvence 8 / 12 MHz), RAM — 3 MB. Pravec 386, ar procesoru Intel 80386SX (taktsfrekvence 25 MHz), RAM — 1 MB. Pravec 486, izgatavoti tikai daži prototipi. 2013. gadā privāts uzņēmējs nopirka zīmolu Pravec, kas bija neizmantots kopš 1991. gada, un 2014. gada decembra beigās uzņēmums Pravetz Computers sāka piedāvāt ultrabook veida klēpjdatorus — Pravec 64M. Tika piedāvāts arī galda dators Pravec 64D (viss vienā, tikai monitors bez ārēja sistēmbloka) un planšetdators Pravec SchoolBook ar 360° rotējošu tastatūru, vienīgais Pravec produkts ar ARM arhitektūru. Visas detaļas bija izgatavotas Taivānā. Pravec 82 Pravec 8M Pravec 8C sistēmbloka iekšpuse Pravec 8D Pravec 16 monitors Klase ar Pravec datoriem 40 години ИМКО 1 – първия български персонален компютър! Антон Оруш, sandacite.bg, 2019-12-13 How these communist-era Apple II clones helped shape central Europe's IT sector Andrada Fiscutean for Central European Processing, 2016-02-12 A short history of the Bulgarian personal computers ( IMKO - Pravetz line) r3vange Новият “Правец” ще мисли на български в-к Стандарт, 2013-10-21 Правец История Pravetz Computers Pravetz.info Правец A.Museum Bulgarian computers