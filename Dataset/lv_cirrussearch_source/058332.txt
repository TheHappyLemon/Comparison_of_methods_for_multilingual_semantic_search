Tianhe (ķīniešu: 天和, piņjiņs: Tiānhé — "Debess harmonija"), oficiāli Tianhe bāzes modulis (ķīniešu: 天和号核心舱) ir Ķīnas orbitālās stacijas Tiangong pirmais, bāzes modulis. Tas orbītā tika palaists 2021. gada 29. aprīlī. Stacijas bāzes modulis nodrošina dzīvības atbalstu un dzīvojamās telpas trim apkalpes locekļiem, kā arī nodrošina stacijas vadības, navigācijas un orientācijas kontroli un elektroenerģijas apgādi. Modulis sastāv no trim sekcijām: dzīvojamā nodalījuma, neapdzīvojamas servisa nodalījuma un saslēgšanas nodalījuma. Kopumā dzīvojamās telpas tilpums ir 50 kubikmetri (salīdzinot ar tikai 15 m³ Tiangong 1). Tianhe masa ir 22,6 tonnas, garums — 16,6 metri, diametrs — 4,2 metri. Dzīvojamā telpā ir virtuve un tualete, ugunsdrošības iekārtas, gaisa apstrādes un kontroles iekārtas, datori, zinātniskā aparatūra un sakaru iekārtas. Elektroenerģiju nodrošina divi grozāmi saules bateriju paneļi. Enerģija tiek glabāta akumulatoros, lai apgādātu staciju, kad tā nokļūst Zemes ēnā. Modulim ir dzinējsistēma, kas regulāri veiks stacijas orbītas paaugstināšanu, lai novērstu bremzēšanās atmosfērā sekas. Raķešdegvielu piegādā kravas kuģi. Stāvokļa korekcijai ir uzstādīti 4 jonu dzinēji. Priekšējais saslēgšanas nodalījums ir apgādāts ar četriem saslēgšanas mezgliem. Pie tā plānots pievienot divus moduļus, kā arī periodiski kravas kuģus Tianzhou un kosmosa kuģus Shenzhou. Kosmiskie aparāti var tuvoties un pieslēgties pie aksiālā (uz priekšu vērstā) un nadīrā (uz Zemi vērstā) porta. Katram topošajam modulim tiks uzstādīta mehāniska svira, kas līdzīga PSRS Mir orbitālā stacijā izmantotajam manipulatoram. Jaunie moduļi vispirms pieslēgsies pie aksiālā porta, tad mehāniskā svira piestiprināsies un pārvietos moduli uz sānu portu. Pilotējamie un kravas kuģi varēs pieslēgties vai nu pie aksiālā mezgla vai pie apakšējā mezgla. Zenīta (augšup vērstā) pieslēgvieta ir pārveidota par lūku iziešanai kosmosā, un sfērisko saslēgšanas nodalījumu var izmantot arī kā slūžu kameru. Tianhe tika palaists 29.04.2021. 03:23:15 UTC ar nesējraķeti Chang Zheng 5B no Veņčanas kosmisko aparātu palaišanas vietas. 29. maijā stacijā ieradās kravas kuģis Tianzhou 2 Pirmā ekspedīcija ieradās 2021. gada 17. jūnijā ar kosmosa kuģi Shenzhou 12. 2022. gada 24. jūlijā pie Tianhe priekšējās pieslēgvietas pievienojās Wentian laboratorijas kabīnes modulis. 30. septembrī Wentian tika pārvietots uz Tianhe labās puses pieslēgvietu. China assembling rocket to launch first space station module Andrew Jones, spacenews.com, 2021-02-18 Vikikrātuvē par šo tēmu ir pieejami multivides faili. Skatīt: Tianhe.