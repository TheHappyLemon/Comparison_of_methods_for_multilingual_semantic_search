Saporo (japāņu: 札幌市, izrunā: [sapːoɾo ɕi], Sapporo-shi) ir piektā lielākā Japānas pilsēta pēc iedzīvotāju skaita, kā arī lielākā Hokaido salā. 2020 gadā tajā dzīvoja 1,96 miljoni iedzīvotāju. Saporo ir Hokaido prefektūras administratīvais centrs. Atrodas Hokaido salas dienvidrietumos, Isikari apakšprefektūrā, pie Isikari līča. Pēc platības Saporo ir trešā lielākā Japānas pilsēta. Saporo plašāk ir zināma ar to, ka tur notika 1972. gada ziemas olimpiskās spēles. Kopš 1950. gada katru gadu februārī Saporo notiek Sniega festivāls (Yuki-matsuri), kas piesaista lielu skaitu tūristu. Saporo administratīvi sīkāk dalās 10 pilsētas rajonos (区, ku). Tie ir Acubecu, Čuo, Higasi, Kita, Kijota, Minami, Nisi, Siroisi, Teine un Tojohira. Saporo atrodas vairākas universitātes, tajā skaitā arī Hokaido Universitāte. Tuvākā pilsētai esošā lidosta ir Čitoses lidosta. 1971. gadā tika atvērts Saporo metro. 1866. gadā vietā, kur mūsdienās atrodas Saporo, sākas apbūve saistībā ar plānoto Hokaido salas attīstību un modernizāciju. 1868. gads tiek uzskatīts par oficiālo Saporo ciema dibināšanas gadu. Apdzīvotās vietas nosaukums radies no ainu valodas, kas burtiski nozīmē ‘sausā, lielā upe’. Hokaido attīstījās kā nozīmīgs Japānas lauksaimniecības reģions, un šajā reģionā visstraujāk attīstījās tieši Saporo pilsēta, kas drīz vien kļuva par reģiona administratīvo centru. 1870. gadā tika izstrādāts Saporo pilsētas būvniecības plāns pēc Rietumeiropas pilsētu paraugiem. Saporo kļuva par vienu no pirmajām Japānas pilsētām, kurā bija jūtama Rietumu pasaules kultūras ietekme. 1876. gadā tika dibināta Saporo lauksaimniecības skola, kas vēlāk pārveidojās par Hokaido Universitāti, par vienu no Japānas prestižākajām universitātēm. Pilsēta kļuva par reģiona izglītības centru. 20. gadsimta sākumā Saporo bija vērojama strauja rūpniecības attīstība, un tā kļuva arī par reģiona zinātnes un tehnoloģiju centru. Attīstītas bija lauksaimniecības, pārtikas rūpniecības un celtniecības nozares. 1972. gadā Saporo norisinājās ziemas olimpiskās spēles, pirmās olimpiskās spēles Āzijā. Stadionā Sapporo Dome tika aizvadītas trīs 2002. gada FIFA Pasaules kausa spēles. «住民基本台帳人口・世帯数 ｜ 総合政策部計画局統計課». Vikikrātuvē par šo tēmu ir pieejami multivides faili. Skatīt: Saporo. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)