Murasaki Sikibu (japāņu: 紫 式部, Murasaki Shikibu; dzimusi 973. vai 978. gadā, mirusi 1014. vai 1031. gadā) bija japāņu rakstniece, dzejniece un galma dāma imperatora galmā Heianas periodā. Viņa ir sarakstījusi romānu “Leģenda par Gendži”, kas ir vispāratzīts par Japānas literatūras augstāko sasniegumu. Murasaki Sikibu ir rakstnieces pseidonīms, viņas īstais vārds nav zināms, taču, iespējams, viņa ir Fudživara Takako (藤原香子, Fujiwara no Takako), kas ir tikusi pieminēta 1007. gada tiesas dienasgrāmatā kā imperatora galma dāma. Murasaki Sikibu romānu “Leģenda par Gendži” uzrakstīja laika posmā no 1000. līdz 1012. gadam. Ap 1005. gadu Murasaki tika uzaicināta uz imperatores Šosi galmu kā galma dāma, visticamāk tāpēc, ka prata rakstīt. Murasaki turpināja rakstīt, pievienojot savam darbam ainas no galma dzīves. Pētniekiem ir atšķirīgas versijas par Murasaki miršanas gadu. Daudzi uzskata, ka viņa mirusi 1014. gadā, bet daži uzskata, ka viņa bija dzīva vēl 1031. gadā. Dažādos avotos ir minēti atšķirīgi Murasaki Sikibu dzimšanas gadi, bet skaidri ir zināms, ka viņa ir dzimusi laika periodā no 970. līdz 978. gadam. Visbiežāk kā dzimšanas gads tiek minēts 973. vai 978. gads. Viņa ir dzimusi Heianā (mūsdienās Kioto), kas bija tā laika Japānas galvaspilsēta. Viņa bija no Fudživaras klana, kas bija viens no vadošajiem un ietekmīgākajiem klaniem. Par Murasaki Sikibu bērnību un izglītību ir maz zināms. Heianas perioda sievietes tradicionāli nevarēja apgūt ķīniešu valodu, kurā tika veikti pieraksti valdībā, tomēr Murasaki, augot izglītota tēva ģimenē, izrādīja labas sekmes tās apguvē. Viņa ieguva darbu pie imperatora Kadzana no Fudživaras klana (valdīja no 984. līdz 986. gadam). Murasaki Sikibu sāka imperatoram rakstīt dzejoļus un prozu. Divdesmit gadu vecumā viņa apprecējās un laida pasaulē meitu. Divus gadus vēlāk Murasaki vīrs nomira. Nav skaidri zināms, kad Murasaki sāka rakstīt romānu “Leģenda par Gendži”, bet pētnieki uzskata, ka tas notika pirms vai neilgi pēc vīra nāves, laika posmā no 1000. līdz 1012. gadam. Šis romāns ir uzskatāms par vienu no pasaules pirmajiem romāniem un ir viens no nozīmīgākajiem darbiem japāņu literatūrā. Ap 1005. gadu Murasaki tika uzaicināta uz imperatores Šosi galmu kā galma dāma. Murasaki turpināja rakstīt, pievienojot savam darbam ainas no galma dzīves. Pēc pieciem vai sešiem gadiem viņa aizgāja no galma un devās uz Bivas ezera apkārtni. Pētniekiem ir atšķirīgas versijas par Murasaki miršanas gadu. Daudzi uzskata, ka viņa mirusi 1014. gadā, bet daži uzskata, ka viņa bija dzīva vēl 1031. gadā. «The Tale of Genji: The world’s first novel?» (angļu). BBC Culture. Skatīts: 2023-12-21. Vikikrātuvē par šo tēmu ir pieejami multivides faili. Skatīt: Murasaki Sikibu. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Open Library profils (angliski)