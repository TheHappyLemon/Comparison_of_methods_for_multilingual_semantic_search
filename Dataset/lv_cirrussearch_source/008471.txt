Jons Valančūns (lietuviešu: Jonas Valančiūnas; dzimis 1992. gada 6. maijā Utenā, Lietuvā) ir lietuviešu basketbolists, spēlē centra pozīcijā, Lietuvas basketbola izlases dalībnieks. 2023. gadā pārstāv Nacionālās basketbola asociācijas (NBA) klubu Ņūorleānas "Pelicans". Karjeru profesionālā klubā uzsācis 2008. gadā, spēlējot Viļņas "Perlas". Šī kluba sastāvā spēlēja līdz 2009. gada decembrim. 2008.—2009. gada sezonā klubs spēlēja pēc spēka otrajā Lietuvas līgā, taču jau nākamajā sezonā kvalificējās Lietuvas basketbola līgai (LKL). Aizvadījis "Perlas" sastāvā sezonas pirmo pusi, J. Valančūns 2010. gada 17. janvārī parakstīja līgumu ar Viļņas "Lietuvos Rytas" ("Perlas" ir "Lietuvos Rytas" fārmklubs). "Lietuvos Rytas" sastāvā J. Valančūns ir piedalījies divās LKL Visu zvaigžņu spēlēs (2010, 2011). 2011. gada Visu zvaigžņu spēlē basketbolists guva 18 punktus un savāca 10 atlēkušās bumbas, tādējādi palīdzot "lietuviešu" komandai uzvarēt "ārzemniekus". Viņš tika atzīts par spēles vērtīgāko spēlētāju. "Lietuvos Rytas" gan 2010., gan 2011. gadā tika līdz LKL finālsērijai. 2010. gada finālsērijā tika gūta uzvara ar 4—3 pār Kauņas "Žalgiris", taču 2011. gada finālsērijā Viļņas klubs piekāpās ar 1—4. 2010. gadā tika izcīnīts arī Lietuvas basketbola federācijas kauss. 2011. gada NBA draftā J. Valančūnu ar kopējo 5. kārtas numuru izraudzījās Toronto "Raptors". Šī bija tobrīd augstākā drafta izvele starp visiem Lietuvas un Baltijas valstu basketbolistiem (2015. gada NBA draftā to pārspēja latvietis Kristaps Porziņģis, kuru draftēja kā 4.) Spēlētājs izlēma vēl vienu sezonu palikt Eiropā un turpināja pārstāvēt "Lietuvos Rytas", ar kuru viņam bija spēkā esošs līgums. Pēc šīs sezonas viņš devās uz Ziemeļameriku, lai sāktu karjeru NBA. Jau no pirmās sezonas "Raptors" sastāvā J. Valančūns nostiprinājās komandas vadošā centra spēlētāja pozīcijā un sezonas noslēgumā viņš tika iekļauts NBA simboliskajā debitantu otrajā izlasē. 2019. gada 7. februārī J. Valančūns kopā ar C. J. Mailzu un Delonu Raitu tika aizmainīts uz Memfisas "Grizzlies", kas bija nozīmīgs maiņas darījums "Raptors" ceļā uz NBA čempiontitulu. 2021. gada 7. augustā "Grizzlies" J. Valančūnu aizmainīja uz Ņūorleānas "Pelicans" pret Ēriku Bledso, Stīvenu Adamsu un 2022. gada pirmās kārtas drafta izvēli. J. Valančūns spēlēja Lietuvas U-16 izlases sastāvā 2008. gada Eiropas U-16 čempionātā. Viņš vidēji spēlē guva 14,3 punktus, savāca 11,1 atlēkušo bumbu un bloķēja 2,3 pretinieku metienus. Lietuvas izlase izcīnīja zelta medaļas un J. Valančūns tika atzīts par turnīra MVP. Divus gadus vēlāk spēlētājs bija U-18 izlases līderis Eiropas čempionātā Lietuvā. Viņš vidēji spēlē guva 19,4 punktus, savāca 13,4 atlēkušās bumbas un bloķēja 2,7 pretinieku metienus. Izlase atkal izcīnīja zelta medaļas un J. Valančūns arī šajā čempionātā tika atzīts par turnīra MVP. 2011. gadā Lietuvas U-19 izlase uzvarēja Pasaules čempionātā šī vecuma izlasēm, kas notika Latvijā. J. Valančūns bija komandas kapteinis un līderis (14,3 punkti, 11,1 atlēkusī bumba, 2,3 bloki vidēji spēlē) un pārliecinoši tika atzīts par visa turnīra vērtīgāko spēlētāju. 2011. gada Eiropas čempionātā pieaugušajiem, kas notika Lietuvā, J. Valančūns debitēja pieaugušo izlasē. Debijas spēlē pret Čehiju viņš guva 26 punktus un 11 atlēkušās bumbas. Lietuvas izlase čempionātā ieguva 5. vietu. Lietuvas izlases sastāvā J. Valančūns spēlēja arī 2012. gada Olimpiskajās spēlēs Londonā. 2013. gadā kopā ar izlasi izcīnīja sudraba medaļu Eiropas čempionātā, ko izdevās atkārtot arī 2015. gada Eiropas čempionātā. Lietuvas U-19 izlase pirmo reizi kļūst par pasaules čempioni, sportacentrs.com Lietuva triumfē pasaules U-19 basketbola čempionātā Arhivēts 2011. gada 15. septembrī, Wayback Machine vietnē., delfi.lv Dukulis — ceturtais labākais cīnītājs par atlēkušajām bumbām pasaules U-19 čempionātā Arhivēts 2011. gada 17. augustā, Wayback Machine vietnē., delfi.lv «Statistika: Valančūns dominē; Latvijai visvairāk kļūdu». Sportacentrs.com. Skatīts: 2012-01-04. Par pasaules U-19 čempionāta MVP atzīts Valančūns Arhivēts 2011. gada 17. augustā, Wayback Machine vietnē., delfi.lv Vikikrātuvē par šo tēmu ir pieejami multivides faili. Skatīt: Jons Valančūns. Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Russiabasket profils (krieviski) Eirolīgas profils (angliski) ESPN NBA profils (angliski) RealGM Basketball profils (angliski)