Āfrikas tuksnešu gazeles, Āfrikas tuksnešu gazeļu ģints (Nanger) ir viena no dobradžu dzimtas (Bovidae) ģintīm, kas apvieno 3 mūsdienās dzīvojošas gazeļu sugas. Tās visas mājo Āfrikā, sākot ar Sahāras tuksnesi, Sāhilas joslu un beidzot ar Āfrikas ragu austrumos. Kopējā izplatības areāla dienvidu robeža sasniedz Tanzānijas ziemeļus. Nesenā pagātnē visas šīs ģints sugas tika klasificētas gazeļu ģintī (Gazella). Āfrikas tuksnešu gazeles ir samērā nelieli, eleganti pārnadži ar graciozu ķermeņa uzbūvi, garām, tievām kājām un smalkām galvām. Tēviņi nedaudz lielāki nekā mātītes. Visām sugām abiem dzimumiem ir ragi, lai gan tēviņiem ragi ir lielāki. Gazelēm ir raksturīgs ruds matojums, vēders gaišs, gandrīz balts. Lielākā ģintī ir Sahāras gazele (Nanger dama), kuras augstums skaustā ir 120 cm. Salīdzinoši abām pārējām gazeļu sugām tēviņu augstums plecos ir apmēram 92 cm. Gazeles ir ļoti ātri dzīvnieki un īsā distancē spēj sasniegt ātrumu ap 80 km/h, toties garā distancē spēj ilgstoši skriet ar ātrumu 48 km/h. Tās mājo dažādos sausos biotopos — tuksnešos, savannā un zāļainos līdzenumos ar īsu zāli. Tuksnešu gazeles piemērojušās ļoti pieticīgiem barības un ūdens apstākļiem. Atšķirībā no citām gazelēm un antilopēm tās nav tik ļoti atkarīgas no ūdens resursiem, jo galvenokārt nepieciešamo ūdeni uzņem ar sulīgo augu lapām. Piemēram, Granta gazeles (Nanger granti), kuras līdzīgi kā antilopes gnu un Tomsona gazeles veic sezonālo migrāciju, atšķirībā no šiem dzīvniekiem migrē pretējā virzienā. Āfrikas tuksnešu gazeļu ģints (Nanger) Granta gazele (Nanger granti) Sahāras gazele (Nanger dama) Someringa gazele (Nanger soemmerringii) Mammals Species of the World: Nanger «ARKive: Dama gazelle (Nanger dama)». Arhivēts no oriģināla, laiks: 2013. gada 8. jūnijā. Skatīts: 2015. gada 2. martā. Grant’s Gazelle Ultimateungulate: Nanger soemmerringii "Gazelle". The Columbia Electronic Encyclopedia, 6th ed. 2007, Columbia University Press. Western, D., 1975. Water availability and its influence on the structure and dynamics of a savannah large mammal community. East African Wildlife Journal, vol.13, pp.265-286. «Our Beautiful World: Gazelles». Arhivēts no oriģināla, laiks: 2015. gada 28. martā. Skatīts: 2015. gada 2. martā. Our Beautiful World: Gazelles Dama Gazelle Facts