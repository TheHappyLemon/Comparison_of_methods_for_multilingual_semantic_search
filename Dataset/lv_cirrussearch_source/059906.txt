Mazā Diomida sala (angļu: Little Diomede Island) vai Inalika (iņupiatu: Iŋaliq — ‘netālā’), agrāk arī Krūzenšterna sala (krievu: остров Крузенштерна), ir mazākā no divām salām Diomida salu grupā Beringa šaurumā starp Ziemeļu Ledus okeāna Čukču jūru un Klusā okeāna Beringa jūru. Administratīvi ietilpst ASV Aļaskas pavalstī. Sala izvietojusies Beringa šauruma vidū 37 km no Sjūarda pussalas krasta austrumos. 3,7 km plats jūrasšaurums to šķir no Krievijai piederošās Ratmanova salas rietumos. Sala klinšaina, stāviem krastiem. Augstākais punkts ir 494 m vjl. Jūrasšauruma atklājējs starp Āziju un Ameriku Semjons Dežņovs 1648. gadā savos ziņojumos pieminējis divas salas jūrasšaurumā. Salas pirmais apmeklēja Vituss Berings 1728. gada 16. augustā Svētā Diomida piemiņas dienā pēc pareizticīgo kalendāra, par godu kam arī tās nodēvētas, bet atsevišķās salas nosauktas par Lielo Diomidu un Mazo Diomidu. Pēc Aļaskas pirkuma līguma parakstīšanas starp Diomida salām tika novilkta robeža starp Krieviju un ASV un Mazā Diomida sala nonāca ASV īpašumā. Salā izsenis pastāvējis neliels iņupiatu ciems tās rietumu krastā. Iedzīvotāji runā īpašā iņupiatu valodas Beringa šauruma dialektā. 20. gadsimta pirmajā pusē iz Mazo Diomidu pakāpeniski pārcēlās lielākā daļa no Ratmanova salas iedzīvotājiem un mūsdienās Inalikas ciems ir vienīgā salu pastāvīgi apdzīvotā vieta. Kawerak. Inc. Diomede Vikikrātuvē par šo tēmu ir pieejami multivides faili. Skatīt: Mazā Diomida sala.