Rautaruukki Oyj ir Somijas uzņēmums, kas nodarbojas ar metāla izstrādājumu ražošanu būvniecības un inženierijas nozarei. uzņēmums ir dibināts 1960. gadā. Tā galvenais birojs atrodas Helsinkos. Rautaruukki īpašnieks ir Zviedrijas uzņēmums SSAB. Uzņēmums piedāvā tērauda būvniecības izstrādājumus un pakalpojumus jumtiem un sienām ar zīmolu Ruukki un Plannja. Uzņēmumu Rautaruukki 1960. gadā kopīgi dibināja Somijas valdība un uzņēmumi Outokumpu, Valmet, Wärtsilä, Rauma-Repola, Fiskars, lai nodrošinātu valsts kuģubūvi un citu metāla rūpniecību ar izejmateriāliem. Uzņēmuma tērauda lietuve Rāhē bija pirmā rietumvalstīs, kas sāka ražot tēraudu ar ekonomiskāku nepārtrauktas liešanas metodi tradicionālās lietņu metodes vietā. 1960. gadā uzņēmums sāka darbu ar sešiem darbiniekiem, bet dekādes beigās tajā strādāja vairāk kā 1700 cilvēki. 1970. gados Hemēnlinā tika atklāta aukstās metodes velmētava, kurā ražoja caurules. Rāhē 1976. gadā darbu sāka otra domna. 1980. gados Rautaruukki sāka paplašināties Rietumeiropā, nodibinot pārdošanas birojus un iegādājoties uzņēmumus. Tika nopirkti: Dānijas krāsošanas uzņēmums Metalcolour A/S, Norvēģijas tērauda vairumtirgotājs CCB-Gruppen, Vācijas cauruļu ražotājs Schmacke Rohr GmbH. 1989. gadā Dānijā tika izveidota aukstas formēšanas sekciju ražotne Stelform A/S. 1990. gadu sākumā Rautaruukki iegādājās Somijas metāla jumtu ražotāju Rannila. Uzņēmums iegāja jaunajos tirgos Austrumeiropā. 1994. gadā uzsāktā privatizācija, kas noslēdzās 1997. gadā, valsts daļu no 86,8 % samazināja līdz 40,1 %. 2004. gada 1. janvārī par uzņēmuma izpilddirektoru kļuva Sakari Tamminens. Viņš uzsāka visaptverošu reformu programmu. Visi dažādie Rautaruukki uzņēmumi sāka lietot vienotu zīmolu Ruukki. Jaunās stratēģijas mērķis bija Ruukki pārvērst no tradicionālā tērauda ražotāja uz inženiertehnisko uzņēmumu. Vienlaikus sākās investīcijas risinājumos būvniecības un mašīnbūves nozarēm. Tērauda bizness koncentrējās uz īpašiem tērauda izstrādājumiem. Ruukki visā pasaulē īstenoja prasīgus būvniecības un inženiertehniskos projektus. 2004. gada 1. augustā visi Rautaruukki meitas uzņēmumi Somijā (Asva Oy, Rannila Steel Oy, Oy JIT-Trans Ltd, August Lindberg Oy un SKJ-yhtiöt Oy) tika apvienoti mātes uzņēmumā. 2004. gadā tika iegādāts uzņēmums Velsa, 2005. gadā — Metalplast un Syneco Industri AB, 2006. gadā — PPTH, OOO Ventall, Omeo, AZST-Kolor un Steel-Mont. 2005. gadā Ruukki ienāca Ķīnā. 2007. gadā par galveno izejvielu piegādātāju Rautaruukki kļuva Zviedrijas LKAB. 2011. gada 1. maijā Rautaruukki Oyj tikareorganizēts, izveidojot meitasuzņēmumus, kas koncentrējas uz dažādām uzņēmējdarbības jomām: Ruukki Construction, Ruukki Engineering un Ruukki Metals. 2011. gada beigās Ruukki atvēra pārdošanas biroju Mumbajā, Indijā. 2012. gada oktobrī uzņēmums mainīja stratēģiju un paziņoja, ka pārdos savu inženiertehnisko biznesu, pievēršoties būvniecības un speciālā tērauda biznesa attīstībai. 2014. gada janvārī Zviedrijas uzņēmums SSAB izteica akciju apmaiņas piedāvājumu Rautaruukki uzņēmumu apvienošanai. Maijā piedāvājuma periods tika pagarināts līdz 2014. gada 27. jūnijam. Pēc konkurences institūciju atļauju saņemšanas apvienošanās notika 29. jūlijā, SSAB iegūstot 95,1 % Rautaruukki akciju, savukārt Rautaruukki akcionāri pretī saņēma SSAB kapitāldaļas. SSAB akciju kotēšana Nasdaq OMX Helsinki biržā sākās 1. augustā. Līdz gada beigām SSAB ieguva visas Rautaruukki akcijas. Pēc Eiropas Komisijas apvienošanās nosacījumiem, SSAB meitas uzņēmums Somijā Plannja Oy, kas specializējas lokšņu tērauda apstrādē, profilēšanā un izplatīšanā, bija jāpārdod (tas tika pārdots 2015. gada februārī uzņēmumam Metehe Oy). Savukārt SSAB varēja paturēt Zviedrijas uzņēmumu Plannja AB, un tas tika pievienots Rautaruukki. 2018. gadā uzņēmums Krievijā OOO Ruukki Rus tika pārdots Salavatneftemaš. 2019. gadā Ruukki Construction iegādājās Somijas uzņēmuma Piristeel Oy, kas ražo jumta drošības un lietus ūdens novadīšanas sistēmas, 67 % kapitāldaļu. 2019. gadā Ruukki Construction nolēma pārdot ēku sistēmu biznesu Vācijas Donges Group. 2022. gada 2. februārī tika paziņots, ka Ruukki Construction iegādāsies Zviedrijas lokšņu metāla risinājumu uzņēmuma Dala-Profil AB 90 % kapitāldaļu. Pēc Krievijas iebrukuma Ukrainā 2022. gada martā Ruukki pārtrauca produkcijas pārdošanu Krievijā un Baltkrievijā. Ukrainā, kur uzņēmumam bija rūpnīca Kopilivā un pārdošanas biroji, tika apturēta visa darbība. 1995. gadā Latvijā tika reģistrēts Somijas uzņēmuma Rannila meitas uzņēmums SIA Rannila Steel Latvia. Tajā pašā laikā tika dibināts uzņēmums SIA Rautaruukki Metālcentrs. 2001. gadā tas mainīja nosaukumu uz SIA ASVA Latvija, iekļaujoties Rautaruukki apkalpošanas nodaļā ASVA Oy. 2004. gadā Rannila Steel Latvia un ASVA Latvija tika apvienoti zem vienota zīmola Ruukki kā uzņēmums ar nosaukumu SIA Ruuki Latvija. 2005. gada 5. maijā uzņēmumam Ruukki Latvija tika pievienots SIA Ruukki Metals Latvija. Uzņēmums piedāvāja tērauda konstrukcijas, jumtus un citus tērauda izstrādājumus gan vairumtirdzniecībā, gan mazumtirdzniecībā, kā arī veica to uzstādīšanu. 2021. gada 10. novembrī tika paziņots, ka SIA Ruukki Latvija tiks apvienots ar Igaunijas uzņēmumu AS Ruukki Products. 24. novembrī tika reģistrēta Ruukki Products AS Latvijas filiāle. 2022. gada 11. aprīlī SIA Ruukki Latvija tika reorganizēts, to pievienojot Igaunijas uzņēmumam Ruukki Products. Privatisation and Public Ownership in Finland Willner, Johan; CESifo, Munich, 2003; CESifo Working Paper No. 1012 SSAB has divested Finnish Plannja Oy as one of the remedies required under the Rautaruukki transaction SSAB, February 03, 2015 [1] Ruuki Latvija informācija Firmas.lv vietnē Rautaruukki Metālcentrs iekļaujas ASVA Arhivēts 2016. gada 10. martā, Wayback Machine vietnē. Dienas bizness (1644) 11.06.2001 Zīmolu apvienošana Georgs Rubenis, Diena, 2005-08-15 Ruukki Latvija apvienojas ar Igaunijas uzņēmumu Db.lv, 10.11.2021 Oficiālā mājaslapa Oficiālā mājaslapa latviski