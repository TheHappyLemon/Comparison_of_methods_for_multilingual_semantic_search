Kristiāns Rubīns (dzimis 1997. gada 11. decembrī) ir latviešu hokejists, aizsargs. Pašlaik (2023) spēlē Zviedrijas hokeja līgas klubā Modo. 2013. gadā, 15 gadu vecumā, Rubīns devās uz Zviedriju, kur pievienojās VIK Västerås HK kluba jauniešu sistēmai. Jau 2014.—15. gada sezonā aizvadīja 10 spēles kluba pamatsastāvā Allsvenskan čempionātā. Pēc 2015.—16. gada sezonas pārcēlās uz Ziemeļameriku, kur pievienojās Rietumu hokeja līgas komandai Medicine Hat Tigers, tās rindās aizvadot nākamās divas sezonas. 2018.—19. gada sezonu uzsāka ECHL vienībā Ņūfaundlendas "Growlers", taču sezonas gaitā 15 spēles aizvadīja arī AHL vienībā Toronto "Marlies". Kopā ar "Growlers" Rubīns kļuva par ECHL čempionu. Nākamo sezonu jau pilnībā aizvadīja "Marlies" sastāvā. 2020. gada aprīļa sākumā noslēdza divu gadu līgumu ar NHL klubu Toronto "Maple Leafs", turpinot spēlēt "Marlies" sastāvā. 2021. gada 4. novembrī tika izsaukts uz "Maple Leafs", taču vien dažas stundas vēlāk atgriezās "Marlies". 2021. gada 7. decembrī debitēja NHL "Maple Leafs" sastāvā pret Kolumbusas "Blue Jackets". Nacionālajā hokeja līgā aizvadīja trīs spēles. 2022. gada jūlijā parakstīja līgumu ar NHL klubu Otavas "Senators". Tomēr tajā nenospēlēja nevienu spēli un sezonas lielāko daļu aizvadīja AHL komandā Belevilas "Senators". 2023. gada martā tika aizmainīts uz Kalgari "Flames", līdz sezonas beigām spēlēja tā fārmklubā AHL Kalgari "Wranglers". 2023. gada jūnijā parakstīja līgumu ar Zviedrijas hokeja līgas klubu Modo. Latvijas hokeja izlases rindās spēlējis 2018. gada Pasaules čempionātā. Debijas vārtus izlasē guva spēlē pret Kanādu, kurā Latvijas izlase pretiniekiem piekāpās ar 1:2 pagarinājumā. Pārstāvēja Latvijas izlasi arī 2021. un 2022. gada pasaules čempionātos. 2023. gada Pasaules čempionāta spēlē par 3. vietu Rubīns guva divus vārtus, ieskaitot uzvaru nesošos, iegūstot Latvijai bronzas medaļu. DELFI Sports. «Rubīns NHL debitē ar uzvaru pār Merzļikinu, kurš tiek nomainīts». delfi.lv (latviešu), 2021. gada 8. decembris. Skatīts: 2021. gada 8. decembrī. «Hokejists Rubīns noslēdz līgumu ar NHL klubu Otavas «Senators»». lsm.lv. 2022. gada 14. jūlijā. Skatīts: 2023. gada 7. jūnijā. «Kalgari «Flames» maiņas darījumā NHL no Otavas «Senators» iegādājas aizsargu Rubīnu». lsm.lv. 2022. gada 14. jūlijā. Skatīts: 2023. gada 10. martā. «Latvijas hokeja izlases bronzas vārtu guvējs Rubīns spēlēs Zviedrijas augstākajā līgā». lsm.lv. 2022. gada 14. jūlijā. Skatīts: 2023. gada 6. jūnijā. «Fantastika! Latvija papildlaikā salauž lielo ASV un izcīna bronzas medaļas!». Sportacentrs.com (latviešu). 2023. gada 28. maijs. Skatīts: 2023. gada 28. maijā. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)