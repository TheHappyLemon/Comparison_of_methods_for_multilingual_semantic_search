Marte Krokstada Juhansena (norvēģu: Marthe Kråkstad Johansen; dzimusi 1999. gada 5. janvārī) ir norvēģu biatloniste. Juhansena piedalījās 2016. gada ziemas jaunatnes olimpiskajās spēlēs Lillehammerē, kur izcīnīja četras medaļas — sudrabu sprintā, iedzīšanā un 1+1 jauktajā stafetē, kā arī zeltu jauktajā stafetē. 2017. gada Pasaules čempionātā jauniešiem Brezno viņa izcīnīja sudraba medaļu stafetē. Pēc gada, kad Pasaules čempionāts jauniešiem risinājās Otepē, stafetē ieguva bronzu, bet individuāli labāko rezultātu sasniedza iedzīšanā, ieņemot 6. vietu. 2019. gada Pasaules čempionātā junioriem Brezno iedzīšanā arī bija sestā, paceļoties par 12 vietām pēc sprintā iegūtās 18. vietas. 2020. gadā Lencerheidē ieguva Pasaules junioru čempionāta bronzu stafetē, bet individuāli labākais rezultāts bija piektā vieta sprintā. Tajā pašā gadā debitēja pieaugušo sacensībās, startējot Eiropas čempionātā Raubičos. 2020.—2021. gada sezonā startēja IBU kausā. Pirmo pjedestālu IBU kausa sacensībās viņa sasniedza 2021. gada februārī sprintā, piekāpjoties tikai Krievijas biatlonistei Anastasijai Jegorovai. 2021.—2022. gada sezonā IBU kausa kopvērtējumā ieņēma 4. vietu. Nākamās sezonas pirmajā IBU kausa posmā Idrē izcīnīja divas uzvaras — gan sprintā, gan iedzīšanā. 2023. gada Eiropas čempionātā Lencerheidē labāko rezultātu sasniedza 15 km individuālajā distancē — 9. vietu. IBU kausa sezonas noslēgumā Kenmorā, Kanādā, uzvarēja distancē ar kopēju startu un iedzšīanā, kā arī kopā ar Martinu Uldālu uzvarēja arī 1+1 jauktajā stafetē. 2023. gada 18. martā debitēja Pasaules kausa sacensībās Holmenkollenē. Sprinta distancē ar nekļūdīgu šaušanu viņa ieņēma 18. vietu, jau savā pirmajā sacīkstē iegūstot punktus Pasaules kausa ieskaitē. 2023.—2024. gada sezonas pirmajā Pasaules kausa posmā Estešundā 15 km individuālajā distancē pirmo reizi sasniedza labāko desmitnieku, ieņemot astoto vietu. Viņa pirmoreiz tika iekļauta arī Norvēģijas stafetes komandas sastāvā un kopā ar Jūni Arnekleivu, Karolīni Knoteni un Ingridu Lannmarku Tandrevollu izcīnīja uzvaru. «Anastasiia Egorova and Philipp Nawrath win IBU Cup sprints». biathlonworld.com (angļu). 2021. gada 20. februāris. Skatīts: 2023. gada 16. decembrī. «Johansen and Uldal win pursuits for Norway». biathlonworld.com (angļu). 2022. gada 30. novembris. Skatīts: 2023. gada 16. decembrī. «Canmore Pursuits to Johansen and Botn: Tilda Johansson Wins IBU Cup Total Score». biathlonworld.com (angļu). 2023. gada 3. marts. Skatīts: 2023. gada 16. decembrī. «Norway Sweeps Canmore Mixed Relays; Wins Both Nations Cups». biathlonworld.com (angļu). 2023. gada 4. marts. Skatīts: 2023. gada 16. decembrī. «Tandrevold Anchors Norway to Relay Win». biathlonworld.com (angļu). 2023. gada 29. novembris. Skatīts: 2023. gada 16. decembrī. Vikikrātuvē par šo tēmu ir pieejami multivides faili. Skatīt: Marte Krokstada Juhansena. Olympedia profils (angliski) IBU profils (angliski) biathlon.com.ua profils (ukrainiski) FIS profils (distanču slēpošana) (angliski)