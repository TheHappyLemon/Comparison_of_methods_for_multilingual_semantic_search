Baltais vizbulis (latīņu: anemone nemorosa; angļu: wood anemone, krievu: белая ветреница) ir daudzgadīgs gundegu dzimtas lakstaugs. Augums neliels 10 — 20 cm. Saknenis ložņājošs. Sakneņa krāsa no iedzeltena līdz tumši brūnam. Stublājs stāvs, parasti kails vai klāts ar sīkiem matiņiem. Apakšējā lapa ir vai nu staraini šķelta, vai tās nav vispār. Augšējās lapas ir trīs, uz 1-2 cm gariem kātiem, sakārtotas mieturī, stublāja augšdaļā. Parasti ir viens balts zieds stublāja augšdaļā. Zieda lielums 1 — 2 cm. Zied pavasarī pirms lapkoku saplaukšanas (no aprīļa līdz jūnijam). Latvijā ir izplatīts visā teritorijā. Aug mežos, skrajos krūmājos un gravu nogāzēs. Izmanto arī kā dekoratīvu augu apstādījumos. Augs ir indīgs. Satur anemonolu, kuram sadaloties rodas anemonīns. Vizbuļu noteicējs