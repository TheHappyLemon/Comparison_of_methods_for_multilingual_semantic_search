Roberto Luongo (itāļu: Roberto Luongo; dzimis 1979. gada 4. aprīlī Monreālā) ir bijušais kanādiešu hokejists, vārtsargs, Kanādas hokeja izlases dalībnieks. Karjeras laikā aizvadījis 19 sezonas Nacionālās hokeja līgas klubos Floridas "Panthers", Vankūveras "Canucks" un Ņujorkas "Islanders". Kanādas izlases rindās kļuvis par divkārtēju olimpisko un divkārtēju pasaules čempionu. Debiju NHL Luongo piedzīvoja 1999.—2000. gada sezonā, kad pēc 26 AHL nospēlētām spēlēm, 24 spēles aizvadīja Ņujorkas "Islanders" rindās. Nākamajā sezonā viņš spēlēja jau Floridas "Panthers" rindās. 2001. gada rudenī Luongo pagarināja līgumu ar "Panthers" uz nākamajiem četriem gadiem. 2004.—05. gada NHL sezonas lokauta laikā nespēlēja. "Panthers" rindās Luongo spēlēja līdz pat 2005.—06. gada sezonas beigām, kad kopā ar Lukāšu Krajīčeku tika aizmainīts uz Vankūveras "Canucks". Luongo momentāli kļuva par "Canucks" pamatvārtsargu, 2008.—09., kā arī 2009.—10. gada sezonā pildot arī komandas kapteiņa funkcijas. 2010.—11. gada sezonā Luongo kopā ar "Canucks" sasniedza Stenlija kausa finālu, tajā gan piekāpjoties Bostonas "Bruins" vienībai. Tajā pašā sezonā Luongo ieguva arī Viljama Dženingsa balvu. 2013.—14. gada sezonas vidū Luongo tika aizmainīts uz Floridas "Panthers". "Panthers" rindās aizvadīja vairākas nākamās sezonas, līdz 2019. gada vasarā paziņoja par karjeras noslēgšanu. Kanādas hokeja izlases sastāvā piedalījies 2006., 2010. un 2014. gada olimpiskajās spēlēs, 2010. un 2014. gadā kļūstot par Olimpisko čempionu. Spēlējis arī četros Pasaules čempionātos, 2003. un 2004. gadā izcīnot zelta medaļu, bet 2005. gadā izcīnot sudraba medaļu. Piedalījies arī 1998. un 1999. gada Pasaules U-20 jauniešu čempionātos, 1999. gadā izcīnot zelta medaļu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)