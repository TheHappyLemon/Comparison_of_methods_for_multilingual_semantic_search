Roberts Nilsons (zviedru: Robert Nilsson; dzimis 1985. gada 10. janvārī) ir zviedru hokejists, malējais uzbrucējs, Zviedrijas hokeja izlases dalībnieks. Pašlaik (2013) spēlē Šveices hokeja līgas kluba Cīrihes "Lions" sastāvā. Roberta tēvs Kents Nilsons arī bija profesionāls hokejists, kurš Roberta dzimšanas brīdī pārstāvēja NHL klubu Kalgari "Flames". Savu profesionālā spēlētāja karjeru Nilsons uzsāka 2001. gadā, kad debitēja Allsvenskan līgas klubā Leksand IF. Jau sākot ar nākamo sezonu klubs spēlēja Zviedrijas Elitsērijā. Zviedrijā Nilsons turpināja spēlēt līdz 2004.—05. sezonas izskaņai. 2005. gada vasarā Nilsons pievienojās NHL klubam Ņujorkas "Islanders", kas uzbrucēju bija izvēlējusies 2003. gada NHL draftā. "Islanders" rindās Nilsonam neizdevās nostiprināties līgā, jau 2006.—07. sezonā tiekot aizmainītam uz Edmontonas "Oilers" vienību. Tajā Nilsons spēlēja līdz 2010. gada vasarai, kad hokejista līgums tika izpirkts. Pēc tam, kad Nilsona līgums ar "Oilers" tika pārtraukts, hokejists pievienojās Ufas "Salavat Julajev" rindām, 2010.—11. sezonā kopā ar komandu izcīnot arī Gagarina kausu. Gadu vēlāk hokejists pārcēlās uz citu KHL klubu - Ņižņijnovgorodas "Torpedo". Tā rindās Nilsons tika atzīts par februāra labāko līgas uzbrucēju. 2013. gada vasarā Nilsons noslēdza trīs gadu līgumu ar Šveices hokeja līgas vienību Cīrihes "Lions". Zviedrijas izlases rindās spēlējis 2008. un 2011. Pasaules čempionātos, 2011. gadā izcīnot arī sudraba medaļas. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)