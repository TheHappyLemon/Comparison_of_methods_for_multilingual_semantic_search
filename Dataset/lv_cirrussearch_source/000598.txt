Baltkrievijas guberņa (baltkrievu: Беларуская губэрня, krievu: Белорусская губерния) bija Krievijas Impērijas guberņa Pāvila I Romanova valdīšanas laikā (1796—1802), kurā ietilpa trīs bijušās Inflantijas vaivadijas apriņķi ar latviešiem kā lielāko etnisko grupu. Tās teritorija aptvēra mūsdienu Latvijas Latgali un lielāko daļu Baltkrievijas austrumu daļas (Vitebskas apgabala, Mogiļevas apgabala un Gomeļas apgabala daļas), kā arī nedaudz Krievijas Pleskavas apgabala (Sebežas un Ņeveļas rajoni) un Smoļenskas apgabala (Veļižas rajons) teritorijas. Guberņas centrs bija Vitebska (mūsdienu Baltkrievijā). Guberņas teritorija tika inkorporēta Krievijas Impērijas sastāvā pēc Polijas—Lietuvas kopvalsts pirmās dalīšanas 1772. gadā. Vispirms Inflantijas vaivadijas un Polockas vaivadijas teritorijas tika pievienotas Pleskavas guberņai, tad 1776. gadā tika izveidota Polockas guberņa, kas pēc 1778. gada tika dēvēta par Polockas vietniecību. Krievijas imperators Pāvils I Romanovs tūlīt pēc nākšanas pie varas veica impērijas teritoriālo reformu, kā rezultātā pie Polockas vietniecības tika pievienota Mogiļevas vietniecība, izveidojot Baltkrievijas guberņu ar galvaspilsētu Vitebskā. Nākamais imperators Aleksandrs I Romanovs 1802. gadā lika guberņu sadalīt Vitebskas un Mogiļevas guberņās, kas ietilpa Baltkrievijas ģenerālgubernatūrā. Kurzemes guberņa un Vidzemes guberņa ziemeļrietumos, Minskas guberņa rietumos, Pleskavas guberņa ziemeļos, Smoļenskas guberņa austrumos, Mazkrievijas guberņa dienvidos. Baltkrievijas guberņas sastāvā bija 16 apriņķi: Beļickas apriņķis (Белицкий уезд), Čausas apriņķis (Чаусский уезд), Čerikovas apriņķis (Чериковский уезд), Gorodokas apriņķis (Городокский уезд), Daugavpils apriņķis (Динабургский уезд), Ludzas apriņķis (Люцинский уезд), Mogiļevas apriņķis (Могилёвский уезд), Mstislavas apriņķis (Мстиславский уезд), Neveļas apriņķis (Невельский уезд), Oršas apriņķis (Оршанский уезд), Polockas apriņķis (Полоцкий уезд), Rogačevas apriņķis (Рогачевский уезд), Sebežas apriņķis (Себежский уезд), Sennas apriņķis (Сенненский уезд), Veļižas apriņķis (Велижский уезд), Vitebskas apriņķis (Витебский уезд). Vikikrātuvē par šo tēmu ir pieejami multivides faili. Skatīt: Baltkrievijas guberņa. Krievijas Lielās enciklopēdijas raksts (krieviski) Витебская губерния (krieviski)