Rāmens (japāņu: ラーメン (rāmen), no ķīniešu: 拉麵 / 拉面 (lāmiàn) — 'stieptās nūdeles') ir japāņu buljona zupa ar nūdelēm, gaļu, olu, dārzeņiem un dažādām citām piedevām. Izšķir četrus galvenos rāmena pamatveidus: sojas mērces (醤油 (shōyu)), sāls (塩 (shio)), raudzētas sojas pupiņu pastas (味噌 (miso)) un cūkgaļas (豚骨 (tonkotsu)) rāmenu. Rāmena pirmsākumi meklējami 19. gadsimta beigās un 20. gadsimta sākumā, kad to uz Japānu atveda ķīniešu iebraucēji. Zupas sākotnējais nosaukums bija shina soba (支那そば — 'ķīniešu griķu nūdeles'), un to gatavoja strādnieku šķiras pārstāvji. 20. gadsimta sākumā Tokijā rāmenu sāka pārdot arī ielas tirgotavās, bet 20. gadsimta vidū rāmena nūdeles sāka gatavot no kviešiem. 1954. gadā šefpavārs Kazuo Jamagiši (Kazuo Yamagishi) Tokijā atvēra rāmenu restorānu Taishoken, aizsākot rāmena revolūciju. Rāmena izplatīšanās ārpus Japānas sākās 2004. gadā, kad šefpavārs Deivids Čangs Ņujorkā atvēra ēstuvi Momofuku Noodle Bar. 1958. gadā izgudrotājs Momofuku Ando radīja pirmās aplejamās rāmena nūdeles, bet 1971. gadā — karstumizturīgus polistirola traukus, atvieglojot rāmena pagatavošanu un veicinot tā izplatību. Rāmenam ir četras pamatsastāvdaļas: buljons, garšvielas (垂れ (tare)), „biezumi” un nūdeles. Buljonu vāra vismaz trīs stundas no cūku vai putnu daļām, jūras veltēm vai dārzeņiem. Rāmenā mēdz izmantot divu dažādu buljonu sajaukumu (piemēram, cūkgaļas un vistas buljonu vai jūras velšu un vistas buljonu). Garšvielas izvēlas atkarībā no rāmena veida: miso tare garšu iegūst gaišo, tumšo vai sarkano raudzēto sojas pupiņu pastu sajaucot ar mirīnu, sakē, ingveru un ķiplokiem, shōyu tare raudzētas sojas pupiņu pastas vietā izmanto sojas mērci, bet shio tare gatavo no dažādām jūraszālēm, gliemjiem, jūras veltēm un citām sāļām sastāvdaļām. Savukārt cūkgaļas rāmenam pamatgaršu piešķir pati cūkgaļa. Nūdeles gatavo no kviešu miltiem, un tās var būt šauras, platas vai krokotas formas. Rāmena nūdelēm raksturīgo elastīgo konsistenci iegūst gatavošanā izmantojot sārmainu ūdeni (かん水 (kansui)). Visbeidzot kā „biezumus” rāmenam pievieno sautētas cūku pavēderes vai pleca gabalus, zivju bumbiņas, olas, diedzētas zeltainās pupiņas, kukurūzu, kāposta strēmeles, sēnes, bambusa dzinumus, spinātus, nori, sīpollokus un citas sastāvdaļas. Linda Mazure (2017. gada 21. janvāris). "Austrumu rāmenzupa ziemas spelgonim". Diena. Atjaunināts: 2020. gada 28. septembrī. "Ramen. Buljons un piedevas. It kā tik vienkārši, bet reizē tik sarežģīti". L'OFFICIEL Baltics. 2018. gada 9. novembris. Atjaunināts: 2020. gada 28. septembrī.[novecojusi saite] Japāņu rāmen zupa. 2017. gada 27. oktobris. Delfi. Skatīts: 2020. gada 28. septembrī. Egita Pandare (2017. gada 27. oktobris). Gardēža 'roltoni' — rāmens ar plaucēto olu un sieru . Delfi. Skatīts: 2020. gada 28. septembrī.