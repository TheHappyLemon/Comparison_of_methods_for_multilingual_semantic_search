Kosmos-359 (krievu: Космос-359) bija PSRS Venera programmas kosmiskais aparāts. Tas kosmosā tika palaists 1970. gada 22. augustā, bet dzinējbloka kļūmes dēļ palika Zemes orbītā. Kosmos-359 bija identisks 17. augustā palaistajai zondei Venera-7, un tās mērķis bija veikt nosēšanos uz Veneras virsmas. Kosmiskais aparāts tika palaists 1970. gada 22. augustā 05:06:09 UTC ar nesējraķeti Molnija-M no Baikonuras kosmodroma. Raķetes pirmās trīs pakāpes nostrādāja kā plānots, un zonde ar dzinējbloku NBLtika ievadīta eliptiskā orbītā ap Zemi ar perigeju 210 km un apogeju 910 km. Veicot manevru stacijas ievadīšanai trajektorijā uz Veneru, dzinējbloka dzinēja aizdedzināšana aizkavējās un tas pārtrauca darbību pēc tikai 25 sekundēm. Kļūme galu galā tika attiecināta uz barošanas sistēmas līdzstrāvas transformatora sabojāšanos. Tādējādi kosmiskais aparāts palika uz Zemes orbītā. Tolaik Padomju Savienībā nebija pieņemts ziņot par neveiksmīgiem kosmiskajiem startiem, tāpēc Zemes orbītā palikusī starpplanētu stacija tika nosaukta par Kosmos-359. Kosmos-359 perigejs bija 210 km, tādēļ atmosfēras daļiņu ietekmē tas bremzējās. 1970. gada 6. novembrī kosmiskais aparāts nogāja no orbītas un sadega Zemes atmosfērā. Soviet Venus Probe Launches Sven Grahn Venera 7 (V-70 #1, 2) Gunter Dirk Krebs (angliski)