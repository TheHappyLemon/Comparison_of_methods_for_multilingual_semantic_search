Jānis Birks (dzimis 1956. gada 31. jūlijā Rīgā) ir latviešu ārsts un politiķis. Laikā no 2007. līdz 2009. gadam viņš bija Rīgas domes priekšsēdētājs. Pārstāvējis partiju "Tēvzemei un Brīvībai/LNNK", kas šobrīd ir iekļāvusies Nacionālajā apvienībā. J. Birks ir beidzis Rīgas Medicīnas institūta Ārstniecibas fakultāti, anesteziologs-reanimatologs. Pēc augstskolas beigām 1980. gadā sācis darbu Gaiļezera slimnīcā, strādājis arī Rīgas 1. slimnīcā, bijis pasniedzējs medicīnas skolā. No 1992. līdz 2005. gadam viņš bija Baseina slimnīcas, vēlākā Latvijas Jūras medicīnas centra vadītājs (viņš ir arī viens no tā īpašniekiem, ticis iekļauts Latvijas miljonāru sarakstos). 2001. gadā pirmo reizi ievēlēts Rīgas domē, kur darbojās kā TB/LNNK frakcijas vadītājs. 2004. gadā nesekmīgi kandidēja Eiropas Parlamenta vēlēšanās. 2005. gadā atkārtoti ievēlēts Rīgas pašvaldībā, ievēlēts par domes priekšsēdētāja Aivara Aksenoka (JL) vietnieku. No 2006. gada J. Birks bija arī partijas TB/LNNK priekšsēdētāja vietnieks. 2007. gadā pēc A. Aksenoka atbrīvošanas no Rīgas mēra amata, J. Birks kā jaunās valdošās koalīcijas pārstāvis tika ievēlēts viņa vietā. Domes priekšsēdētāja amatu viņš ieņēma līdz sasaukuma beigām 2009. gadā. Pašvaldības vadītāja darbības laikā J. Birka darba stils būtiski neatšķīrās no priekšgājējiem. Dažādās pašvaldības struktūrās pret valdošajai koalīcijām lojālākiem tika nomainīti vadošie darbinieki, tai skaitā amatu zaudēja iepriekšējā mēra partijas biedrs pilsētas izpilddirektors Ēriks Škapars (JL), kura vietā ievēlēja Andri Grīnbergu. 2009. gada pašvaldību vēlēšanās J. Birka pārstāvētais TB/LNNK saraksts neiekļuva Rīgas domē (pirmo reizi pašvaldībā netika ievēlēts esošā mēra pārstāvētais politiskais spēks). Pēc šīs neveiksmes J. Birks aktīvā politikā kļuva mazāk pamanāms, tomēr 2011. gadā, kad TB/LNNK iekļāvās jaunā politiskajā partijā viņš kļuva par Nacionālās apvienības valdes locekli. Politikā darbojies arī J. Birka dēls Mārtiņš Birks, kurš tāpat pārstāvēja TB/LNNK. Par jauno Rīgas mēru ievēl "tēvzemieti" Birku TVNet Visvairāk "plusiņu" Rīgas domes vēlēšanās saņēmis Ušakovs, LETA, raksts portālā TVNET 12.06.2009., pārskatīts 01.07.2009. Nacionālajā apvienībā būs vairāk nekā 2000 biedru Diena