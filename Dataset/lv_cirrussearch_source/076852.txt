Denijs Džouns (dzimis 1986. gada 12. martā) ir viens no solistiem un ģitārists grupā McFly. Kopā ar viņu grupā spēlē Toms Flečers (ģitāra, balss), Dugijs Pointers (bass, balss) un Harijs Džads (bungas). McFly kļuva slaveni 2004. gadā. Denijs pirmo reizi satika Tomu Flečeru, kad bija devies uz atlasi puišu grupai V. Flečers, kurš filmēja atlasi vēlāk uzaicināja Deniju rakstīt kopā dziesmas priekš grupas Busted. Kopā ar viņiem dziesmas rakstīja arī Džeimss Borns. Kad dziesmu rakstīšana Busted bija beigusies, Flečers un Džouns devās uz InterContinental Hotel viesnīcu Londonā, lai sāktu strādāt pie savas(pagaidām vēl nenosauktās) grupas. Abi pārējie grupas dalībnieki tika atrasti ar sludinājuma palīdzību žurnālā NME. Džouns ir piedalījies dziesmu rakstīšanā priekš visiem četriem grupas albumiem. Viņš arī pārsvarā uzņemas izpildīt solo ģitāras partijas McFly dziesmās. Denijs kopā ar saviem grupas biedriem ir piedalījies daudz dažādos TV šovos. 2005. gada janvārī viņi bija viesmākslinieki Britu TV seriālā Casualty sērijā. Tāpat grupa atveidoja paši sevi filmā Just My Luck.