Rangnhilla Mūvinkele (norvēģu: Ragnhild Mowinckel; dzimusi 1992. gada 12. septembrī Moldē) ir norvēģu kalnu slēpotāja, 2018. gada ziemas olimpisko spēļu divu sudraba medaļu ieguvēja, 2019. un 2023. gada Pasaules čempionāta bronzas medaļniece. Pasaules kausa sacensībās debitēja 2012. gada 3. janvārī slalomā Zagrebā, bet nefinišēja. 2012. gada Pasaules čempionātā junioriem izcīnīja trīs medaļas: zeltu milzu slalomā un kombinācijā un bronzu supergigantā. 2012. gada martā ieguva savus pirmos punktus Pasaules kausa ieskaitē, ieņemot 25. vietu milzu slalomā Šladmingā. 2013. gada Pasaules čempionātā junioriem Kanādā ieguva sudrabu milzu slalomā un zeltu kombinācijā. 2013. gadā pirmo reizi piedalījās arī Pasaules čempionātā pieaugušajiem. Labāko rezultātu sasniedza kombinācijā, ieņemot 17. vietu, startēja arī milzu slalomā (21. vieta), nobraucienā (27. vieta), bet supergigantā nefinišēja. 2014. gadā pirmo reizi piedalījās ziemas olimpiskajās spēlēs. Labāko rezultātu sasniedza kombinācijā, ieņemot sesto vietu. Supergigantā viņa ierindojās 19. vietā, nobraucienā bija 27. vietā, bet milzu slaomā nefinišēja otrajā braucienā. 2017. gada 16. decembrī Mūvinkele pirmo reizi izcīnīja vietu uz goda pjedestālā Pasaules kausa posmā, ieņemot trešo vietu supergigantā Valdizērā, Francijā. 2018. gada ziemas olimpiskajās spēlēs Phjončhanā izcīnīja divas sudraba medaļas nobraucienā un milzu slalomā. Tuvu goda pjedestālam bija arī kombinācijā, kur ieņēma ceturto vietu, bet supergigantā ierindojās 13. vietā. Pirmo uzvaru Pasaules kausa posmos izcīnīja 2018. gada 9. martā milzu slalomā Ofteršvangā, Vācijā. 2019. gada Pasaules čempionātā Orē ieguva bronzas medaļu kombinācijā. Arī visās parējās disciplīnās, kurās startēja, ieguva vietas labāko sešiniekā. 2019. gada martā Pasaules kausa finālposmā Soldeu nobrauciena treniņā guva smagu savainojumu — priekšējās krusteniskās saites plīsumu. Viņa bija spiesta izlaist 17 mēnešus. Sacensību apritē atgriezās 2020. gada decembrī. 2022. gada ziemas olimpiskajās spēlēs Pekinā divas reizes iekļuva sešiniekā, ieņemot 5. vietu milzu slalomā un 6. vietu supergigantā, bet nobraucienā ierindojās 14. vietā. 2021.—2022. gada sezonā Pasaules kausa posmos trīs reizes kāpa uz goda pjedestāla, tostarp izcīnīja vienu uzvaru — supergigantā Kurševelā. Sezonu noslēdza ceturtajā vietā kopvērtējumā, kas ir viņas labākais panākums karjerā. 2023. gada 22. janvārī trešo reizi karjerā uzvarēja Pasaules kausa posmā, paliekot nepārspēta supergigantā Kortīnā d'Ampeco. 2023. gada Pasaules čempionātā izcīnīja bronzas medaļu milzu slalomā. 2022.—2023. gada sezonā ieguva trešo vietu supergiganta ieskaitē Pasaules kausa kopvērtējumā. «Mowinckel takes maiden World Cup victory, Shiffrin clinches Overall globe». fis-ski.com (angļu). 2018. gada 9. marts. Skatīts: 2023. gada 22. oktobrī. «Olympic medallist Mowinckel returns after 17-month injury spell». insidethegames.biz (angļu). 2020. gada 20. augusts. Skatīts: 2023. gada 22. oktobrī. «'Genuinely surprised': Mowinckel wins Cortina super-G». insidethegames.biz (angļu). 2023. gada 22. janvāris. Skatīts: 2023. gada 22. oktobrī. «Cup Standings». fis-ski.com (angļu). Skatīts: 2023. gada 22. oktobrī. Vikikrātuvē par šo tēmu ir pieejami multivides faili. Skatīt: Rangnhilla Mūvinkele. Oficiālā tīmekļa vietne Olympedia profils (angliski) Munzüger Sport profils (vāciski) FIS profils (kalnu slēpošana) (angliski) FIS profils (frīstaila slēpošana) (angliski)