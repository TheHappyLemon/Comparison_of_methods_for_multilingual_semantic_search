Sarkanā guntiņa (latīņu: Lychnis chalcedonica) ir augu suga neļķu dzimtā. Savvaļā tā ir sastopama Austrumeiropā un Āzijā. Latvijā suga ir vietām plaši kultivēts krāšņumaugs, kurš dabā ir reti sastopams pamestu mājvietu apkaimē, ceļmalās un nezālienēs mītņu tuvumā; Latvija ir ziemeļrietumos no dabiskā izplatības apvidus. Sarkanā guntiņa ir daudzgadīgs, 50—130 cm garš lakstaugs. Stublājs ir stāvs, vienkāršs vai zaro maz, klāts ar skarbiem matiņiem. Lapas ir olveidīgas vai iegareni olveidīgas. Lapas mala un dzīslas ir ar skarbiem matiņiem, pamats sirdsveidīgs, gals smails. Ziedi ir izvietoti blīvā vairogveida ziedkopā stublāja galā. Zieda vainags spilgti sarkans, 1,5—2,2 cm garš, šķelts. Ir trīsstūraini īlenveidīgs vainadziņš. Auglis ir olveida pogaļa, aptuveni kausa garumā. Zied jūnijā un jūlijā. «sarkanā guntiņa - Lychnis chalcedonica L. - Augi - Latvijas daba». www.latvijasdaba.lv. Skatīts: 2023-05-11.