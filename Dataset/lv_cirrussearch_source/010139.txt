Greisa Patriša Kellija (Grace Patricia Kelly; dzimusi 1929. gada 12. novembrī, mirusi 1982. gada 14. septembrī) bija amerikāņu aktrise un Monako firsta Renjē III sieva. Aktrises karjeru uzsāka 20 gadu vecumā 1950. gadā, sākumā filmējoties TV seriālos, pēc tam arī kinofilmās. 1952. gadā attēloja lomu filmā High Noon. Ar lomu filmā Džona Forda filmā Mogambo (1953) Kellija kļuva par kinozvaigzni, pirmo reizi tika nominēta Amerikas Kinoakadēmijas balvai un ieguva Zelta globusa balvu. Par lomu 1954. gada drāmā The Country Girl Kellija saņēma Amerikas Kinoakadēmijas balvu kā labākā aktrise galvenajā lomā, kā arī otru Zelta globusa balvu. Atveidojusi lomas trīs Alfreda Hičkoka filmās: Dial M for Murder (1954), "Logs uz sētu" (1954), "Noķert zagli" (1955). Savu pēdējo lomu Kellija attēloja filmā High Society, filmējoties kopā ar Frenku Sinatru un Bingu Krosbiju. 1960. gadā Kellijai piešķirta zvaigzne Holivudas Slavas alejā. Aktrises karjeru Kellija beidza 26 gadu vecumā, kad 1956. gada aprīlī apprecējās ar Monako firstu Renjē III un kļuva par Monako princesi Greisu. Viņiem piedzima trīs bērni: Karolīna, Alberts un Stefānija. Pildot Monako princeses pienākumus, nodarbojās ar labdarību, izveidoja Princeses Greisas fondu, kas sniedza atbalstu Monako māksliniekiem. Princese Greisa gāja bojā 1982. gada 14. septembrī autoavārijā. Viņa bija pie automašīnas stūres, kad pēkšņa insulta rezultātā zaudēja kontroli un mašīna avarēja. Kopā ar viņu bija meita Stefānija, kas autoavārijā izdzīvoja. Bet Greisa, nenākot pie samaņas, mira nākamajā dienā. Pēc Greisas nāves, viņu godinot, Renjē III organizēja Princeses Greisas fondu ASV, kas katru gadu sniedz atbalstu māksliniekiem. «Princess Stricken Before Crash, Doctors Say». The New York Times. «Founding of the Princess Grace Foundation-USA». pgfusa.org. Arhivēts no oriģināla, laiks: 2016. gada 30. martā. Skatīts: 2016. gada 12. aprīlī. Vikikrātuvē par šo tēmu ir pieejami multivides faili. Skatīt: Greisa Kellija. IMDb profils (angliski) Internet Broadway Database profils (angliski) AllMovie profils (angliski) Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)