Kravas kosmosa kuģis, saukts arī par apgādes kuģi vai transportkuģi, ir īpaši konstruēts automātisks kosmosa kuģis, kas darbojas bez cilvēku apkalpes. Tas paredzēts orbitālās stacijas apgādei ar degvielu, ūdeni, gaisu, pārtiku, apģērbu, aprīkojumu, rezerves daļām un eksperimentu materiāliem. Pilotējamais kuģis, bet bez cilvēku apkalpes, var arī izpildīt apgādes kuģa funkcijas, ja tas apgādāts ar automātiskām sistēmām. Transportkuģis parasti sastāv vismaz no diviem nodalījumiem. Dzinēji, energosistēma un citas sistēmas ir izvietotas servisa modulī. Parasti elektroapgādei izmanto saules baterijas. Atšķirībā no citiem Zemes mākslīgajiem pavadoņiem, kravas kuģim ir hermētisks nodalījums, kurā īslaicīgi var uzturēties cilvēki, kad kosmiskais aparāts pievienots stacijai. Tajā atrodas pārvietojamas kravas, kuras paredzētas stacijas apgādei. Kosmiskais aparāts ir apgādāts ar tuvošanās sistēmām un saslēgšanās mehānismiem, kas ir identiski pilotējamo kosmosa kuģu sistēmām. Parasti transportkuģi nogādā kravas tikai virzienā uz staciju, bet daži ir bijuši apgādāti ar nolaižamo aparātu eksperimentu materiālu atgādāšanai atpakaļ uz zemi. Kravas kosmosa kuģu sērijas: Progress (Прогресс ) — PSRS / Krievija (kopš 1978. gada) Transportnij korabļ snabžeņija, TKS (Транспортный корабль снабжения) — PSRS (1981. — 1991.) Automated Transfer Vehicle, ATV ("automātisks pārvadāšanas lidaparāts") — ESA (pirmais starts 2008. gadā) H-II Transfer Vehicle, HTV ("H-2 pārvadāšanas lidaparāts") — JAXA, Japāna (pirmais starts 2009. gadā) Dragon — privāta uzņēmuma SpaceX, ASV (pirmais starts 2010. gadā) Kosmosa kuģis Kosmoplāns Orbitālā stacija