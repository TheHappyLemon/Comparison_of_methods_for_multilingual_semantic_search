Džons Šofners (John Shoffner; dzimis 1955. gada 25. jūlijā) ir ASV autosportists, pilots, investors. 2023. gadā Šofners kā kosmiskais tūrists veica kosmisko lidojumu ar kosmosa kuģi Crew Dragon misijā Ax-2. Džons Šofners piedzima Fērbenksā, Aļaskā. Viņš uzauga Midlesboro, Kentuki štatā. 17 gadu vecumā Šofners kļuva par lidmašīnas pilotu. 1973. gadā viņš iestājās ASV Gaisa Spēku akadēmijā, bet neuzsāka studijas. Džona Šofnera tēvs 1971. gadā nodibināja uzņēmumu Dura-Line (tagad Orbia daļa). Džons 1973. gadā pārņēma uzņēmumu, attīstīja to tālāk un izveidoja filiāles visā pasaulē. Uzņēmums ražoja plastmasas caurules, ko izmantoja dažādiem mērķiem, tostarp optisko šķiedru kabeļu ierīkošanai. Pats Šofners izstrādāja iekšējo cauruli ar impregnētu slīdošo materiālu, kas samazina berzi starp optisko šķiedru kabeli un cauruli. Tai ir arī gofrētas un / vai rievotas sienas, kas arī palīdz samazināt berzi un izkliedēt siltumu. Šofners par šo izstrādni iesniedza patenta pieteikumu. 1997. gadā Džons Šofners atstāja uzņēmumu Dura-Line, kurā līdz tam bija izpilddirektors, lai pievērstos citām interesēm un investīcijām. Viņš ir investējis uzņēmumā 10x Genomics, kas nodarbojas ar bioloģiskiem pētījumiem cīņai pret slimībām. No 2015. līdz 2020. gadam Džons Šofners piedalījās dažādās autosacīkstēs Nirburgringā. Viņš nodarbojas arī ar izpletņlēkšanu, riteņbraukšanu, ūdensslēpošanu, braukšanu ar kanoe pa ūdeņiem, paraplanierismu un BASE lēkšanu. Šofners kā gaisa šovu pilots ir veicis vairāk nekā 8500 lidojumu stundas lidmašīnās ar fiksētiem spārniem, no ekspluatācijas izņemtiem militārajiem gaisa kuģiem un helikopteriem. Šofneram pieder lidmašīna Republic P-47D Thunderbolt ar nosaukumu Wicked Wabbit. 2021. gada 26. janvārī uzņēmums Axiom Space paziņoja, ka Džons Šofners ir iekļauts kosmiskās misijas Ax-1 dublieru apkalpē kā pilots. 25. maijā viņš tika oficiāli iekļauts Ax-2, kā starts bija plānots 2022. gada rudenī, pamatapkalpē, un kosmosa kuģa komandiere bija apstiprināta Pegija Vitsone. Vēlāk apkalpei pievienojās Saūda Arābijas pārstāvji Ali el Karni un Raijāna Bernāvi. Šofners bija vienīgais no apkalpes, kurš pats privāti apmaksāja lidojumu. Tika apgalvots, ka kosmiskā lidojuma cena personai bija aptuveni 55 miljoni dolāru. Lidojumu kosmosā Džons Šofners sāka 2023. gada 21. maijā misijā Ax-2, esot Crew Dragon kosmosa kuģa Freedom pilotam. Starptautiskajā kosmosa stacijā (SKS) apkalpe pavadīja septiņas dienas. 31. maijā kosmosa kuģis atgriezās uz Zemes. Kosmisko lidojumu kopsavilkums: Lifelong space enthusiast becomes latest civilian to buy his way into space Christian Davenport, Washingtonpost, 2021-05-25 Vikikrātuvē par šo tēmu ir pieejami multivides faili. Skatīt: Džons Šofners. John Shoffner Axiom Space (angliski) johnpshoffner Instagram (angliski) John Shoffner Twitter (angliski) Джон Пол Шёфнер astronaut.ru, (krieviski)