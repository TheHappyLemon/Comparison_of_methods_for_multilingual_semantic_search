Kurska (krievu: Курск) ir pilsēta Krievijā, Kurskas apgabala administratīvais centrs. Pilsēta atrodas Krievijas rietumos, 500 km uz dienvidiem no Maskavas Seimas un Tuskaras krastos. Viens no Krievijas kultūras un reliģijas centriem, viduslaikos — Kurskas kņazistes galvaspilsēta. Otrā pasaules kara laikā pie Kurskas norisinājās liela tanku kauja. Arheoloģiskie izrakumi liecina, ka mūsdienu Znamenskas klostera vietā jau 8. gadsimtā pastāvējusi ievērojama apdzīvotā vieta. Vēstures avotos pirmoreiz minēta 1032. gada hronikā kā liela pilsēta ar attīstītu tirdzniecību. Kurska bijusi Čerņihivas kņazistes, bet vēlāk — Perejaslavļas kņazistes un Novgorodas-Severskas kņazistes sastāvā. Kopš 1095. gada Laurentija hronikā minēta kā 11.—13. gadsimtā pastāvējušās Kurskas kņazistes galvaspilsēta. 1238. gadā pilsētu pilnībā nopostīja mongoļu karaspēks. No 1362. gada līdz 15. gadsimta beigām Kurska bija Lietuvas Lielkņazistes sastāvā. Kopš 1508. gada pilsēta ir Maskavas Lielkņazistes viens no svarīgākajiem aizsardzības centriem. 15.—16. gadsimtā pilsēta Krimas tatāru un nogaju uzbrukumos vairākkārt nopostīja un tā panīka. 1586. gadā pilsētu atjaunoja jaunā vietā un to uzskata par Kurskas atkārtotās dibināšanas gadu. 1596. gadā uzbūvēja cietoksni, kurā pastāvīgi atradās vairāk kā 1300 karavīru. Līdz 1779. gadam, kad izveidota Kurskas vietniecība, pilsēta ietilpa Kijivas un Belgorodas guberņās. 1797. gadā tā kļuva par jaunizveidotās Kurskas guberņas centru. 19. gadsimta sākumā pilsēta kļuva par rūpniecības centru, bet 1868. gadā par dzelzceļa mezglu. https://www.citypopulation.de/en/russia/cities/central/; pārbaudes datums: 27 septembris 2022. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 401. lpp. Vikikrātuvē par šo tēmu ir pieejami multivides faili. Skatīt: Kurska. Encyclopædia Britannica raksts (angliski) Krievijas Lielās enciklopēdijas raksts (krieviski)