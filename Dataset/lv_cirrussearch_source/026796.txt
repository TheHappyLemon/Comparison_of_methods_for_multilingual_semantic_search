Džeks Aihels (angļu: Jack Eichel; dzimis 1996. gada 28. oktobrī) ir amerikāņu hokejists, centra uzbrucējs. Pašlaik (2023) Aihels spēlē Nacionālās hokeja līgas kluba Vegasas "Golden Knights" sastāvā. No 2012. līdz 2014. gadam Aihels trenējās un spēlēja ASV hokeja federācijas nacionālās attīstības programmā. 2013.—14. gada sezonā Aihels tika iekļauts USHL otrajā Simboliskajā izlasē. 2015. gada NHL draftā ar kopējo otro numuru Aihelu izvēlējās Bufalo "Sabres". Vietu komandas sastāvā Aihels ieguva jau līdz ar 2015.—16. gada sezonas sākumu. 2015. gada 8. oktobrī Aihels aizvadīja savu debiju NHL, mačā pret Otavas "Senators" gūstot arī savus pirmos vārtus. Viņš kļuva par jaunāko "Sabres" hokejistu vēsturē, kurš guvis vārtus. Jau savā debijas sezonā Aihels kļuva par vienu no "Sabres" līderiem, sezonu noslēdzot ar 56 punktiem. Viņš bija otrs komandas rezultatīvākais spēlētājs aiz Raiena O'Rīlija. Lai arī Aihela rezultativitāte turpmākajās sezonās būtiski neauga, viņš bija komandas rezultatīvākais spēlētājs. 2018.—19. gada sezonā uzsāka pildīt "Sabres" kapteiņa funkcijas. 2021. gada 4. novembrī Aihels maiņas darījuma rezultātā nonāca Vegasas "Golden Knights" komandas sastāvā. ASV pieaugušo izlasē debitēja 2015. gada Pasaules čempionātā, spēlējis arī 2017. gada Pasaules čempionātā. Junioru vecumā izcīnījis zelta medaļas 2014. gada Pasaules U-18 čempionātā. Spēlējis arī 2014. un 2015. gada Pasaules U-20 čempionātos. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski) https://sportacentrs.com/hokejs/nhl/teodors_blugers/14062023-golden_knights_grauj_panthers_un_pirmo_re https://www.nhl.com/goldenknights/news/vegas-golden-knights-acquire-forward-jack-eichel-from-the-buffalo-sabres/c-327563858