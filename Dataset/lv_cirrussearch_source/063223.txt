Mīkstā meduszāle (latīņu: Holcus mollis) ir graudzāļu dzimtas suga, kura ir sastopama Eiropā, neiekļaujot kontinenta ziemeļu-ziemeļaustrumu daļu. Latvijā mīkstā meduszāle ir sastopama nereti, sastopamības biežums samazinās virzienā no valsts rietumiem uz austrumiem un ziemeļiem. Dažāda lieluma grupas aug sausās un mēreni mitrās pļavās un atmatās, ceļmalās, skrajos krūmājos un atklātās, smilšainās vietās ar skraju veģetācijas segumu. Mīkstā meduszāle ir daudzgadīgs, 30—80 cm garš lakstaugs. Tas parasti neveido ceru un tam ir ložņājoši sakneņi. Lapas un lapu makstis ir kailas vai gandrīz kailas. Apmatoti tikai stiebra mezgli. Lapas ir plakanas, 0,3—0,8 cm platas. Ziedkopa ir diezgan šaura skara, tai parasti ir zaļgana vai brūni zaļgana nokrāsa. Vārpiņas ir 0,3—0,5 cm īsas, to vārpiņas plēksnes ir vārpiņas garumā, apmatotas, gals smails vai ar smailīti. Augšējā zieda ārējā zieda plēksne ir ar 0,3—0,4 cm īsu, lauzītu akotu, kas manāmi pārsniedz vārpiņas garumu. Auglis ir grauds. Zied no jūnija līdz augustam. «mīkstā meduszāle - Holcus mollis L. - Augi - Latvijas daba». www.latvijasdaba.lv. Skatīts: 2022-08-14.