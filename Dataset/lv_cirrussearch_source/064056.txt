Šarls Ežēns de Kruā (Charles Eugène de Croÿ, 1651–1702) bija Pētera I armijas feldmaršals. Dzimis 1651. gadā Lero pilī (Le Rœulx) Spāņu Nīderlandes Heno grāfistē (Comté de Hainaut). 1675. gadā viņš iestājās Dānijas armijā un piedalījās Lundas kaujā pret Zviedrijas armiju. Lielā turku kara laikā 1682. gadā ģenerālis de Kruā sāka dienēt Austrijas armijā un piedalījās karagājienos pret Osmaņu impērijas karaspēku, piedalījās Kaujā par Vīni 1683. gadā un kaujā par Budu 1686. gadā, tāpēc 1697. gadā tika paaugstināts par feldmaršalu. 1690. un 1693. gadā viņš vadīja kaujas pie Belgradas. 1698. gadā feldmaršals de Kruā iestājās Augusta II Stiprā dienestā. 1700. gada augustā feldmaršals de Kruā ieradās Novgorodā un iestājās cara Pētera I dienestā, 30. novembrī komandēja Krievijas karaspēku Narvas kaujā un krita zviedru gūstā un nomira Tallinā 1702. gada 30. janvārī. Viņa mumificētais ķermenis gandrīz 200 gadus stāvēja Svētā Nikolaja baznīcas Rozena kapelā. Feldmaršals Šarls de Kruā (saliecies labajā pusē) u.c. sagūstītie Krievijas virsnieki pēc Narvas kaujas