Kimo Timonens (somu: Kimmo Timonen; dzimis 1975. gada 18. martā) ir bijušais somu hokejists, aizsargs, Somijas hokeja izlases dalībnieks. Karjeras laikā kļuvis par Stenlija kausa ieguvēju, četru Olimpisko spēļu, kā arī trīs Pasaules čempionātu medaļnieku. Lielāko daļu karjeras aizvadījis Nacionālās hokeja līgas klubos Našvilas "Predators" un Filadelfijas "Flyers". Profesionāļa karjeru Timonens sāka 1991.—92. gada sezonā, kad debitēja SM līgas vienībā Kuopio "KalPa". Nākamajās divās sezonās aizsargs jau bija nostiprinājies komandas pamatsastāvā, taču 1994. gada vasarā pārcēlās uz Turku TPS. 1994.—95. gada sezonā hokejists kopā ar klubu izcīnīja Somijas čempiona titulu. 1997.—98. gada sezonā Helsinku HIFK rindās Timonens izcīnīja jau savu otro Somijas čempiona titulu. 1998. gada vasarā Timonens pievienojās jaunizveidotās Našvilas "Predators" rindām, nākamajā sezonā spēles laiku dalot starp "Predators" un tās IHL fārmklubu Milvokī "Admirals". Jau 1999.—2000. gada sezonā aizsargs nostiprinājās "Predators" sastāvā. 2004.—05. gada NHL sezonas lokauta laikā Timonens spēlēja "KalPa" rindās. 2006.—07. gada sezonā, kas bija Timonena pēdējā "Predators" sastāvā, viņš pildīja arī tās kapteiņa funkcijas. 2007. gada vasarā hokejists tika aizmainīts uz Filadelfijas "Flyers" rindām. Arī tās rindās Timonens bija viens no vadošajiem komandas aizsargiem, pildot arī kapteiņa palīga funkcijas. 2009.—10. gada sezonā kopā ar "Flyers" Timonens sasniedza Stenlija kausa finālsēriju. 2015. gada februāra nogalē "Flyers" aizmainīja Timonenu uz Čikāgas "Blackhawks". Martā hokejists paziņoja, ka pēc sezonas beigām noslēgs savu profesionālo karjeru. Kopā ar "Blackhawks" Timonenam izdevās izcīnīt Stenlija kausu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)