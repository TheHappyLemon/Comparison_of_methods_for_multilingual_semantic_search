Alans Rodenkams Simonsens (dāņu: Allan Rodenkam Simonsen; dzimis 1952. gada 15. decembrī Vejlē) ir bijušais Dānijas futbolists un treneris. Spēlējis uzbrucēja pozīcijā, bijis Dānijas futbola izlases spēlētājs. 1977. gada Zelta bumbas ieguvējs. Futbolista karjeru sāka dzimtās pilsētas Vejles klubā Vejle Boldklub. 1971. un 1972. gadā tā sastāvā kļuva par Dānijas čempionu. 1972. gadā uzvarēja arī Dānijas kausa izcīņā. 1972. gadā pievienojās Vācijas Bundeslīgas klubam Menhengladbahas "Borussia". 1973. gadā kļuva par Vācijas kausa ieguvēju. Menhengladbahas "Borussia" sastāvā trīs reizes uzvarēja Bundeslīgā (1974–75, 1975–76, 1976–77). 1977. gadā spēlēja Eiropas čempionvienību kausa finālā, kur viņa pārstāvētā komanda ar 1:3 piekāpās Liverpool. Simonsens finālspēlē guva savas komandas vienīgos vārtus. 1977. gadā tika atzīts par Eiropas gada futbolistu, iegūstot Zelta bumbu. 1977.—1978. gada sezonā ar 5 vārtiem kļuva par Eiropas čempionvienību kausa labāko vārtu guvēju. Borussia sastāvā divas reizes uzvarējis UEFA kausā — 1975. un 1979. gadā. 1973. gadā spēlēja UEFA kausa finālā. 1979. gadā pārgāja uz Spānijas klubu FC Barcelona, kura rindās aizvadīja trīs sezonas. 1981. gadā kluva par Spānijas Karaļa kausa ieguvēju, bet 1981.—1982. gada sezonā uzvarēja UEFA Kausu ieguvēju kausa izcīņā. 1982.—1983. gada sezonu aizvadīja Anglijas klubā Charlton Athletic, kas tolaik spēlēja Otrajā divīzijā. 1983. gadā atgriezās savā pirmajā klubā Vejle BK. 1983. gadā ieguva trešo vietu Zelta bumbas (Ballon d'Or) balsojumā par Eiropas gada labāko futbolistu. 1984. gada Eiropas čempionātā gūtās traumas dēļ bija spiests izlaist 1984. gada sezonas otro pusi, bet komanda izcīnīja Dānijas čempiontitulu. Spēlētāja karjeru noslēdza 1989. gadā 37 gadu vecumā. 2008. gadā tika uzņemts Dānijas futbola slavas zālē. Dānijas izlasē debitēja 1972. gada jūlijā draudzības spēlē pret Islandi. Jau savā pirmajā spēlē izlasē guva divus vārtus, Dānijai izcīnot uzvaru 5:2. Tika iekļauts Dānijas komandas sastāvā 1972. gada vasaras olimpiskajās spēlēs. Olimpisko spēļu turnīrā Simonsens guva trīs vārtus, Dānija iekļuva otrā posma grupu turnīrā, taču cīņām par medaļām nekvalificējās. Dānijas izlases sastāvā piedalījās 1984. gada Eiropas čempionāta finālturnīrā. Tomēr jau pirmajā spēlē ar Franciju guva smagu savainojumu, tika nomainīts un nespēja vairs palīdzēt komandai turnīrā, kurā Dānijas izlase sasniedza pusfinālu. Simonsens piedalījās arī 1986. gada FIFA Pasaules kausa finālturnīrā, laukumā gan devās tikai vienā spēlē, nākot uz maiņu spēlē pret Rietumvāciju. Karjeru izlasē noslēdza 1986. gada septembrī draudzības spēlē pret Rietumvāciju. Kopumā izlases rindās ir aizvadījis 55 spēles un guvis 20 vārtus. Pēc spēlētāja karjeras beigām kļuva par treneri. No 1991. līdz 1994. gadam trenēja savu bijušo klubu Vejle Boldklub. 1991.—1992. gada sezonas noslēgumā komanda izkrita no Dānijas Superlīgas uz 1. divīziju. No 1994. līdz 2001. gadam bija Fēru Salu izlases galvenais treneris. No 2001. līdz 2004. gadam vadīja Luksemburgas izlasi. 2011. gadā kļuva par Dānijas 1. divīzijas kluba Fredericia ģenerālmenedžeri. 2013. gada aprīlī, kad no amata tika atbrīvots komandas galvenais treneris Tomass Tomasbergs, Simonsens kopā ar Stēnu Tihosenu kļuva par galvenā trenera pienākumu izpildītāju. Pēc 2012.—2013. gada sezonas Simonsens abus šos amatus atstāja. Vejle Boldklub Dānijas čempions: 1971,1972, 1984 Dānijas kausa ieguvējs: 1972 Borussia Mönchengladbach Vācijas Bundeslīgas čempions: 1974–75, 1975–76, 1976–77 Vācijas kausa ieguvējs: 1972–73 Vācijas superkausa ieguvējs: 1977 Eiropas čempionvienību kausa finālists: 1976–77 UEFA kausa ieguvējs: 1974–75, 1978–79; finālists: 1972–73 FC Barcelona Spānijas Karaļa kausa ieguvējs: 1980–81 UEFA Kausu ieguvēju kausa ieguvējs: 1981–82 Eiropas čempionāta bronza: 1984 Zelta bumba: 1977 Eiropas čempionvienību kausa labākais vārtu guvējs: 1977–78 UEFA kausa labākais vārtu guvējs: 1978–79 Dānijas futbola slavas zāle «European Footballer of the Year ("Ballon d'Or") 1977». rsssf.com (angļu). Skatīts: 2020. gada 3. maijā. «European Footballer of the Year ("Ballon d'Or") 1983». rsssf.com (angļu). Skatīts: 2020. gada 3. maijā. «To nye medlemmer af Hall of Fame». tv2.dk (dāņu). 2008. gada 17. novembrī. Arhivēts no oriģināla, laiks: 2020. gada 22. septembrī. Skatīts: 2020. gada 3. maijā. «Allan Simonsen stats». eu-football.info (angļu). Skatīts: 2020. gada 3. maijā. «Allan Simonsen takker af i Fredericia». bold.dk (dāņu). 2013. gada 20. jūnijā. Skatīts: 2020. gada 3. maijā. Vikikrātuvē par šo tēmu ir pieejami multivides faili. Skatīt: Alans Simonsens. Olympedia profils (angliski) Munzüger Sport profils (vāciski) WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)