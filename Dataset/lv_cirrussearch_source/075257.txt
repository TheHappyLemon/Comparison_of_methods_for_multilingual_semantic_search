Purva sīksamtenis (Coenonympha tullia) ir raibeņu dzimtas (Nymphalidae) Latvijā dzīvojoša tauriņu suga, kas pieder pie samteņu cilts (Satyrini). Purva sīksamtenis mājo Eiropas ziemeļu daļā (Centrāleiropas un Austrumeiropas ziemeļu daļā, rietumos sākot ar Francijas ziemeļaustrumiem, Skandināvijā, izņemot polāro reģionu, un Lielbritānijas ziemeļu daļā), Āzijas mērenajā joslā, sasniedzot Amūru, un Ziemeļamerikas ziemeļu un rietumu daļā (ASV ziemeļos, Kanādā) no austrumu krasta līdz rietumu krastam, izplatībai rietumos gar okeānu sasniedzot Kaliforniju. Latvijā purva sīksamtenis piemērotos biotopos (purvainos un mitros) ir samērā bieži sastopama tauriņu suga, bet citur Eiropā ļoti reta un apdraudēta. Lietuvā tā ir iekļauta Sarkanajā grāmatā. Purva sīksamtnis ir vislielākais no visiem sīksamteņiem, tā spārnu plētums ir 30—40 mm. Spārnu virspuse ir gaišā, salmu dzeltenīgi oranžā krāsā. Lidojumā pēc krāsām tas atgādina parasto sīksamteni, bet ir par to lielāks. Priekšējo spārnu apakšpuse ir gaiši oranža vai gaiši brūna ar pelēku galu, bet aizmugurējie spārni pelēkbrūni, nedaudz tumšāki par priekšējiem. Spārnu apakšpuses raksts ir samērā mainīgs. Uz aizmugurējiem spārniem gredzenveida actiņas var būt ļoti labi redzamas, bet reizēm raibumi praktiski nav saskatāmi. Actiņas ir nelielas un no attāluma izskatās divkrāsainas — balti melnas, lai gan tuvumā var redzēt, ka actiņu apņem trešais gaiši oranžais gredzens. Centrālajā daļā ir arī gaiša, blāva šķērsjosla, kas vietām ir pārtraukta. Uz priekšējā spārna gala ir viena actiņa, bet mātītēm reizēm zem tās var būt arī otrs mazs punktiņš. Pirms raibumiem ir labi saskatāma blāva šķērsjosla. Purva sīksamtenis sastopams dažādos purvainos un mitros biotopos: zāļu purvos un augstajos purvos, retāk purvainās un slapjās pļavās. Latvijā tā ir vienīgā sīksamteņu suga, kas sastopama augstajos purvos. Purva sīksamtenim gadā attīstās viena paaudze. Pieaugušie tauriņi izšķiļas jūnija sākumā un lido līdz jūlija vidum vai beigām. Purva sīksamteņu tauriņiem parasti ir ļoti īss mūžs, apmēram 3—4 dienas, jo tos intensīvi medī dažādi putni. Kāpuri uz barības augiem novērojami no augusta līdz rudenim un pēc pārziemošanas līdz maijam, kad tie iekūņojas. Purva sīksamtenis pārziemo kāpura stadijā. Kāpuri barojas ar dažādiem purva un mitru vietu augiem: spilvēm, grīšļiem, baltmeldriem un purva graudzālēm, piemēram, zilganajām molīnijām. «Butterflies of Europe: Coenonympha tullia MULLER, 1764». Arhivēts no oriģināla, laiks: 2013. gada 8. decembrī. Skatīts: 2014. gada 30. martā. «Butterflies of Canada: Common Ringlet». Arhivēts no oriģināla, laiks: 2013. gada 20. novembrī. Skatīts: 2014. gada 30. martā. Dabas dati: Sīksamteņu noteicējs «Latvijas daba: Purva sīksamtenis». Arhivēts no oriģināla, laiks: 2014. gada 15. jūlijā. Skatīts: 2014. gada 30. martā. «ARKive: Large heath (Coenonympha tullia)». Arhivēts no oriģināla, laiks: 2014. gada 3. martā. Skatīts: 2014. gada 30. martā. Povilas Ivinskis, Jonas Augustauskas. Lietuvos dieniniai drugiai. Kaunas: Lututė, 2004. ISBN 9955-575-41-7 Dabas foto: Purva sīksamtenis Dziedava: Purva sīksamtenis UK Butterflies: Large Heath Butterflies and Moth of North America: Common Ringlet