Jūnass Gārs Stēre (norvēģu: Jonas Gahr Støre, dzimis 1960. gada 25. augustā Oslo) ir norvēģu politiķis. Kopš 2021. gada viņš ir Norvēģijas premjerministrs, kopš 2014. gada — Darba partijas partijas līderis. Iepriekš bijis Norvēģijas ārlietu ministrs (2005—2012) un veselības un aprūpes ministrs (2012—2013) Jensa Stoltenberga valdībā. Dzimis un uzaudzis Oslo rietumu daļā turīgā ģimenē. No 1979. līdz 1980. gadam izgāja flotes virsnieku kursu Norvēģijas Jūras kara akadēmijā Bergenā. No 1981. līdz 1985. gadam studēja Parīzes Politikas zinātnes institūtā. 1989. gadā sāka strādāt par īpašo padomnieku premjerministres Grū Hārlemas Bruntlannes birojā. 1995. gadā kļūva par Darba partijas biedru. Kad Bruntlanne 1998. gadā kļuva par Pasaules Veselības organizācijas vadītāju, viņa pieaicināja Stēru personāla vadītāja amatā. Divus gadus vēlāk premjerministrs Jenss Stoltenbergs uzaicināja strādāt viņa birojā un iecēla valsts sekretāra amatā. No 2003. līdz 2005. gadam bija Norvēģijas Sarkanā Krusta ģenerālsekretārs. 2005. gadā, kad pēc parlamenta vēlēšanām premjerministra amatu vēlreiz ieņēma Jenss Stoltenbergs, Stēre kļuva par ārlietu ministru viņa valdībā. 2009. gada parlamenta vēlēšanās Stēre tika ievēlēts par Norvēģijas parlamenta Stortinga deputātu. 2012. gada 21. septembrī Stoltenberga valdības pārkārtošanās rezultātā Stēre tika iecelts Norvēģijas veselības un aprūpes ministra amatā. 2014. gadā, kad Stoltenbergs pēc ievēlēšanas par NATO ģenerālsekretāru atstāja partijas līdera amatu, Stēre tika ievēlēts par Darba partijas vadītāju. Vienlaikus viņš kļuva arī par opozīcijas līderi. Pēc 2021. gada parlamenta vēlēšanām Darba partija kopā ar Centra partiju izveidoja mazākuma valdību, un Stēre kļuva par premjerministru. «Jonas Gahr Støre». snl.no (norvēģu). Skatīts: 2022. gada 13. septembrī. «Nosauks Norvēģijas jaunās valdības sastāvu». lsm.lv. 2021. gada 14. oktobris. Skatīts: 2022. gada 13. septembrī. Vikikrātuvē par šo tēmu ir pieejami multivides faili. Skatīt: Jūnass Gārs Stēre. Biogrāfija Norvēģijas parlamenta tīmekļa vietnē