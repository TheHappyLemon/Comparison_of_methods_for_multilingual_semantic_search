Vācu Šveice (vācu: Deutschschweiz, franču: Suisse alémanique, itāļu: Svizzera tedesca, retoromāņu: Svizra tudestga) ir Šveices Konfederācijas daļa, ko pārsvarā apdzīvo vācvalodīgi iedzīvotāji, kas lieto Šveices vācu valodas paveidu (Schwyzerdütsch, Schwyzertütsch). Vācu Šveice aizņem aptuveni 65% valsts, un ir gan platības, gan iedzīvotāju skaita ziņā lielākā Šveices daļa. Vācu Šveicē vācvalodīgo šveiciešu ikdienas saziņā lietoto Šveices vācu valodas sarunvalodas paveidu dažos gadījumos pat lieto plašsaziņas līdzekļos, izglītībā un vietējā pārvaldē. Šveices vācu valodai šveiciešu vidū ir lielāks prestižs, un tā tiek uzskatīta par labāku un labskanīgāku nekā Vācijas vācu valoda (Bundesdeutsche), tomēr, sazinoties ar vāciešiem, vācvalodīgie šveicieši parasti pāriet uz federālo vācu valodu.