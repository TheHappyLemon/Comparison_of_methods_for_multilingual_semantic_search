Gaisa kuģis ir lidaparāts, kas atmosfērā noturas ar gaisa palīdzību. Gaisa kuģis planētas gravitācijai pretojas vai nu ar aerostatisko vai ar aerodinamisko cēlējspēku. Pie gaisa kuģiem nepieskaita transportlīdzekļus, kuri, lai arī var lidot atmosfērā, tomēr cēlējspēkam neizmanto gaisu, piemēram, raķetes. Savukārt lidaparāti ar raķešdzinēju var būt apgādāti ar spārniem (piemēram, raketoplāni, spārnotās raķetes, tāpat arī kosmoplāni), tāpēc tos var pieskaitīt pie gaisa kuģiem. Par gaisa kuģiem neuzskata arī lidaparātus, kas izmanto ballistiska vai inerciāla lidojuma principus ar minimālu gaisa cēlējspēku. Tāpat pie gaisa kuģiem nepieskaita transportlīdzekļus, kuri kustas nelielā attālumā virs ūdens vai sauszemes virsmas, izmantojot gaisu kā gaisa spilvenu (transportlīdzeklis uz gaisa spilvena) vai ekrānu (ekranoplāns). Ar gaisa kuģu (parasti — smagāku par gaisu) konstruēšanu, ražošanu, apkalpošanu un lietošanu saistīto jomu sauc par aviāciju. Cilvēkus, kas vada lidaparātus, sauc par lidotājiem. Ir arī bezpilota lidaparāti, kurus vada attālināti vai autonomi ar borta datorsistēmu. Gaisa kuģus var iedalīt pēc cēlējspēka, dzinējspēka tipa, izmantojuma vai citiem kritērijiem. LR likums "Par aviāciju" Arhivēts 2011. gada 26. novembrī, Wayback Machine vietnē. 1994-10-05 Vikikrātuvē par šo tēmu ir pieejami multivides faili. Skatīt: Gaisa kuģis. Encyclopædia Britannica raksts (angliski)