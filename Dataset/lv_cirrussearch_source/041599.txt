Amerikas Savienoto Valstu Kongress (angļu: United States Congress) ir ASV Federālās valdības likumdevējvara — divpalātu parlaments, kas sastāv no Senāta (augšpalāta) un Pārstāvju palātas (apakšpalāta). Pārstāvju palātai ir 435 locekļi, katru no šiem locekļiem ievēlē uz diviem gadiem no sava apgabala, tādējādi viens kongresmenis pārstāv vidēji 700 000 vēlētāju; pārstāvju skaits starp štatiem sadalās atbilstoši katra štata iedzīvotāju skaitam. Turklāt Kolumbijas apgabalam, Guamai, ASV Samoa un ASV Virdžīnām Pārstāvju palātā ir savi delegāti bez balss tiesībām, kurus ievēlē uz diviem gadiem, bet Puertoriko deleģē uz četriem gadiem ievēlētu komisāru. Izņemot to, ka šiem delegātiem nav tiesību balsot Pārstāvju palātas sēdē, delegātiem ir tādas pašas tiesības un pienākumi kā citiem Pārstāvju palātas locekļiem. Savukārt Senātā ir 100 locekļi — katram štatam ir divi senatori. Senatoru pilnvaru termiņš ir seši gadi, taču šie termiņi ir sadalīti tā, ka reizi divos gados ievēlē vienu trešdaļu Senāta locekļu. Saskaņā ar ASV Konstitūciju likumus pieņem abas palātas, bet katrai no tām ir arī tādas tiesības kādu nav otrai palātai. Piemēram, dažiem prezidenta lēmumiem ir nepieciešama Senāta piekrišana, bet ar finansēm saistīti likumprojekti jāizstrādā Pārstāvju palātai, tāpat tikai Pārstāvju palātai ir tiesības uzsākt impīčmentu, bet Senātam — izlemt, vai atbrīvot no amata amatpersonu, pret kuru uzsākts impīčments. Kongresa sēdes notiek ASV Kapitolijā Vašingtonā. Ar vārdu "Kongress" apzīmē arī Pārstāvju palātas locekļu termiņu: viens Kongress tiek sasaukts uz diviem gadiem jeb divām sesijām. Pašreizējais Kongress, kas darbu uzsāka 2023. gada 3. janvārī, ir 118. Kongress. «Membership of the 116th Congress: A Profile». Congressional Research Service. 4. lpp. Arhivēts no oriģināla, laiks: 2021. gada 14. janvāris. Skatīts: 2020. gada 5. marts. Congress is composed of 541 individuals from the 50 states, the District of Columbia, Guam, the U.S. Virgin Islands, American Samoa, the Northern Mariana Islands, and Puerto Rico. John V. Sullivan. «How Our Laws Are Made». U.S. House of Representatives, 2007. gada 24. jūlijs. Skatīts: 2016. gada 27. novembris. Vikikrātuvē par šo tēmu ir pieejami multivides faili. Skatīt: ASV Kongress. Encyclopædia Britannica raksts (angliski)