Deils Haverčuks (angļu: Dale Hawerchuk; dzimis 1963. gada 4. aprīlī, miris 2020. gada 18. augustā) bija kanādiešu hokejists, centra uzbrucējs. Karjeras laikā aizvadījis 1188 spēles Nacionālajā hokeja līgā, guvis 1409 punktus. 1981. gada NHL draftā tika izvēlēts ar kopējo pirmo numuru, kā līgas labākais debitants ieguva Kaldera balvu. 2001. gadā uzņemts Hokeja slavas zālē. Junioru vecumā no 1979. līdz 1981. gadam Haverčuks spēlēja QMJHL komandā Kornvalas "Royals". Tās sastāvā abas sezonas izcīnīja Memoriālo kausu, 1981. gadā tiekot atzīts arī par kausa izcīņas, kā arī QMJHL vērtīgāko spēlētāju. 1981. gada NHL draftā Haverčuku ar kopējo pirmo numuru izvēlējās Vinipegas "Jets". Pēc viņa draftā tika izvēlēti tādi vēlāk Hokeja slavas zālē uzņemti spēlētāji kā Rons Frensiss, Grants Fūrs un Kriss Čelioss. Savu pirmo NHL sezonu Haverčuks noslēdza ar 103 rezultativitātes punktiem, tādējādi kļūdams par visu laiku jaunāko spēlētāju, kas sezonā pārsniedzis 100 punktu robežu, kā arī kā līgas labākais debitants iegūstot Kaldera balvu. Haverčuks bija "Jets" rezultatīvākais spēlētājs visās deviņās sezonās, kuras viņš komandas sastāvā aizvadīja. No 1983. līdz 1988. gadam piecas sezonas pēc kārtas Haverčuks pārsniedza 100 punktu robežu. 1984.—85. gada sezona izvērtās par rezultatīvāko Haverčuka karjerā, tajā gūstot 130 punktus, līgas rezultatīvāko spēlētāju sarakstā ierindojoties vien aiz Veina Grecka un Jari Kurri. No 1984. līdz 1990. gadam Haverčuks bija Vinipegas "Jets" kapteinis. Lai gan šajā laikā "Jets" tikai reizi neizdevās iekļūt Stenlija kausa izcīņā, komandai tikai divas reizes izdevās pārvarēt tās pirmo kārtu, otrajā kārtā kapitulējot vēlākajai kausa ieguvējai Edmontonas "Oilers". 1990. gada NHL drafta laikā Haverčuks tika aizmainīts uz Bufalo "Sabres". Nākamajās četrās sezonās uzbrucējs guva ne mazāk kā 86 punktus. 1994.—95. gada sezonā lokauta un savainojumu dēļ "Sabres" rindās Haverčuks aizvadīja tikai 23 spēles. 1995. gadā noslēdza līgumu ar Sentluisas "Blues", taču jau nākamās sezonas gaitā tika aizmainīts uz Filadelfijas "Flyers". 1996.—97. gada sezonā kopā ar "Flyers" uzbrucējs sasniedza Stenlija kausa finālsēriju, tajā piekāpjoties Detroitas "Red Wings". Pēc sezonas noslēguma Haverčuks paziņoja par karjeras beigšanu. Kanādas hokeja izlases rindās spēlējis divās Kanādas kausa izcīņās, kā arī trīs Pasaules čempionātos, tajos izcīnot vienu sudraba un divas bronzas medaļas. Eliteprospects profils (angliski) Internet Hockey Database profils (angliski) Hockey-Reference profils (angliski)