Kontinentālā hokeja līga (KHL) (krievu: Континентальная Хоккейная Лига) ir starptautiska hokeja līga, kura dibināta 2008. gadā un kurā spēlē 23 komandas no Krievijas, kā arī pa vienai no Baltkrievijas, Kazahstānas, Ķīnas. Līgas uzvarētāja, neatkarīgi no valsts, kurā klubs atrodas, iegūst Krievijas čempiona titulu, kā arī izcīna Gagarina kausu. Līga tika izveidota 2008. gadā un tā ir Krievijas Superlīgas mantiniece. Krievijas Superlīga savukārt ir PSRS hokeja līgas un Starptautiskās hokeja līgas mantiniece. Pirmā KHL sezona aizvadīta 2008.—2009. gadā, komandu skaits bija 24. Rīgas "Dinamo" spēlētājs Aleksandrs Ņiživijs 2. septembra spēlē pret Habarovskas "Amur" iemeta pirmos vārtus KHL vēsturē. Par pirmās sezonas Gagarina kausa ieguvēju kļuva Krievijas klubs HK Ak Bars no Kazaņas. 2009.—2010. sezonā līgā iestājas Jekaterinburgas "Avtomobilist" klubs, un 2012.—2013. sezonā līgā piedalījas 26 komandas no 7 valstīm. Regulārajā sezonā katra no 28 līgas vienībām aizvada 60 spēles. Katra komanda aizvada četras spēles (divas mājās, divas viesos) ar savas divīzijas komandām, kā arī divas spēles (viena mājās, otra viesos) ar konferences otras divīzijas komandām. Ar pretējās konferences komandām katra vienība regulārajā sezonā aizvada vienu spēli. Regulārās sezonas labākā komanda saņem Kontinenta kausu. Katras konferences labākās astoņas komandas kvalificējas izslēgšanas kārtai. Katrā kārtā tiek aizvadīta cīņa līdz četrām uzvarām. Neizšķirta gadījumā seko neierobežota ilguma papildlaiks līdz pirmajiem vārtiem. Pēcspēles metieni izslēgšanas spēlēs netiek spēlēti. Izslēgšanas kārtā pāri tiek noteikti pēc konferencē iegūtās vietas, vēl pie tam, otrajā kārtā pāri tiek vēlreiz pārkārtoti atkarībā no izcīnītās vietas regulārajā sezonā. Gagarina kausa finālā tiekas divas spēcīgākās abu konferenču komandas. Uzvarētāja kļūst par Krievijas čempioni, saņemot Gagarina kausu. Līgā startējošajām Krievijas komandām ir noteikts, ka to sastāvā nedrīkst pieteikt vairāk nekā piecus ārzemju spēlētājus, taču katrā mačā uz laukuma doties var vienīgi četri. Šie noteikumi gan neattiecas uz pārējo valstu klubiem līgā. Šo noteikumu dēļ Krievijas hokejistu īpatsvars līgā sasniedz aptuveni 70%, kamēr 16,1% ir Austrumeiropas valstu hokejisti, 4,6% līgas spēlētāju ir skandināvi, bet 4,8% — ziemeļamerikāņi. 2010.—11. sezonā līgā spēlēja hokejisti no 14 dažādām valstīm. Katru sezonu līga piešķir dažādas balvas un kausus tās labākajiem spēlētājiem un komandām. Līgas čempionei katru sezonu tiek pasniegts Gagarina kauss. Sezonas vērtīgākais spēlētājs iegūst Zelta nūju, bet labākais jaunais spēlētājs — Čerepanova balvu. Tiek apbalvots arī sezonas rezultatīvākais spēlētājs, kā arī rezultatīvākais aizsargs, labākais vārtu guvējs, labākais veterāns, labākais vārtsargs, izslēgšanas kārtas vērtīgākais spēlētājs, kā arī vēl vairāki apbalvojumi. Tiek noteikts arī sezonas labākais treneris, tiesnesis, kā arī kluba prezidents. 1 — ieskaitot Krievijas Superlīgu, kā arī tās priekšteces - PSRS hokeja līgu un Starptautisko hokeja līgu. Pamatraksts: Kontinentālās hokeja līgas labāko spēlētāju uzskaitījums Regulārā sezona Izslēgšanas kārta Regulārā sezona Izslēgšanas kārta Līgas oficiālā mājaslapa