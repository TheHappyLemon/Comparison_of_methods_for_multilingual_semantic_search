Gatis Sprukts (dzimis 1996. gada 29. augustā) ir latviešu hokejists, uzbrucējs. Pašlaik (2021) spēlē Latvijas čempionāta vienībā Rīgas "Olimp". Jauniešu vecumā spēlēja Jelgavā, taču 2011. gadā pievienojās HS Rīga sistēmai. Tās rindās 2012.—13. gada sezonu aizvadīja Latvijas čempionātā. Nākamajā gadā pievienojās Krievijas Jaunatnes līgā spēlējošajai HK Rīga, komandas rindās spēlējot no 2013. līdz 2017. gadam. 2015.—16. gada sezonā vienu spēli aizvadīja arī KHL klubā Rīgas "Dinamo". No 2017. līdz 2019. gadam hokejists spēlēja Austrijā un Francijā. 2019. gada vasarā pievienojās Latvijas čempionātā spēlējošās HK Zemgale rindām, kļūstot par vienu no komandas līderiem. Novembrī tika atzīts par mēneša labāko līgas spēlētāju. Ar 52 punktiem bija visas sezonas rezultatīvākais līgas spēlētājs. Vasarā pārcēlās uz Rīgas "Olimp" komandu. 2021. gadā Sprukts Rīgas "Olimp" sastāvā kļuva par Latvijas čempionu. Latvijas hokeja izlases sastāvā debitēja 2020. gada 6. novembra pārbaudes spēlē pret Vācijas U-23 izlasi, mačā atzīmējoties ar rezultatīvu piespēli. Eliteprospects profils (angliski) Internet Hockey Database profils (angliski) Eurohockey profils (angliski)