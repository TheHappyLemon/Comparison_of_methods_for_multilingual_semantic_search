Jezda (persiešu: یزد) ir pilsēta Irānas vidienē, Jezdas ostāna administratīvais centrs. Izvietojusies tuksnešainā apvidū Kūhrūda austrumu priekškalnēs 620 km no valsts galvaspilsētas Teherānas. Nozīmīgs Irānas austrumdaļas kultūras un amatniecības centrs; Jezdas vecpilsēta kopš 2017. gada iekļauta UNESCO Pasaules mantojuma sarakstā. Lielākā daļa pilsētas iedzīvotāju ir islāmticīgie šiīti, bet daļa iedzīvotāju ir zoroastrieši — Jezdas uguns templis ir nozīmīga zoroastriešu svētceļojumu vieta. Arheoloģiskie pieminekļi liecina, ka pilsēta bijusi apdzīvota jau Ahemenīdu impērijas laikā. Plīnijs Vecākais minējis to kā vienu no Partas impērijas pilsētām ar nosaukumu Issatis. Par nozīmīgu pilsētu kļuvusi Sasanīdu impērijas laikā. Kad musulmaņi iekaroja Persiju, uz Jezdu pārcēlās liela daļa zoroastriešu no apkārtējām provincēm. Sava nomaļā novietojuma dēļ pilsēta mazāk cietusi karos — tā necieta pat mongoļu iekarojumu laikā. Pilsētā saglabājušies daudzi vēsturiski arhitektūras pieminekļi un vēsturiskā apbūve. Slavena ar tradicionālajiem «vēja ķērājiem» — dabiskām ventilācijas un gaisa dzesēšanas būvēm. «جمعیت به تفکیک تقسیمات کشوری» (persiešu valoda). Skatīts: 29 oktobris 2023. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 309. lpp. Vikikrātuvē par šo tēmu ir pieejami multivides faili. Skatīt: Jezda. Encyclopædia Britannica raksts (angliski) Krievijas Lielās enciklopēdijas raksts (krieviski)