Ezera meldrs (latīņu: Scirpus lacustris) ir mainīga izskata grīšļu dzimtas suga. Savvaļā tā ir ļoti plaši sastopama Eiropā, Ziemeļāfrikā un dažviet Āzijā; tās ietvaros nodala daudzas pasugas vai ļoti līdzīgas, tuvas sugas. Ezera meldrs ir ļoti bieži sastopams visā Latvijas teritorijā; tas veido saaudzes visdažādākajās ūdenstilpēs un jūras piekrastē. Ezera meldrs ir daudzgadīgs, 1—2,5 m garš lakstaugs ar apaļu, bezlapainu, tumšzaļu stublāju ar lapu makstīm pie pamata. Augs veido ceru. Ziedkopa — salikts čemurs — stublāja galā. Pie ziedkopas pamata stāva seglapa, kas apmēram ziedkopas garumā vai to mazliet pārsniedz. Ziedkopa paskraja, 5—10 cm gara, zari dažāda garuma, vārpiņas sarkanbrūnas, ziedplēksnes gludas. Drīksnas 3 (būtiska atšķirības pazīme no zilganā meldra). Auglis — trīsšķautņains riekstiņš (ga ap 0,3 cm). Zied jūnijā un jūlijā. «ezera meldrs - Scirpus lacustris L. - Augi - Latvijas daba». www.latvijasdaba.lv. Skatīts: 2022-08-27. Vikikrātuvē par šo tēmu ir pieejami multivides faili. Skatīt: Ezera meldrs. Encyclopædia of Life raksts (angliski)