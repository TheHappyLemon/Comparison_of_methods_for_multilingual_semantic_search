GP3 Series, saīsināti saukts GP3, bija atklāto riteņu autosporta čempionāts, kas pastāvēja no 2010. līdz 2018. gadam. Tas tika izveidots kā sagatavošanās čempionāts braucējiem, kas vēlas startēt GP2 Series. GP3 sacīkstes notika vienā nedēļas nogalē ar daļu no GP2 posmiem. Gandrīz visas GP3 sacīkstes notika Formula 1 nedēļas nogalēs, un lielākā daļa GP3 posmu tika aizvadīti Eiropā. Vairāki kādreizējie GP3 braucēji ir nonākuši līdz dalībai GP2 un Formula 1 čempionātā, to skaitā Valteri Botass un Šarls Leklērs, kuri ir uzvarējuši Formula 1 sacīkstēs. 2019. gadā, pēc GP3 apvienošanās ar FIA Formula 3 Eiropas čempionātu tika izveidots FIA Formula 3 čempionāts. Nedēļas nogalē notika divas sacīkstes: sestdien un svētdien. Piektdien bija 45 minūšu gara treniņu sesija un sestdien bija 30 minūšu gara kvalifikācija. Sestdienas sacīkste (angļu: feature race) bija apmēram 180 km gara. Katram pilotam bija vismaz vienu reizi jābrauc boksos un jānomaina vismaz divas riepas. Svētdien bija sprinta sacensības (angļu: sprint race). Apļu skaits atšķirās dēļ trases, bet ja ir pagājušas 30 minūtes kopš starta tad sacīkstes beidzas. Piloti startē tādā pašā secībā, kā viņi finišēja sestdien, taču piloti no pirmās līdz astotajai vietai startē apgrieztā finiša secībā (astotajā vietā finišējušais braucējs sāk sprinta sacīksti no pirmās starta vietas, bet sestdienas uzvarētājs sāk sprinta sacīksti no astotās starta vietas). Marcus Simmons. «New single-spec F3 set to replace GP3 (angliski)». Motorsport, 2017. gada 1. septembrī. Skatīts: 2019. gada 1. septembrī. Vikikrātuvē par šo tēmu ir pieejami multivides faili. Skatīt: GP3 Series.