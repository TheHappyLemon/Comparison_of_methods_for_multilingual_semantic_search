Cekulainais jakāns (Irediparra gallinacea) ir jakānu dzimtas (Jacanidae) bridējputnu suga, kas ir vienīgā cekulaino jakānu (Irediparra) ģintī. Tas dzīvo Āzijas un Austrālijas tropu biomā. Ģeogrāfisko variāciju nav. Cekulainais jakāns sastopams Austrālijas ziemeļos un austrumos, kā arī Dienvidaustrumāzijas teritorijās: Borneo, Filipīnās, Sulavesi, Jaungvinejā un Jaunanglijā. Tas mājo stāvošu ūdeņu saldūdens ezeros vai purvos un dīķos ar atbilstošu veģetāciju (augi ar peldošām lapām), kā arī uzpludinātos rīsa laukos. Cekulainam jakānam kā visiem jakāniem ir garas kājas ar gariem pirkstiem un nagiem, kas ļauj tam pārvietoties pa peldošu ūdensaugu lapām. Ķermenis ir vidēji liels, apmēram 20—27 cm, svars 85—140 g. Mātītes ievērojami lielākas par tēviņiem. Ķermeņa apspalvojums ir melnā krāsā, ar baltu pakakli, vaigiem un vēderu, un tumši brūniem spārniem. Uz krūtīm melna josla, bet kakla pamatne dzeltenbrūna. Uz pieres koši sarkana, cekulveidīga sekste. Kājas pelēkas. Jakāns barojas ar kukaiņiem, gliemjiem, sīkām zivtiņām un ūdensaugu sēklām, jebko, ko var atrast uz un ap ūdensaugiem. Tas ne tikai uzlasu visu, kas atrodams uz lapām, bet mēdz lapas apgriezt riņķī un pārmeklēt arī otru pusi. Cekulainais jakāns ir lielisks peldētājs un nirējs. Tas var pārpeldēt brīvus ūdens klajumus no vienas lapu "salas" līdz nākamai. Mātītēm ir savas teritorijas, un riesta laikā tās sapārojas ar vienu vai vārākiem tēviņiem. Tēviņš uz ūdens iekārto peldošu ligzdu, kurā mātīte iedēj 4 melni iesvītrotas, brūnas olas. Pērēšanas rūpes uzņemas tēviņš, kā arī tas aizsargā ligzdu no ienaidniekiem. Ja ligzda sāk grimt un olām draud briesmas, tēviņš tās paņem zem spārniem un pārnes uz jaunu, drošāku vietu. Kamēr tēviņš perē olas, mātīte dodas pie nākamā tēviņa. Rūpes par cāļu audzināšanu mātītes neuzņemas. Ja tēviņš ir zaudējis olas, mātīte atkal izdēj jaunas olas. No olām pēc 22—24 dienām izšķiļas cāļi. Drīz pēc izšķilšanās jakāna cāļi var sākt skriet. Tēvs tos audzina un apmāca, kā atrast kukaiņus, gliemjus, tārpus, mazus krabīšus un zivis, kā arī augu sēklas. Briesmu gadījumā tēvs cāļus pārnes zem spārniem. World Bird List: Grebes, flamingos, buttonquail, plovers, painted-snipes, jacanas, plains-wanderer, seedsnipes, 2020 Jacanas: Jacanidae - Physical Characteristics, Behavior And Reproduction, Pheasant-tailed Jacana (hydrophasianus Chirurgus): Species Accounts - GEOGRAPHIC RANGE, HABITAT, DIET... «Comb-crested Jacana (Irediparra gallinacea) - Birds in Backyards Fact sheet». Arhivēts no oriģināla, laiks: 2009. gada 18. janvārī. Skatīts: 2009. gada 16. aprīlī. «Jacanas aka Lotus Birds, Jesus Birds or Lily Trotters: Species information and Photos». Arhivēts no oriģināla, laiks: 2009. gada 27. februārī. Skatīts: 2009. gada 16. aprīlī. Australian Nature Photography: Comb-crested Jacana (Irediparra gallinacea) Comb-crested Jacana Irediparra gallinacea Arhivēts 2008. gada 4. decembrī, Wayback Machine vietnē. BirdLife: Comb-crested Jacana Irediparra gallinacea[novecojusi saite] Avibase: Comb-crested Jacana (Irediparra gallinacea) (Temminck, 1828) Comb-crested Jacana - profile