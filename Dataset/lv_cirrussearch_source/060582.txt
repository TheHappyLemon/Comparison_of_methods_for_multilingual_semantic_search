Karalienes Elizabetes salas (angļu: Queen Elizabeth Islands) ir Kanādai piederoša mazapdzīvotu salu grupa Kanādas Arktiskajā arhipelāgā. Administratīvi pieder Nunavutas teritorijas Kikiktālukas reģionam un Ziemeļrietumu Teritoriju Inuvikas reģionam. Salās ir ap 14 % no pasaules ledājiem ārpus Antarktīdas un Grenlandes. Vienīgās pastāvīgi apdzīvotās vietas ir Rezolūta, Grisfjorda un Alerta, kā arī vairākas polārstacijas. Līdz 1953. gadam bija zināmas kā Perija salas vai Perija arhipelāgs; pārdēvētas par godu Elizabetes II kronēšanai. Salas izvietojušās Kanādas Arktiskā arhipelāga ziemeļos. Arhipelāgu veido Elsmīra sala ziemeļaustrumos, Sverdrupa salas ziemeļos un Perija salas dienvidos un rietumos. No Grenlandes ziemeļrietumos tās atdala Neirsa šaurums un Smita šaurums, bet no pārējām Kanādas Arktiskā arhipelāga salām dienvidos — Perija šaurums (Maklūra šaurums, Vikonta Melvila šaurums, Barova šaurums un Lankasteras šaurums). Grupā ietilpst 34 galvenās salas un 2092 nelielas saliņas un klintis. Lielākās salas (vairāk par 5000 km²) ir Elsmīra sala, Devona, Aksela Heiberga sala, Melvila sala, Batērsta sala, Prinča Patrika sala, Elefa Ringnesa sala, Kornvolisa, Amunda Ringnesa sala, Makenzi Kinga sala. Valda arktiska tuksneša klimats ar sausu aukstu ziemu un vēsu vasaru. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 335. lpp. Vikikrātuvē par šo tēmu ir pieejami multivides faili. Skatīt: Karalienes Elizabetes salas. Encyclopædia Britannica raksts (angliski)