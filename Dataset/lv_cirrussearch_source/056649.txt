Cunami brīdinājuma sistēma ir brīdinājuma sistēma, kura ir izveidota, lai laikus brīdinātu cilvēkus par cunami viļņa tuvošanos. Lai cunami brīdinājuma sistēma darbotos efektīvi, ir jābūt diviem ļoti svarīgiem priekšnoteikumiem: 1) laikus jāatklāj, ka tuvojos cunami vilnis; 2) jābūt komunikāciju infrastruktūrai, kas ļautu noziņot cilvēkiem par tuvojošos nelaimi. Lai nu kā, bet cilvēci nevar pasargāt no zemestrīcēm vai cunami, taču iespējams mazināt to izraisītās sekas, laikus brīdinot bīstamajā zonā dzīvojošos cilvēkus. No kļūdām ir jāmācās, un šādu sāpīgu mācību mums visiem sniedza Āzijas katastrofa. Cunami brīdinājuma sistēmas tiek iedalītas divās kategorijās: starptautiskās un reģionālās cunami brīdināšanas sistēmās. Starptautiskās cunami brīdinājuma sistēmas tiek saīsinājumā apzīmētas ar IWS. Un šādas sistēmas ir izvietotas Klusajā okeānā, Indijas okeānā, Atlantijas okeāna ziemeļu daļa un Vidusjūrā. Klusajā okeānā cunami brīdinājuma sistēmu kontrolē Klusā okeāna cunami brīdināšanas centrs (PTWC), kurš izvietots Havaju salās. Pēc tam, kad seismogrāfi reģistrē zemūdens zemestrīci un īpaši spiediena mērītāji okeāna dibenā acumirklī fiksē cunami veidošanos, tiek nosūtīts signāls uz PTWC, kas savukārt tālāk nosūta brīdinājumu uz apdraudētajām teritorijām. Pamatraksts: Indijas okeāna cunami brīdinājuma sistēma Pēc 2004. gada 26. decembrī notikušā Āzijas cunami, kas prasīja vairāk nekā 230 000 upurus, arī Indijas okeānā seismologi izveidoja cunami brīdināšanas sistēmu. Toreiz pēc pirmā grūdiena Indijas okeāna zemestrīci dažas minūtes vēlāk reģistrēja seismiskā stacija Kokosu Salās. Taču seismologi nepietiekami novērtēja stihijas spēku. Turklāt viņiem nebija iespējams izplatīt brīdinājumu par nāvējošā viļņa tuvošanos, jo šajā pasaules daļā nebija izveidota pienācīga brīdinājuma sistēma, kas palīdzētu izsargāties no cunami. Ja šāda sistēma pastāvētu, būtu iespējams izglābt dzīvību tūkstošiem cilvēku. Reģionālās (vai lokālās) cunami brīdinājuma sistēmas tiek izveidotas vietās, kur bieži notiek zemestrīces un ir nepieciešams pēc iespējas ātrāk noreaģēt un brīdināt iedzīvotājus par cunami viļņa tuvošanos. Šādas sistēmas ir izveidojusi Japāna. "Zinātnieki brīdinās par cunami un zemestrīcēm" — Ilustrētā Zinātne, 2005. gada decembra numurs, 26.lpp. (angliski) Tsunami Warning & Alert System Arhivēts 2007. gada 27. oktobrī, Wayback Machine vietnē. (Cunami brīdinājuma un trauksmes sistēma) (angliski) Pacific Tsunami Warning Center (Klusā okeāna cunami brīdināšanas centrs) (angliski) Indian Ocean Tsunami Warning System (Indijas okeāna cunami brīdināšanas sistēma)