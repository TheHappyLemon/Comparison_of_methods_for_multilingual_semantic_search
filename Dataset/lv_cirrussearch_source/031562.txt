Šis raksts ir par ciemu Vidzemē. Par pilsētu Krievijā skatīt rakstu Kusa (pilsēta). Kusa ir ciems Madonas novada Aronas pagastā, pagasta centrs. Izvietojies pagasta austrumdaļā Kapupītes krastā pie autoceļa P30 8 km no novada centra Madonas un 157 km no Rīgas. Kusā atrodas pagasta pārvalde, pamatskola, bērnudārzs, bibliotēka, sporta zāle, feldšeru-vecmāšu punkts, auto remontdarbnīcas, 2 kokzāģētavas, degvielas uzpildes stacija, aptieka, frizētava, brīvdabas estrāde, veikals. Apdzīvotā vieta veidojusies ap bijušās Kusas muižas (Kussen) centru. Izaugusi pēckara gados kā vairāku Madonas rajona uzņēmumu ciemats. Ap 1972. gadu Kusā sāka darboties Madonas specializētās meliorācijas celtniecības pārvaldes iecirknis ar darbnīcām — organizācija PMK-19 (Pārvietojamā mehanizētā kolonna). Tās uzdevums bija ar zemju meliorāciju saistītie darbi, purvu nosusināšana, nelielu ceļu izbūve visā Madonas rajonā. Darbojās arī Madonas ciltslietu un mākslīgās apsēklošanas stacija un veterinārais iecirknis. Kusas ciems ir kompakti veidots, ar noasfaltētām ielām, dzīvžogiem un ielu apgaismojumu. Pamatā ir trīsstāvu apbūve ar centralizētu apkuri, kā arī individuālā apbūve. Kusas muižas pils (19. gadsimta vidus) ir vietējas nozīmes kultūrvēstures piemineklis. Kusā dzimis un audzis Latvijas orientēšanās sporta meistars Mārtiņš Sirmais. Ar Kusas attīstību 1980. gados saistīti tādi uzvārdi kā Elmārs Graudiņš, Leo Paiders, Jānis Ruņģis, Vitālijs Meikulāns u.c. «Vietvārdu datubāze: Informācija par Kusu». Latvijas Ģeotelpiskās informācijas aģentūra. Madonas novads. Aronas pagasta pārvalde Latvijas pagasti. Enciklopēdija. 1. sējums. Rīga : A/S Preses nams. 2001. 70. lpp. ISBN 9984-00-412-0. Latvijas padomju enciklopēdija. 51. sējums. Rīga : Galvenā enciklopēdiju redakcija. Latvijas pagasti. Enciklopēdija. Rīga : A/S Preses nams. 2001—2002. ISBN 9984-00-412-0. 70. lpp Latvijas ģeotelpiskās informācijas aģentūra. Vietvārdu datubāze