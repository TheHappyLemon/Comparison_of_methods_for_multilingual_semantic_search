Daniels Janovskis (angļu: Daniel Yanofsky; 1925. gada 25. marts Brodi — 2000. gada 5. marts Vinipega) bija Kanādas starptautiskais lielmeistars šahā (1964). Pēc izglītības jurists. Piedzimis tagadējās Ukrainas teritorijā, taču ģimene pārcēlusies uz Kanādu, kad Janovskim bijuši tikai astoņi mēneši. Šahu iemācījies spēlēt astoņu gadu vecumā. Agri sasniedzis labus rezultātus, kad deviņu gadu vecumā uzvarējis Manitobas provinces šaha čempionātā, bet 14 gadu vecumā 8. šaha olimpiādē 1939. gadā Buenosairesā individuālā vērtējumā izcīnījis zelta medaļu B finālā. 1941. gadā pirmo reizi uzvarējis Kanādas šaha čempionātā. Līdz 1965. gadam Janovskis bija kļuvis par astoņkārtējo Kanādas šaha čempionu, bet savā pēdējā Kanādas šaha čempionātā viņš piedalījās 1986. gadā. 1942. gadā uzvarējis ASV atklātajā šaha čempionātā, bet 1953. gadā kļuvis par Lielbritānijas šaha čempionātā uzvarētāju. Pārstāvējis Kanādas komandu Pasaules šaha olimpiādēs, kurās piedalījies 11 reizes (1939, 1954, 1958, 1964-1976, 1980). Divas reizes piedalījies arī Pasaules šaha čempiona izcīņas atlases cikla starpzonu turnīros, kuros 1948. gadā dalījis 14.-15. vietu ar Vjačeslavu Ragozinu, bet 1962. gadā Stokholmā dalījis 17.-18. vietu ar Mario Bertoku. Daudzu starptautisko šaha turnīru laureāts, tajā skaitā dalījis pirmo vietu tradicionālajā Hastingsas (Anglija) šaha turnīrā 1953. gadā, bet 1968. gadā Izraēlas pilsētā Netanjā dalījis 2.-3. vietu aiz uzvarētāja Roberta Fišera. Savās partijās izcēlies ar labu šaha galotņu tehniku. Par panākumiem turnīros FIDE 1950. gadā Janovskim kā vienam no pirmajiem piešķīrusi starptautiskā meistara (IM), bet 1964. gadā - starptautiskā lielmeistara (GM) nosaukumu. Bijis pirmais lielmeistars ne tikai Kanādā, bet arī visā Lielbritānijas Nāciju Sadraudzībā. 1977. gadā ieguvis arī FIDE starptautiskā arbitra nosaukumu. Tomēr, izņemot īsu periodu 1940. gadu beigās, Janovskis nekad nav bijis profesionāls šahists. Otrā pasaules kara laikā viņš dienējis Kanādas flotē (1944-1946), bet 1951. gadā beidzis Mantobas universitātes Juridisko fakultāti. No 1951. līdz 1953. gadam viņš turpinājis tieslietu studijas Oksfordas Universitātē, bet vēlāk atgriezies Vinipegā, kur strādājis par advokātu. Bijis Kanādas Liberālās partijas biedrs. 1959. gadā kā partijas kandidāts piedalījies Manitobas provinces padomes vēlēšanās. No 1970. līdz 1986. gadam bijis Vinipegas pilsētas padomes deputāts, kur pildījis Finanšu komitejas priekšsēdētāja pienākumus. Ilgus gadus bijis arī Vinipegas priekšpilsētas Vestkildonas (angļu: West Kildonan) mērs. Par savu sabiedrisko darbību 1972. gadā kļuvis par Kanādas Ordeņa virsnieku (angļu: Officer of the Order of Canada), bet 1980. gadā saņēmis Karaliskā advokāta (angļu: Queen's Counsel) nosaukumu. Daniel Abraham Yanofsky 1948 Saltsjobaden Interzonal Tournament 1962 Stockholm Interzonal Tournament Hastings 1952/53 Netanya (1968) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)