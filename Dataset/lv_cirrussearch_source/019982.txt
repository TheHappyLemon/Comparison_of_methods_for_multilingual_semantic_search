Vaivari ir Jūrmalas pilsētas daļa starp Asariem un Kauguriem. Vaivaros atrodas Nacionālais rehabilitacijas centrs. 1927. gadā Asaru rietumu daļā atklāja jaunu dzelzceļa pieturu Asari II, kuru 1938. gadā pārdēvēja par Vaivariem, tāpat kā visu stacijai tuvumā esošo Asaru daļu. Senāk šī vieta dēvēta par Riekstu ciemu, jo mājas, kas atradušās pašā Asaru rietuma galā, saukušās ‘’Rieksti’’. Agrāk Vaivari atradās uz Nurmuižas īpašnieku Firksu zemes un to iedzīvotāji nodarbojušies ar zvejniecību. Gruntsgabali vasarniekiem sākti ierādīt 19. gadsimta beigās. Līdz Pirmajam pasaules karam Asari saglabāja lauciniecisku raksturu un šeit bija daudz mazāk izpriecu vietu kā pārējā Jūrmalā. 1899. gadā tagadējos Vaivaros pēc ģenerāļa Margoli kundzes iniciatīvas uzcēla Asaru sanatoriju, kur atpūtās un ārstējās bagātu ģimeņu atvases. Pirmā pasaules kara laikā šajās ēkās bija izvietojusies militārā pārvalde (1915-1918). Pēc kara tā kā Latvijas Sarkanā krusta sanatorija kļuva par ārstniecības vietu kaulu tuberkulozes slimniekiem. Asaru Sarkanā krusta sanatorijas vietā 1964. gadā izveidoja pionieru nometni „Latvijas Arteks”, ko 1973. gadā pārveidoja par bērnu sanatoriju „Vaivari”, bet 1996. gadā tās vietā dibināja Vaivaru pamatskolu. 1970. gados Asaru prospektā 61 uzsāka būvēt ēku, kas atgādināja piramīdu, ko tautā dēvēja par „Kosmonautu sanatoriju”, jo sākotnēji tā bija paredzēta ar kosmosa pētniecību saistīto tehnoloģiju nozares darbinieku atpūtai. 1992. gadā te nodibināja bērnu rehabilitācijas centru, kas pēc gada ieguva nacionālā centra statusu. Šobrīd Nacionālais rehabilitācijas centrs "Vaivari" ir medicīniskās rehabilitācijas, veselības un sociālās aprūpes, izglītības un zinātnes valsts nozīmes iestāde. «Jūrmalas pilsētas teritorijas plānojums». Arhivēts no oriģināla, laiks: 2016. gada 5. martā. Skatīts: 2013. gada 3. jūlijā. «Maršruts pa Mellužu un Asaru kultūrvēsturiskajiem centriem». Arhivēts no oriģināla, laiks: 2014. gada 2. oktobrī. Skatīts: 2013. gada 24. jūnijā.