Edvards Liedskalniņš (angļu: Ed Leedskalnin, dzimis 1887. gada 10. augustā Stāmerienas pagastā, miris 1951. gada 7. decembrī vai pēc citiem avotiem 1. decembrī Maiami, ASV) bija latviešu tēlnieks amatieris, kurš vienatnē un slepenībā izveidoja Koraļļu pili Floridā, ASV. Edvards Liedskalniņš kļuva slavens arī ar savu mistisko teoriju par magnētismu. Dzimis 1887. gadā Stāmerienas pagastā zemnieku ģimenē. Mācījies vietējā pagastskolā, pabeidzis skolā četras klases, daudz laika pavadījis, lasot grāmatas. Piedalījies 1905. gada revolūcijā. Saderinājies ar Hermīni Lūsi, taču īsi pirms kāzām līgava viņu atstājusi. 1912. gadā, iespējams nelegāli, Liedskalniņš emigrēja uz Ziemeļameriku. Strādājot kokrūpniecībā, viņš dzīvoja dažādās vietās Kanādā un ASV (Vašingtonas štatā, Oregonā, Kalifornijā, Teksasā). 1919. gadā viņš apmetās Floridā. Edvards Liedskalniņš mira 1951. gada 7. decembrī no nieru slimības. Viņa būvētā Koraļļu pils kļuva par tūrisma objektu un 1984. gadā tā iekļauta ASV Nacionālajā vēsturisko vietu reģistrā. Pamatraksts: Koraļļu pils Apmēram no 1920. gadā Liedskalniņš sāka celt Koraļļu pili Floridasitijā kā veltījumu dzimtenē palikušajai līgavai. Pats Liedskalniņš viņu dēvējis par "Mīļoto Sešpadsmitgadnieci" (Sweet Sixteen), bet amerikāņiem līgavas vārds bija Agnese Scuffs. Koraļļu pils vienmēr tika celta nakts laikā, māksliniekam visus darbus veicot vienatnē. Viņš izmantoja vienkāršas pašdarinātas sviras un vinčas. No 1937. līdz 1939. gadam Liedskalniņš pārveda akmeņus uz jaunu vietu 16 km attālumā, netālu no Houmstedas. Koraļļu pils būvniecības laikā Edvards Liedskalniņš vienatnē spēja pārvietot akmeņus, kas kopumā svēra vairāk kā 1100 tonnas. Neko tuvāk nepaskaidrojot, tēlnieks apgalvoja, ka viņš ir atklājis piramīdu celtniecības paņēmienus. Arī mūsdienās neviens nav spējis izskaidrot, kā Edvards Liedskalniņš vienatnē spēja pacelt milzīgos akmens bluķus. Daži cilvēki uzskata, ka Liedskalniņš vienkārši ir bijis ģeniāls konstruktors un inženieris, bet citi uzskata, ka tēlnieks spējis atklāt un izmantot kādu antigravitātes spēku, kas ļāva viņam pacelt un pārvietot akmeņus līdzīgi kā burvim. Liedskalniņš sarakstījis trīs publicistiskas brošūras angļu valodā: Edward Leedskalnin. A Book in Every Home. Containing Three Subjects: Ed's Sweet Sixteen, Domestic and Political Views (Reprinted izd.). Health Research Books, 1936. ISBN 9780787313906. ("Grāmata katrā mājā") Edward Leedskalnin. Magnetic current; Mineral, vegetable & animal life. Mokelumne Hill, California : Mokelumne Press, 1988 [1945]. ("Minerālu, augu un dzīvnieku dzīve") Edward Leedskalnin. Magnetic current. Homestead, Florida : Rock Gate, 1945. ("Magnētiskā straume") Billija Aidola dziesmа Sweet Sixteen ir veltīta Edvarda Liedskalniņa personīgai traģēdijai un paveiktajam brīnumam. Ed. L. (2007. gada dokumentālā filma) Kas bija Ed. L.?, dokumentālā filma. Režisore Laima Freimane (2010) Latvijas enciklopēdija. 4. sējums. Rīga : Valērija Belokoņa izdevniecība. 2007. 115.—116. lpp. ISBN 978-9984-9482-4-9. Magnetic Current Andris Stavro. Koraļļu pils. Lauku Avīze. Rīga. 2005. ISBN 9984-542-43-2 73. lpp. «Arhivēta kopija». Arhivēts no oriģināla, laiks: 2016. gada 9. jūnijā. Skatīts: 2016. gada 6. jūnijā. «Edward Leedskalnin’s Coral Castle». Arhivēts no oriģināla, laiks: 2015. gada 11. janvārī. Skatīts: 2014. gada 25. novembrī. «Coral Castle Museum». Arhivēts no oriģināla, laiks: 2019. gada 24. jūlijā. Skatīts: 2019. gada 4. septembrī. Coral Castle: The Mystery of Ed Leedskalnin and his American Stonehenge Arhivēts 2014. gada 17. maijā, Wayback Machine vietnē. Dokumentālā filma par Koraļļu pili (krievu valodā) Latvieša mīlestības pils otrā pasaules malā Latvietis, kurš izrādījies viens no 20. gadsimta noslēpumainākajiem cilvēkiem Arhivēts 2016. gada 7. augustā, Wayback Machine vietnē. https://drive.google.com/file/d/1j-HZgZ5oxBDHZLfcH9xNRXbjA_DgSvGH/view?usp=sharing Edvards Liedskalniņš. Magnētiskā strāva. https://drive.google.com/file/d/1TXWwy3sv7LKpx7BJrgvCXiHCXF3r2kNT/view?usp=sharing Perpetium motion holder - mūžīgās kustības turētājs