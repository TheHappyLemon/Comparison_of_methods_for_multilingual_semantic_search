Patriks Šārps (angļu: Patrick Sharp; dzimis 1981. gada 27. decembrī) ir bijušais kanādiešu hokejists, centra uzbrucējs, Kanādas hokeja izlases dalībnieks. Karjeras laikā kļuvis par trīskārtēju Stenlija kausa ieguvēju Čikāgas "Blackhawks" sastāvā. Izlases rindās kļuvis par 2014. gada olimpisko čempionu. Profesionāļa karjeru Šārps sāka 2002.—03. gada sezonā AHL kluba Filadelfijas "Phantoms" rindās, trīs spēles aizvadot arī NHL kluba Filadelfijas "Flyers" sastāvā. 2004.—05. gada sezonā kopā ar "Phantoms" izcīnīja Kaldera kausu. 2005.—06. gada sezonu hokejists uzsāka "Flyers" rindās, taču sezonas gaitā tika aizmainīts uz Čikāgas "Blackhawks". "Blackhawks" rindās Šārps drīz kļuva par vienu no komandas vadošajiem uzbrucējiem. 2010., 2013. un 2015. gadā kopā ar komandu izcīnīja Stenlija kausu. 2015. gada jūlijā noslēdza divu gadu līgumu ar Dalasas "Stars". 2017.—18. gada sezonā atgriezās "Blackhawks", taču pēc sezonas beigām noslēdza karjeru. NHL kopumā aizvadījis 939 spēles, atzīmējies ar 620 rezultativitātes punktiem. Kanādas hokeja izlases rindās kļuvis par 2014. gada Olimpisko čempionu, spēlējis arī 2008. un 2012. gada Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)