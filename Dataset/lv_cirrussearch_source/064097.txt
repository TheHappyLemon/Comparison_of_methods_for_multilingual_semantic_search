Meža īskāje (latīņu: Brachypodium sylvaticum) ir suga graudzāļu dzimtā, kura ir plaši sastopama Eirāzijā un diezgan bieži visā Latvijas teritorijā, kur dažāda lieluma grupas aug auglīgos sausieņu mežos, izcirtumos un krūmājos. Meža īskāje ir daudzgadīgs, 50—120 cm garš lakstaugs, kurš veido nelielu ceru. Tam ir īss saknenis, stāvs stiebrs, kurš galotnē ir nolīcis. Lapas ir mīkstas, tumšzaļas, 0,6—1,2 cm platas, mēlīte ieapaļa. Lapas maksts ir apmatota. Ziedkopa ir sirpjveidīga un nokarena. To veido daudzziedu vārpiņas (ar 5—8 ziediem), kas uz īsa kātiņa sakopotas 2 rindās vārpveida, 8—15 cm garā ziedkopā. Gan vārpiņas, gan zieda plēksnes ir nevienāda garuma. Ārējā zieda plēksne ir ar 1 cm garu akotu. Auglis ir sīks, plakans, plēksnēs ieslēgts grauds. Zied jūnijā, jūlijā. «meža īskāje - Brachypodium sylvaticum (Huds.) P.Beauv. - Augi - Latvijas daba». www.latvijasdaba.lv. Skatīts: 2022-10-28. Vikikrātuvē par šo tēmu ir pieejami multivides faili. Skatīt: Meža īskāje. Encyclopædia of Life raksts (angliski)