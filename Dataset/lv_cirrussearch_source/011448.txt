Ārons Žans Marī Listižē (franču: Aaron Jean-Marie Lustiger, dzimis 1926. gada 17. septembrī, miris 2007. gada 5. augustā) bija ebreju izcelsmes franču garīdznieks. Kardināls no 1983. gada un Parīzes arhibīskaps no 1981. gada līdz 2005. gadam. Franču akadēmijas loceklis. Dzimis Parīzē, Silēzijas ebreju izcelsmes ģimenē. Sākoties Otrajam pasaules karam, ģimene apmetās Orleānā. 1940. gada martā, trīspadsmit gadu vecumā, Žans Marī Listižē nolēma pāriet katolismā un augustā viņš tika kristīts. Kara laikā Listižē māte tika deportēta uz Aušvicas koncentrācijas nometni, kur gāja bojā. Tūlīt pēc kara Listižē studēja Sorbonnā un Parīzes Katoliskajā institūtā (Institut Catholique de Paris). 1954. gada 17. aprīlī Listižē tika ordinēts par priesteri. No 1954. līdz 1959. gadam - kapelāns Sorbonnā, bet nākamos desmit gadus strādāja Rišeljē centrā, kas sagatavoja kapelānus skolām un universitātēm. 1979. gada 10. novembrī pāvests Jānis Pāvils II iecēla Listižē par Orleānas bīskapu, bet 1981. gada 31. janvārī - par Parīzes arhibīskapu. Savos uzskatos parādīja sevi kā baznīcas konservatīvā spārna pārstāvis. Asi vērsās pret rasismu un antisemītismu. Nekad neslēpa savu etnisko izcelsmi. Pievērsa lielu uzmanību katolisko uzskatu propagandai jaunatnē. Organizēja katoļu radio un TV kanālu izveidi. Listižē institūts (franciski) Listižē Franču akadēmijas lapā (franciski)