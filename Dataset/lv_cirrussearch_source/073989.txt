Urotropīns (heksametilēntetramīns, (CH2)6N4) ir balta, kristāliska viela, kas kūst (sublimējas) pie 270 °C. Tas ir heterocikliskais savienojums, kas pieskaitāms pie tricikliskajiem amīniem. Urotropīns satur 6 metilēngrupas, kas saista savā starpā 4 slāpekļa atomus; tā telpiskā struktūra līdzīga adamantāna struktūrai. Urotropīnu iegūst, amonjakam reaģējot ar formaldehīdu. Analītiskajā ķīmijā to lieto kā buferšķīdumu komponentu. Citur to lieto par korozijas inhibitoru un heksogēna izejvielu. Urotropīns ir arī galvenā (ja ne vienīgā) sausā spirta (kurināmais) sastāvdaļa. Izmanto par pārtikas konservantu (pārtikas piedeva E239). Medicīnā lieto kā urīnceļus dezinficējošu līdzekli.