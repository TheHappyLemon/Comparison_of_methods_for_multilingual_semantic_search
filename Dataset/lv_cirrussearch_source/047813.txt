Šis raksts ir par senu tjurku tautu. Par mūsdienu slāvu tautu skatīt rakstu bulgāri. Protobulgāri, Volgas-Kamas bulgāri jeb senie bulgāri bija tjurku tauta, daļēji klejotāju un karotāju ciltis, kuras ziedu laiki bija 7. gadsimtā, kad apdzīvoja Volgas lejteci un Pontijas–Kaspijas stepi. Tiek uzskatīts, ka protobulgāri ir nākuši no Centrālāzijas. Ciltīm virzoties uz rietumiem, to kultūra mainījās citu tautu ietekmē, tajā skaitā, huņņu un indoeiropiešu ietekmē. Viņi runāja protobulgāru valodā. Raksturīgs bija pagānu šamanisms un ticība debesu dievībai Tangrai. 7. gadsimtā protobulgāri izveidoja politisku veidojumu — Seno Lielo Bulgāriju, kuru gadsimta beigās pakļāva hazāri. Volgas un Kamas upju sateces vietā līdz 13. gadsimtam pastāvēja Volgas Bulgārija. Protobulgāri piedalījušies daudzu mūsdienu tautu etnoģenēzē, piemēram, balkāriešu, baškīru, bulgāru, gagauzu, tatāru, čuvašu un citu. Latvijas padomju enciklopēdija. 8. sējums. Rīga : Galvenā enciklopēdiju redakcija. 171. lpp. Vikikrātuvē par šo tēmu ir pieejami multivides faili. Skatīt: Protobulgāri.