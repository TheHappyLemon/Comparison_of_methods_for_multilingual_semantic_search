Pjotrs Murdzja (poļu: Piotr Murdzia; dzimis 1975. gada 20. februārī Gdaņskā) ir Polijas starptautiskais lielmeistars šaha kompozīciju risināšanā (2002). FIDE starptautiskais meistars (1994). Četras reizes izcīnījis medaļas Polijas junioru šaha čempionātos: divas zelta (1991, 1995) un divas sudraba (abas 1993) dažādās vecuma grupās. Četras reizes uzvarējis Polijas junioru šaha komandu čempionātos (1990, 1991, 1992, 1993), kuros pārstāvējis savas dzimtās pilsētas Gdaņskas klubu "Gedania". 1994. gadā debitējis Polijas šaha čempionāta finālā, kurā vēl piedalījies 1997., 2003. un 2004. gados. Bijis pirmais starptautiskos šaha turnīros Hamburgā (B turnīrs, 1996), Svidņicā (1998) un Legņicā (2003), divos pēdējos no kuriem izpildījis starptautiskā lielmeistara normas. Pazīstams kā viens no labākajiem šaha kompozīciju risinātājiem. Septiņas reizes ir uzvarējis Pasaules čempionātā šaha kompozīciju risināšanā individuālajā vērtējumā (2002, 2005, 2006, 2008, 2009, 2012, 2013) un piecas reizes bijis otrais šajās sacensībās (2001, 2004, 2010, 2014, 2016). Tāpat deviņas reizes ir uzvarējis Pasaules čempionāta šaha kompozīciju risināšanā komandu vērtējumā (2009, 2010, 2011, 2012, 2013, 2014, 2015, 2016, 2017). Deviņas reizes uzvarējis Eiropas čempionātā šaha kompozīciju risināšanā individuālajā vērtējumā (2006, 2008, 2009, 2012, 2012, 2013, 2014, 1916, 2017) un piecas reizes komandu vērtējumā (2009, 2013, 2014, 2015, 2017). Līdz 2015. gadam sešpadsmit reizes uzvarējis Polijas čempionātā šaha kompozīciju risināšanā. 2002. gadā kļuvis par pirmo Polijas šahistu, kuram piešķirts starptautiskā lielmeistara nosaukums šaha kompozīciju risināšanā. Beidzis Gdaņskas universitātes Filoloģijas un vēstures fakultāti. Kopš 2009. gada strādā par apmācību vadītāju Polijas šaha federācijā. Title Norms: Murdzia, Piotr Solving grandmasters Oficiālā tīmekļa vietne Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)