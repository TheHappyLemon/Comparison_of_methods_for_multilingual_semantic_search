Šis raksts ir par 1997. gada filmu. Par Roberta Hainlaina romānu skatīt rakstu Zvaigžņu kuģa kareivji. "Zvaigžņu kuģa kareivji" (angļu: Starship Troopers) ir amerikāņu fantastikas filma, kuru 1997. gadā pēc Roberta Hainlaina tāda paša nosaukuma romāna motīviem uzņēmis holandiešu režisors Pols Verhovens. Galvenās lomas filmā atveido Kaspers van Dīns un Denīza Ričardsa. Filma uzņemta militārās fantastikas žanrā. Zemes iedzīvotāji ir uzsākuši kosmisko karu ar kukaiņveidīgiem citplanētiešiem — arahnīdu rasi, kas Zemi atzinuši par piemērotu vietu savas sugas paplašināšanai. Milzīgo, zirnekļveidīgo radījumu ir seši triljoni. Tie bombardē Zemi ar milzu asteroīdiem, iznīcinot veselas pilsētas. Filmas galvenais varonis Džonijs Riko cīnās zvaigžņu desanta rindās, uz dažādām planētām piedaloties kaujās ar zirnekļveidīgajiem. Sākumā viņš ir vienkāršs ierindnieks, ar laiku, cīņu rūdīts, kļūst par virsnieku. Kaut arī filma izmanto romāna galveno varoņu vārdus un sižeta līnijas, tās vispārējais noskaņojums atšķiras no literārā avota: ja Hainlaina romānu daži kritiķi vainoja militārisma un pat fašistiskās ideoloģijas propagandā, tad filmai, pēc Verhovena ieceres, bija jābūt ar satīrisku, pretkara raksturu. Filmas budžets sasniedza 105 miljonus ASV dolāru, gūtie ieņēmumi ASV - 55 miljoni dolāru, visā pasaulē - 121 miljons dolāru. Filmas notikumi norisinās tālā nākotnē. Precīzs laiks filmā netiek norādīts, taču dziesmā, kas skan Riko izlaiduma ballē, ir vārdi "XXIII gadsimts mirst", līdz ar to var pieņemt, ka darbība notiek minētā gadsimta beigās. Demokrātija uz Zemes ir sabrukusi, pie varas nākuši militāristi. Zeme un tās kolonijas uz citām planētām ir pakļautas Apvienotajai civilajai federācijai (United United Civil Society Federation). Federācijas iedzīvotāji iedalīti federācijas pilsoņos un iedzīvotājos bez pilsonības. Pilsonību, kas tiek nodrošināta ar vēlēšanu tiesību palīdzību, dažādus sociālos pabalstus, mācību apmaksu, ārkārtas atļauju radīt bērnus, iespēju iesaistīties politikā var iegūt tikai pēc dienesta armijā. Tikmēr cilvēce saskaras ar jauniem draudiem — kukaiņveidīgu citplanētiešu, milzīgu saprātīgu zirnekļu ordām no tālās Klendatas zvaigžņu sistēmas, šīs būtnes ir dažu cilvēka kolonizēto planētu pamatiedzīvotāji. Par šīm kolonijām starp arahnīdiem un cilvēkiem notiek nežēlīgas cīņas, kurās virsroku gūst skaitliskā pārsvarā esošie kukaiņveidīgie. Tad federācijas vadība nolemj tikt galā ar problēmu un uzsāk vispārēju mobilizāciju, novirzot pilnīgi visu karaspēku cīņā ar šīm būtnēm. Kaspers van Dīns — Džons Riko Denīza Ričardsa — Karmena Ibaņjesa Nīls Patriks Heriss — pulkvedis Karls Dženkinss Klensijs Brauns — Zims Maikls Aironsaids — Džons Rasčeks Sets Giljams — ierindnieks Votkinss Brenda Stronga — kosmosa kuģa kapteine Lenora Kasdorfa — Riko māte Emija Smārta — kadete Lambreizera Dins Noriss — virsnieks un citi aktieri. Filmas oriģinālais scenārija nosaukums bija Hunt for Bugs Outpost Nr. 9. Nacistu tēlu izmantošana amerikāņu filmu varoņiem izraisīja vētrainas diskusijas. Filmas radītāji šādas izvēles iemeslus nepaskaidroja. Daži skatītāji to interpretēja kā satīru, bet citi tajā saskatīja fašisma propagandu. 2012. gadā vietnē Slant Magazine tika publicēts simt labāko 90. gadu filmu saraksts, "Zvaigžņu kuģa kareivji" tajā ieņēma 20. vietu. Nominācija Amerikas Kinoakadēmijas balvai par labākajiem specefektiem (1998) Saturna balva par labākajiem specefektiem un tērpu dizainu (1998) «Starship Troopers» (angļu). Box Office Mojo. Skatīts: 2014-09-13. Production Budget: $105 million Worldwide: $121,214,377 «Starship Troopers». Box Office Mojo. Skatīts: 2016. gada 7. decembris. «Last call for these movies and shows on Netflix, plus what's new» (angļu). Skatīts: 2018-03-12. Neal J. Leitereg. «'Starship Troopers' actor Casper Van Dien parts ways with Malibu home». latimes.com. Skatīts: 2018-03-12. Robley, Les Paul (November 1997). "Interstellar Exterminators. Ornery insects threaten the galaxy in Starship Troopers". American Cinematographer (California, United States of America: American Society of Cinematographers) 78 (11): 56–66. Пол Верховен и Эдвард Ноймайер. Аудиокомментарии к "Звёздному Десанту" (DVD). Buena Vista International, 1997. «The 100 Best Films of the 1990s». Slant Magazine. 2012. gada 5. novembris. Skatīts: 2013. gada 28. jūnijs. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski) О спецэффектах в фильме