Magnuss Georgs fon Paukers (vācu: Magnus Georg Paucker; dzimis 1787. gada 15. novembrī Igaunijā, miris 1855. gada 19. augustā Jelgavā) bija matemātiķis un dabaszinātnieks. Pēterburgas Zinātņu akadēmijas korespondētājloceklis. No 1827. līdz 1846. gadam Jelgavas Gymnasium illustre pedagogs. Sarakstījies ar Kārli Frīdrihu Gausu. Būdams bārenis, Paukera ģimenē uzauga vēsturnieks Leonīds Arbuzovs. Dzimis 1787. gada 15. novembrī Simunā (Sankt Simonis) Igaunijas guberņā luterāņu mācītāja Heinriha Johana Paukera ģimenē. Studēja astronomiju, mehāniku un hidrauliku Tērbatas un Pēterburgas Universitātēs (1805—1809). Strādāja par skolotāju Viborgas ģimnāzijā (1810-1811). 1812. gadā kļuva par Tērbatas Universitātes matemātikas privātdocentu, bet 1813. gadā par matemātikas profesoru. Vēlāk bija matemātikas profesors Jelgavas ģimnāzijā (1813—1846). 1827. gadā iecelts par kolēģijas padomnieku. Miris 1855. gada 19. augustā Jelgavā. 1817. gadā M. G. Paukers nodibināja Jelgavā Poēzijas un literatūras muzeju, kas pastāvēja līdz 1839. gadam. No 1817. līdz 1821. gadam bija Kurzemes literatūras un mākslas biedrības pastāvīgais sekretārs, atkārtoti pildīja šos pienākumus no 1846. līdz 1855. gadam. Līdztekus bija Kurzemes provinces muzeja konservators (1817—1855), bet no 1838. gada līdz savai nāvei arī biedrības mantzinis. Bijis Tērbatas dabas pētnieku biedrības u.c. zinātnisko biedrību biedrs, Pēterburgas Zinātņu akadēmijas korespondētājloceklis. Vislielākie M. G. Paukera nopelni saistās ar biedrības rakstu publikācijām; viņš bija pirmā biedrības zinātnisko rakstu krājuma Jahresverhandlungen izdošanas iniciators un šo rakstu redaktors, pateicoties viņam 1840. gadā atjaunoja biedrības sēdēs nolasīto referātu izdošanu. Magnuss Georgs fon Paukers Baltisches Biographisches Lexikon (vāciski)