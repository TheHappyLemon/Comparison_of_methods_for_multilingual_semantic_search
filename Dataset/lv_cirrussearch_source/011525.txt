Kevins Speisijs (angļu: Kevin Spacey; dzimis Kevins Speisijs Faulers (Kevin Spacey Fowler) 1959. gada 26. jūlijā) ir amerikāņu aktieris, režisors, producents, scenārists. Aktiera karjeru uzsāka 1980. gados kā skatuves aktieris, pēc tam sāka filmēties dažādās kinofilmās un TV filmās. Kritiķu atzinību guvis 1990. gadu sākumā. Par lomu filmā "Parastie aizdomās turamie" (1995) saņēma Amerikas Kinoakadēmijas balvu kā labākais otrā plāna aktieris. Savukārt par lomu filmā "Amerikāņu skaistums" (1999) saņēma Amerikas Kinoakadēmijas balvu kā labākais aktieris. Tāpat filmējies tādās filmās kā "Septiņi", "Losandželosa konfidenciāli", "Atmaksāt ar labu", "K-Pax" un "Supermens atgriežas". No 2013. līdz 2017. gadam filmējas seriālā "Kāršu nams". Bērnībā Speisija vecāki bieži mainīja dzīvesvietu, līdz apmetās Kalifornijas dienvidos. Vidusskolā sācis tēlot skolas teātrī, kā arī ar uzstājies komēdijklubā. Pēc vidusskolas pabeigšanas iestājies Losandželosas Ielejas koledžā (Los Angeles Valley College), tomēr 1979. gadā pārcēlies uz Ņujorku, lai iestātos Ņujorkas Džuliārda mūzikas skolā. Pēc diviem gadiem debitējis profesionālā teātra izrādē — Viljama Šekspīra lugā Henry IV, Part 1. 1982. gadā piedalījies pirmajā Brodvejas iestudējumā — Henrika Ibsena Gengangere. Pēc tam piedalījies Deivida Reiba lugā Hurlyburly (1985) un Jūdžīna O'Nīla Long Day’s Journey into Night (1986). Tam sekoja lomas filmās Heartburn (1986) un Working Girl (1988). 1991. gadā Speisijs ieguva Tony balvu par lomu Nīla Saimona lugā Lost in Yonkers. Pēc panākumiem teātrī vairāk pievērsies darbam kino. Guvis atzinību par lomām tādās filmās kā Glengarry Glen Ross (1992), Swimming with Sharks (1994) un "Septiņi" (1995). Par lomu 1995. gada filmā "Parastie aizdomās turamie" saņēma Amerikas Kinoakadēmijas balvu kā labākais otrā plāna aktieris. Pēc lomas 1997. gada filmā "Losandželosa konfidenciāli" Speisijs 1998. gadā atgriezās teātrī un saņēma vairākus apbalvojumus par tēlojumu O'Nīla lugā The Iceman Cometh. 1999. gadā par lomu filmā "Amerikāņu skaistums" saņēma Amerikas Kinoakadēmijas balvu kā labākais aktieris galvenajā lomā. 21. gadsimta sākumā piedalījās filmās "Atmaksāt ar labu" (2000) un The Shipping News (2001). 2003. gadā kļuva par Londonas Old Vic teātra māksliniecisko režisoru, kļūdams par pirmo amerikāni, kas ieņēmis šo amatu. Tēlojis arī vairākos tā iestudējumos, piemēram, Šekspīra Richard II (2005) un Richard III (2011). 2004. gadā uzņēmis filmu Beyond the Sea, kurā arī filmējies. Pēc tam piedalījies O'Nīla lugas iestudējumā A Moon for the Misbegotten. 2008. gadā tēlojis filmā 21. Vēlāk tēlojis tādās filmās kā Recount (2008), "Vīri, kas skatās uz kazām" (The Men Who Stare at Goats, 2009), "Kazino Džeks" (Casino Jack, 2010), Father of Invention (2010), "Neciešamie bosi" (2011), "Riska robeža" (2011). No 2013. līdz 2017. gadam atveidoja Frenka Andervuda lomu Netflix seriālā "Kāršu nams". Par Andervuda lomu 2015. gadā saņēmis Zelta globusa balvu kā labākais aktieris televīzijas drāmas seriālā. 2017. gadā Speisijam izvirzīja vairākas apsūdzības par seksuāla rakstura pārkāpumiem. Pēc šiem apgalvojumiem Netflix pārtrauca attiecības ar Speisiju, izslēdzot viņu no pēdējās seriāla "Kāršu nams" sezonas. Viņa jau pabeigtā Ž. Pola Getija loma Ridlija Skota filmā "Visa pasaules nauda" (2017) tika pārfilmēta ar Kristoferu Plameru. Speisijs noraidīja visas apsūdzības. 2022. gada tiesas prāvā Ņujorkā atzina, ka viņš nav vainīgs. Arī 2023. gadā Londonā citā apsūdzības lietā par seksuālu vardarbību zvērināto tiesa viņu attaisnoja. Carolyn Guardina. «Ridley Scott Reveals How Kevin Spacey Was Erased From 'All the Money in the World'». The Hollywood Reporter, 2017. gada 18. decembris. Skatīts: 2020. gada 21. maijs. Rubin, Rebecca (November 13, 2018). "Christopher Plummer on Replacing Kevin Spacey in 'All the Money in the World': 'It's a Shame'". Variety. Daniel Arkin. «Kevin Spacey found not liable in sex abuse suit brought by Anthony Rapp». NBC News, 2022. gada 20. oktobris. Skatīts: 2022. gada 20. oktobris. Catherine Nicholls, Christian Edwards. «Actor Kevin Spacey cleared of all charges of sexual assault». CNN, 2023. gada 26. jūlijs. Skatīts: 2023. gada 26. jūlijs. Vikikrātuvē par šo tēmu ir pieejami multivides faili. Skatīt: Kevins Speisijs. IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski) Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski)