Sečuras zorro (Pseudalopex sechurae) ir suņu dzimtas (Canidae) zorro ģints (Pseudalopex) plēsējs. Sečuras zorro mēdz saukt arī par peruāņu tuksneša lapsu. Vārds "zorro" spāņu valodā nozīmē "lapsa". Lai gan šos dzīvniekus mēdz saukt par lapsām, tie pieder pie suņu cilts nevis lapsu cilts. Tādēļ tos sauc par neīstajām jeb pseidolapsām (Pseudalopex), bet lapsas no lapsu cilts par īstajām lapsām. Sečuras zorro apdzīvo Sečuras tuksnesi Ekvadoras un Peru teritorijā, apmetas uz dzīvi arī lauksaimniecības zemēs, sausos mežos un krūmājos. 2005. gadā savvaļā bija mazāk nekā 15 000 pieaugušu īpatņu, bet to skaits katru gadu samazinās galvenokārt dzīvotņu zuduma un degradācijas, kā arī dzīvnieku vajāšanas rezultātā. Tāpēc peruāņu tuksneša lapsa tiek uzskatīta par gandrīz apdraudētu sugu. Sečuras zorro ķermeņa garums ir apmēram 60 cm, astes garums 25 cm, svars 4—5 kg. Apmatojums ir pelēks, bet starp pelēkiem matiem ir arī brūni. Ausis lielas un rudi brūnas, purns tumšs, pazode un pakakle balta, astes gals melns. Biezais kažoks pasargā dzīvnieku tuksneša aukstajās naktīs. Guļot, zorro apsedz purnu ar savu kuplo asti. Dzīvniekam ir mazi zobi, kas piemēroti kukaiņu ēšanai. Asie, līkie nagi noder, lai izraktu augu saknes un raktu alas. Sečuras zorro ir nakts dzīvnieks, kas medīt dodas naktī, bet dienu pavada guļot zemē izraktā alā. Tas barojas ar augu sēklām, riekstiem, vabolēm, ķirzakām, grauzējiem, putniem un maitu. Zinātniekiem trūkst datu par Sečuras zorro vairošanos un sociālo struktūru. «Pseudalopex sechurae (Sechura Fox, Peruvian Desert Fox, Sechura Desert Fox)». Arhivēts no oriģināla, laiks: 2008. gada 31. oktobrī. Skatīts: 2009. gada 13. martā. «Sechuran Fox (Pseudalopex sechurae)». Arhivēts no oriģināla, laiks: 2006. gada 24. decembrī. Skatīts: 2006. gada 27. novembrī. Peruvian Fox at Animal Corner https://web.archive.org/web/20121007133924/http://www.bucknell.edu/msw3/browse.asp?id=14000815 http://www.theanimalfiles.com/mammals/carnivores/fox_sechuran.html https://web.archive.org/web/20071007213856/http://www.canids.org/species/Sechuran_fox.pdf http://weedworld.blogspot.com/2007/10/sechuran-fox.html