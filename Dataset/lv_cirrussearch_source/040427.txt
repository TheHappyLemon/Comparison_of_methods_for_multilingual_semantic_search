Koordinātas: 31°46′41″N 35°14′08″E﻿ / ﻿31.77806°N 35.23556°E﻿ / 31.77806; 35.23556 Klints kupols (arābu: قبة الصخرة‎, Qubbat al-Sakhrah) ir musulmaņu svētnīca Tempļa kalnā, kas atrodas Jeruzalemes vecpilsētā. Musulmaņi tic, ka Muhameds no šīs vietas nonāca debesīs. Blakus Klints kupolam atrodas Aksas mošeja, līdz ar to Klints kupols dažreiz tiek sajaukts ar šo mošeju. Arī jūdaismā vieta, kur atrodas Klints kupols, ir svēta, jo tiek uzskatīts, ka šajā vietā Ābrams bija gatavs Dievam upurēt savu dēlu Īzāku. Klints kupola celtniecība tika veikta no 687. līdz 691. gadam, kad valdīja umajādu kalifs Abdelmaliks. Vietā, kur tika uzcelta Klints kupols, savulaik atradās romiešu templis Jupiter Capitolinus, savukārt pirms romiešu tempļa tur bija Otrais ebreju templis. Oriģinālais kupols sabruka 1015. gadā. Klints kupols tika atjaunots no 1022. līdz 1023. gadam. Klints kupols ir viens no vecākajiem islāma arhitektūras piemēriem, kas saglabājies līdz mūsdienām. Ēkas kupols ir apzeltīts. Tā diametrs ir 20,5 metri un augstums 30 metri. Tas uzcelts uz regulāra astoņstūraina pamata. Katra mala ir aptuveni 18 metrus gara un 11 metrus augsta. Kupola centrā atrodas liels akmens, kas tiek saukts par pasaules Stūrakmeni. Zem akmeņa atrodas eja, kuru dēvē par Dvēseļu aku. Tajā ir izbūvētas kāpnes. Islāmā Klints kupols ir svēta vieta, jo tas esot uzcelts vietā, no kurienes pravietis Muhameds nonāca debesīs. Kupola centra atrodas liels akmens, no kura esot Muhameda zirgs atspēries pirms došanās uz debesīm. Muhamedu uz turieni esot pavadījis erceņģelis Gabriels. Daļa no musulmaņiem uzskata, ka Muhameds nevis no Klints kupola devās debesīs, bet no blakus esošās Aksas mošejas. Musulmaņi tic, ka Klints kupola atrašanās vieta ir minēta Korāna 17. sūrā, kurā teikts par Nakts ceļojumu. Klints kupola atrašanās vieta ir nozīmīga arī jūdaismā. Tur savulaik esot atradies Otrais ebreju templis un Zālamana templis. Tiek pieļauts, ka šajā vietā Ābrams bija gatavs Dievam upurēt savu dēlu Īzāku. Vēl šī vieta ir nozīmīga, jo Stūrakmenī, kas atrodas kupola centrā, Zālamans esot licis izkalt taisnstūra iedobumu, kurā ievietoja Derības šķirstu. М. Ю. Рощин. «Купол скалы» (krievu). Большая Российская энциклопедия, 2010. «Dome of the Rock» (angļu). Britannica.com. Skatīts: 2017. gada 24. novembrī. «Me'raj - The Physical Ascension by the Prophet» (angļu). Duas.org. Skatīts: 2017. gada 24. novembrī. Vikikrātuvē par šo tēmu ir pieejami multivides faili. Skatīt: Klints kupols. «The Dome of the Rock in Jerusalem» (angļu). Masterpieces of Islamic Architecture. М. Ю. Рощин. «Купол скалы» (krievu). Большая Российская энциклопедия, 2010.