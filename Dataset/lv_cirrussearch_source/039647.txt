Povils Vaitonis (lietuviešu: Povilas Vaitonis, angļu: Paul Vaitonis; 1911. gada 15. augusts Užpala — 1983. gada 23. aprīlis Hamiltona) bija Lietuvas un Kanādas starptautiskais meistars šahā (1952). 1930. un 1940. gados bijis viens no Lietuvas vadošajiem šahistiem. Piecas reizes uzvarējis Lietuvas šaha čempionātos (1934, 1937, 1938, 1942, 1944). Trīs reizes sacenties mačos ar tā laika Lietuvas spēcīgāko šahistu Vladu Mikenu, taču visos piedzīvojis zaudējumus: 2:6 (1934), 4½:5½ (1937), 3:9 (1938). Otrā pasaules kara laikā 1944. gadā, Sarkanai armijai tuvojoties Lietuvai, devies bēgļu gaitās. 1948. gadā no Vācijas pārcēlies uz Kanādu, kur apmeties Ontārio provinces Hamiltonas pilsētā. No 1953. līdz 1955. gadam vadījis iknedēļas šaha nodaļu vietējā laikrakstā The Hamilton Spectator. Sekmīgi piedalījies Kanādas šaha čempionātos, kuros divas reizes kļuvis par uzvarētāju (1951, 1957). 1952. gadā kā Kanādas zonālā turnīra uzvarētājs piedalījies Stokholmas starpzonu turnīrā, kurā ieņēmis 19. vietu. Pārstāvējis Lietuvas un Kanādas komandas lielākajos komandu šaha turnīros: Pasaules šaha olimpiādēs piedalījies 6 reizes (1933-1939, 1954, 1958); neoficiālajā Pasaules šaha olimpiādē piedalījies 1936. gadā. Par panākumiem turnīros FIDE 1952. gadā Vaitonim piešķīrusi starptautiskā meistara (IM) nosaukumu. 2011. gada 9. jūlijā Toronto uzņemts Kanādas šaha slavas zālē. 1952 Saltsjobaden Interzonal Tournament OlimpBase :: Men's Chess Olympiads :: Povilas Vaitonis OlimpBase :: unofficial Chess Olympiads :: Povilas Vaitonis Canadian Chess - Biographies - V Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) Pauls Vaitonis šahista profils vietnē 365chess.com