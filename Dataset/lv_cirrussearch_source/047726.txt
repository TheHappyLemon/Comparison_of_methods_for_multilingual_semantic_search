Budas pils funikulers (ungāru: Budavári Sikló) ir trošu dzelzceļš Budapeštā Ungārijā. Tas savieno Ādama Klārka laukumu un Sēčeņi ķēžu tiltu ar Budas pili. Dzelzceļu pārvalda Budapeštas masu transporta uzņēmums. Dzelzceļa līnija tika atvērta 1870. gada 2. martā un kopš 1920. gada ir pašvaldības īpašumā. Funikulers tika iznīcināts Otrā pasaules kara laikā un atjaunots 1986. gada 4. jūnijā. Sākotnēji trošu dzelzceļu šķērsojuši divi gājēju tilti, taču 1900. gadā tie tika nojaukti pils dārza paplašināšanas dēļ. 1983. gadā, rekonstruējot funikulera sākotnējo dizainu, tilti tika atjaunoti. Dzelzceļa līnijas celtniecība sākās 1868. gada jūlijā. Pirmais izmēģinājuma brauciens notika 1869. gada 23. oktobrī. Kopš 1870. gada 2. marta Budas pils funikulers ir publiski pieejams. Šis funikulieris bija otrais Eiropā, vienīgi Lionā Francijā tajā laikā bija līdzīga transporta sistēma. Otrā pasaules kara laikā tika iznīcināti trošu dzelzceļa vagoni un termināli, vēlāk tika nojauktas visas atlikušās dzelzceļa detaļas. Tika apsvērta ideja trošu dzelzceļa vietā uzcelt eskalatorus. 1965. gadā tika pieņemts lēmums par funikulieru rekonstrukciju, kā arī radīti vairāki jauni līnijas plānojumi, taču būvdarbi tika atlikti. 1975. gadā tika uzsākti autobusa pārvadājumi starp abiem termināliem (līnija "V"), kas darbojās līdz dzelzceļa līnijas atjaunošanai 1986. gadā. Līnijai ir šādi tehniskie parametri: Garums: 95 m Augstums: 51 m Slīpums: 31,75° Vagonu skaits: 2 Ietilpība: 24 pasažieri uz vienu vagonu Konfigurācija: dubultā trase Maksimālais ātrums: 1,5 m/s Sliežu platums: 1435 mm Vilces: elektrība Brauciena garums: 1,5 min «Opening Hourse – Buda Castle Funicular». BKV. Skatīts: 2018. gada 4. jūnijs. «Budapest - Castle Hill Funicular (Hungary)». funimag.com. Arhivēts no oriģināla, laiks: 2018. gada 23. oktobrī. Skatīts: 2007. gada 5. aprīlis. «Budavári Sikló». funiculars.net. Skatīts: 2007. gada 5. aprīlis. Vikikrātuvē par šo tēmu ir pieejami multivides faili. Skatīt: Budas pils funikulers. Budas funikulieris, Budapeštas vēstures muzejs