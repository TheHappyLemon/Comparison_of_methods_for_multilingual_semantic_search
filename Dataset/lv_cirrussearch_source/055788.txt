Tomass Viljams Bērdžess (angļu: Thomas William Burgess, zināms arī kā Bils Bērdžess (angļu: Bill Burgess); dzimis 1872. gada 15. jūnijā, miris 1950. gada 2. jūlijā) bija britu izcelsmes Francijas peldētājs un ūdenspolo spēlētājs. Izcīnījis bronzas medaļu 1900. gada vasaras olimpiskajās spēlēs. Viņš ir otrais cilvēks, kas veiksmīgi pārpeldējis Lamanša kanālu (pēc Metjū Veba). Bērdžess dzimis 1872. gada 15. jūnijā Roterhemas pilsētā Anglijā. Viņa tēvs Alfrēds Bērdžess bija kalējs, bet māte Kamilla Anna Pīta bija pavāre. Viņam bija arī jaunāka māsa Vinifreda Edīte Bērdžesa. Viņa tēvs strādāja pie Šrūsberijas grāfa Čārlza Četvinda-Talbota un vadīja viņa uzņēmumu filiāli, Shrewsbury and Challinor Rubber Company, Londonā. 1882. gadā ģimene pārvācās uz Vestminsteru. Šajā laikā Bērdžess pievienojās peldēšanas klubam un veica peldējumu uz Batersiju pa Temzu. Ap 1899. gadu Šrūsberijas grāfs piedāvāja viņam iespēju Parīzē izveidot Shrewsbury and Challinor Rubber Company Francijas filiāli. Bērdžess pieņēma piedāvājumu un pārcēlās uz Franciju, kur pavadīja visu atlikušo mūžu. 1893. gada 8. augustā Bērdžess apprecējās ar francūzieti Annu Rozāliju Miū. Viņi kopā dzīvoja Neijī pie Sēnas, vadot automobiļu biznesu Parīzes priekšpilsētā Levaluā-Perē. Viņiem piedzima divi bērni, meita un dēls. Tiek uzskatīts, ka viņa dēls cīnījās Pirmajā pasaules karā par britiem ar Jorkas un Lankasteras pulku. Bērdžesa tēvocis no mātes puses bija skolas skolotājs Svintonā, Dienvidjorkšīrā. Bērdžesa māsa apprecējās un dzīvoja Londonā, un viņas meita Filisa Kamilla Redža kļuva par Londonas Izglītības koledžas vadītāju. 1900. gada vasaras olimpiskajās spēlēs Parīzē viņš startēja peldēšanas un ūdenspolo sacensībās. Olimpiskajā ūdenspolo turnīrā viņš, būdams Jauktās komandas Osborne Swimming Club pārstāvis, izcīnīja bronzas medaļu. Peldēšanā viņš startēja 1000 metros brīvajā stilā, 4000 metros brīvajā stilā un 200 metros uz muguras. Labāko rezultātu no šīm disciplīnām ieguva 4000 metru peldējumā, kur ar rezultātu 1 stunda 15 minūtes un 7.6 sekundes izcīnīja 4. vietu. Šajā disciplīnā viņš piekāpās zelta medaļniekam Džonam Artūram Džārvisam, sudraba medaļniekam Zoltānam Halmajam un bronzas medaļas ieguvējam Luijam Martēnam. 1000 metru peldējumā viņš startēja pusfināla peldējumā, un ar rezultātu 16 minūtes 54.0 sekundes kvalificējās finālam, taču fināla kārtā nefinišēja. 200 metru peldējumā uz muguras viņš izcīnīja 5. vietu ar rezultātu 3 minūtes 12.0 sekundes. 1911. gada 6. septembrī ar 16. mēģinājumu viņš kļuva par otro cilvēku (aiz Metjū Veba), kas pārpeldējis Lamanšu, jūrasšaurumu starp Franciju un Lielbritāniju un pirmo cilvēku, kurš izmantojis peldēšanas brilles. Viņš izmantoja motociklistu brilles, taču tās tikai pasargāja acis no ūdens šlakatām, peldot uz krūtīm. 1920. gados Bērdžesu nolīga olimpiskā zelta medaļniece un pasaules rekordiste Ģertrūde Ederle. Viņa 1926. gadā kļuva par pirmo sievieti, kura pārpeldējusi Lamanšu. Apmēram tajā pašā laikā Bērdžess nopirka vasaras māju Grisnesa ragā, netālu no Kalē, lai apmācītu kanāla peldētājus no 1922. līdz 1934. gadam. 1941. gadā nacisti ieslodzīja Bērdžesu ieslodzījuma vietā Frontstalag 142 Bezansonā, Francijā. Vēlāk tomēr viņš tika atbrīvots no apcietinājuma. «Bill Burgess». Sports Reference. Arhivēts no oriģināla, laiks: 2021. gada 5. februāris. Skatīts: 2021. gada 5. februāris. «Water polo at the 1900 Paris Summer Games: Men's Water Polo». Sports Reference. Arhivēts no oriģināla, laiks: 2021. gada 21. janvāris. Skatīts: 2021. gada 21. janvāris. «Paris 1900 Water polo: men». Starptautiskā Olimpiskā komiteja. Skatīts: 2020. gada 21. decembris. «Swimming at the 1900 Paris Summer Games: Men's 4,000 metres Freestyle». Sports Reference. Arhivēts no oriģināla, laiks: 2021. gada 29. janvāris. Skatīts: 2021. gada 29. janvāris. «Paris 1900 Swimming: 4000m freestyle men». Starptautiskā Olimpiskā komiteja. Skatīts: 2021. gada 29. janvāris. «Swimming at the 1900 Paris Summer Games: Men's 1,000 metres Freestyle». Sports Reference. Arhivēts no oriģināla, laiks: 2021. gada 29. janvāris. Skatīts: 2021. gada 29. janvāris. «Swimming at the 1900 Paris Summer Games: Men's 200 metres Backstroke». Sports Reference. Arhivēts no oriģināla, laiks: 2021. gada 5. februāris. Skatīts: 2021. gada 5. februāris. «Paris 1900 Swimming: 200m backstroke men». Starptautiskā Olimpiskā komiteja. Skatīts: 2021. gada 5. februāris. Staff. "The Channel Swim: Burgess's Perseverance Rewarded After Fifteen failures", Poverty Bay Herald, Volume XXXVIII, Issue 12581, 11 October 1911, Page 8. Accessed 5 August 2010. The history of goggles Arhivēts 2021. gada 21. aprīlī, Wayback Machine vietnē.. International Swimming Hall of Fame Paul Gallico. «First Queen of Channel Swimmers». Los Angeles Times, 1964. gada 19. janvāris. Arhivēts no oriģināla, laiks: 2012. gada 21. oktobrī. Skatīts: 2009. gada 12. augusts. The coach who joined the party abroad was none other than that Thomas Burgess who, 15 years before, had been the second to make the Channel crossing «Burgess Family». Skatīts: 2009. gada 11. augusts. Tomass Bērdžess (SOK profils) (angliski) Tomass Bērdžess (Olympedia profils) (angliski) Tomass Bērdžess (Sports Reference profils) (angliski)