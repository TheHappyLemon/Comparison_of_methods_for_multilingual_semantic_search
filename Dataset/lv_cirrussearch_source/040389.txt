Koncerts ir nīderlandiešu gleznotāja Jana Vermēra eļļas krāsas glezna, tapusi ap 1664. gadu. 72,5 × 64,7 cm lielajā gleznā attēlots vīrietis un divas sievietes, kas spēlē mūziku. Tā pieder Izabellas Stjuartes Gārdneres muzejam Bostonā, bet 1990. gadā tā tika nozagta un joprojām nav atrasta. To uzskata par vērtīgāko nozagto un neatgūto gleznu ar vērtību vairāk kā 200 000 000 ASV dolāru. Gleznā attēloti trīs mūziķi: jauna sieviete, kas sēž pie klavesīna, vīrietis, kas spēlē lautu, un sieviete, kas dzied. Klavesīna paceltais vāks ir izrotāts ar Arkādijas ainavu; tā spilgtās krāsas kontrastē ar divām gleznām, kas karājas uz sienas pa labi un pa kreisi. Uz grīdas redzams vēl viens mūzikas instruments — viola da gamba. No divām fonā redzamajām gleznām tā, kas atrodas pa labi, ir Dirka Van Babirena glezna Savedēja, šis darbs parādās arī Vermēra gleznā Jaunava pie virdžinālēm, kas tapusi apmēram sešus gadus pēc "Koncerta". Glezna pa kreisi ir mežonīga pastorāla ainava. Muzikālā tēma nīderlandiešu glezniecībā Vermēra laikā bieži saistīta ar mīlestību un pavedināšanu, šo motīvu pastiprina Babirena seksuāli pārpilnais attēls. Ilgu laiku gleznas atrašanās vieta bija nezināma. To pārdeva Amsterdamā 1696. gadā, bet pēc tam tā pazuda līdz 1780. gadam. To 1892. gadā izsolē Parīzē iegādājās Izabella Stjuarte Gārdnere par 5000 dolāriem un 1903. gadā izvietoja to savā muzejā. Naktī uz 1990. gada 18. martu zagļi, maskējušies kā policisti, no muzeja nozaga 13 mākslas darbus, ieskaitot gleznu "Koncerts". Līdz šai dienai glezna publiski nav nekur parādījusies. Raidījuma The Colbert Report sērijā Stīvens Kolberts apgalvoja, ka glezna ir viņa īpašumā. 1964. gada raidījuma The Alfred Hitchcock Hour sērijā "Ten Minutes from Now" tiek parādīts mākslas zaglis, kurš nozog šo gleznu no muzeja. 2003. gada filmā Meitene ar pērļu auskaru Vermērs glezno "Koncertu" tajā pašā laikā, kad Meitene ar pērļu auskaru. Stīva Mārtina romānā An Object of Beauty ir neatrisināta sižeta līnija, kas iekļauj gleznas nozagšanu no Izabellas Stjuartes Gārdneres muzeja. Animācijas seriāla "Simpsoni" sērijā "American History X-cellent" (pirmās pārraides datums 2010. gada 11. aprīlis), Mr. Bērnss tiek ieslodzīts pēc tam, kad atklājas, ka "Koncerts" ir viņa kolekcijā. 2011. gada romānā The 39 Clues: The Medusa Plot gleznu Itālijā atrod Eimija un Dens Keihili. Televīzijas seriāla NCIS: Los Angeles sērijā "Active Measures" (7. sezonas 1. sērija, 2015. gada 21. septembris) tēls Anatolijs Kirkins apgalvo, ka glezna viņam nozagta. https://rkd.nl/explore/images/235380; pārbaudes datums: 10 jūlijs 2022. https://www.gardnermuseum.org/experience/collection/1096. https://archive.org/details/cataloguedetable03hote/page/23/mode/1up. https://rkd.nl/en/explore/images/235380; pārbaudes datums: 1 janvāris 2023. «The $500 Million Gardner Museum Heist: Have You Seen These Paintings?». Time Magazine. 2013. gada 18. marts. Stolen Arhivēts 2016. gada 21. februārī, Wayback Machine vietnē., a documentary about the theft of The Concert, from the PBS website. Jonathan Janson. «Understanding The Concert by Johannes Vermeer». «Netflix - Watch TV Shows Online, Watch Movies Online».[novecojusi saite] «Isabella Stewart Gardner Museum : The Concert». tendercreative.com. Vikikrātuvē par šo tēmu ir pieejami multivides faili. Skatīt: Koncerts.