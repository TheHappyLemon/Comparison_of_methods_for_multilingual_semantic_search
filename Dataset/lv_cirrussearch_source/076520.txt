„Stāv Kristiāns pats, kur staltais masts” (dāņu: Kong Christian stod ved højen Mast, IPA: [kʌŋ ˈkʁɛsdjan ˈsdoːˀð ve ˈhʌjən masd]) ir Dānijas Karalistes karaliskā jeb militārā himna. Tā pieņemta 1780. gadā, un ir viena no visvecākajām himnām pasaulē. Himnas vārdus sarakstījis Johanness Ēvalds (Johannes Ewald) kā balādisku dziesmu lugai „Zvejnieki”. Mūzikas autors nav zināms, bet ļoti iespējams, tās pamatā ir tautas melodija. Himnā apdziedāta Dānijas karaļa Kristiāna IV vīrišķība 1644. gada jūras kaujā starp dāņu un zviedru flotēm, kurā Kristiāns guva ievainojumus, tomēr palika ierindā. Himnu pirmoreiz izpildīja 1780. gada 27. janvārī no Dānijas Karaliskā teātra skatuves „Zvejnieku” pirmuzvedumā par godu Kristiāna IV pēcnācēja karaļa Kristiāna VII dzimšanas dienai. Dānijas valsts himna ir Der er et Yndigt Land, bet „Stāv Kristiāns pats, kur staltais masts” tiek atskaņota tikai karaliskās ģimenes klātbūtnē. Eduards Liniņš. «27. janvāris. Dānijas Karaļnama oficiālā himna». Šī diena vēsturē. Latvijas Sabiedriskais medijs, 2017. gada 27. janvāris. Skatīts: 2019. gada 8. februārī. Not One but Two National Anthems