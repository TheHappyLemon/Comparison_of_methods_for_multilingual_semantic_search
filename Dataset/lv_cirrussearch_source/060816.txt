Ūdens skābene (latīņu: Rumex aquaticus) ir mainīga izskata skābeņu suga, kuras ietvaros nodala 4 pasugas. Savvaļā tā ir plaši sastopama Eirāzijā, tostarp Latvijā, un Ziemeļamerikā, mitrās pļavās, grāvjos un visdažādāko ūdenstilpju piekrastē. Veido hibrīdu ar krastmalas skābeni (Rumex hydrolapathum) — dažādlapu skābeni (R. x heterophyllus Schultz). Ūdens skābene ir daudzgadīgs, 80-170 cm garš lakstaugs ar stāvu, zaļganu vai zaļganbrūnu stublāju, kurš zaro ziedkopā. Lapas ir plati olveidīgas, aptuveni 15-30 cm garas un 8-15 cm platas. Lapas mala ir gluda vai sīkzobaina, gals strups, pamats sirdsveidīgs, lapas kāts aptuveni plātnes garumā (apakšējām lapām) vai īsāks. Piezemes lapu garuma un platuma attiecība nav lielāka kā 2:1. Lapas kāts virspusē ar rievu. Ziedu skara ir šaura un zarojums blīvs. Iekšējās apziedņa lapas ir iegarenas, ar strupu galu. Atšķirībā no daudzām citām skābeņu sugām, kārpveidīga izauguma uz augļa (augonīša) nav. Auglis visplatākais ir pie pamata. Zied jūnijā un jūlijā. «ūdens skābene - Rumex aquaticus L. - Augi - Latvijas daba». www.latvijasdaba.lv. Skatīts: 2022-03-22. Vikikrātuvē par šo tēmu ir pieejami multivides faili. Skatīt: Ūdens skābene. Encyclopædia of Life raksts (angliski)