Demars Laedriks Kerols (angļu: DeMarre LaEdrick Carroll; dzimis 1986. gada 27. jūlijā) ir amerikāņu basketbolists, spēlē vieglā uzbrucēja pozīcijā. Pašlaik (2020) pārstāv NBA klubu Hjūstonas "Rockets". Pārstāvēja divas NCAA augstskolas: Vanderbilta Universitāti un Misūri Universitāti. Pēc četrām koledžu basketbola sezonām 2009. gada NBA draftā viņu Memfisas "Grizzlies" izraudzījās ar kopējo 27. kārtas numuru pirmajā kārtā. Pēc divām sezonām "Grizzlies" sastāvā D. Kerols kopā ar Hašīmu Tabetu tika aizmainīts pret Šeinu Batjē un Išu Smitu. Arī turpmāk gandrīz katru sezonu D. Kerols mainīja klubu, vairāk par vienu sezonu spēlējot Jūtas "Jazz", Atlantas "Hawks" un Toronto "Raptors". "Raptors" un "Hawks" viņš bija pastāvīgs starta piecinieka spēlētājs un visu šo trīs komandu sastāvā spēlējis arī NBA izslēgšanas spēlēs. 2017. gada vasarā "Raptors" D. Kerolu kopā ar nākotnes drafta izvēli aizmainīja uz Bruklinas "Nets" pret Džastinu Hamiltonu. Savā pirmajā sezonā viņš visās spēlēs devās starta pieciniekā, tomēr pirms otrās sezonas "Nets" komandai izdevās pastiprināt sastāvu un D. Kerols kļuva par produktīvu rezervistu. 2019. gada vasarā viņš tika aizmainīts uz Sanantonio "Spurs" trīs komandu maiņas darījumā. 2020. gada februārī "Spurs" atlaida spēlētāju un viņš noslēdza līgumu ar Hjūstonas "Rockets". Vikikrātuvē par šo tēmu ir pieejami multivides faili. Skatīt: Demars Kerols. NBA profils (angliski) Basketball Reference profils (angliski)