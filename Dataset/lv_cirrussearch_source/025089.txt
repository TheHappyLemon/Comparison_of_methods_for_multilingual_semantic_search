Sēzars Augustu Sjelu Fiļu (portugāļu: César Augusto Cielo Filho; dzimis 1987. gada 10. janvārī) ir brazīliešu peldētājs, specializējies sprinta distancēs. Sjelu ir visu laiku panākumiem bagātākais Brazīlijas peldētājs, ir izcīnījis trīs olimpisko spēļu medaļas, sešas pasaules čempionāta zelta medaļas un ir labojis divus pasaules rekordus. Piedalījies divās olimpiskajās spēlēs (2008, 2012). 2008. gadā Pekinā izcīnīja zelta medaļu 50 m brīvā stila distancē, kas bija Brazīlijas pirmā un pašlaik vienīgā zelta medaļa peldēšanā olimpiskajās spēlēs, un bronzas medaļu 100 m brīvā stila distancē. 2012. gadā Londonā izcīnīja vēl vienu bronzas medaļu — šoreiz 50 m brīvā stila distancē. Ar panākumiem startējis pasaules čempionātā garajā baseinā, kur izcīnījis sešas zelta medaļas, tāpat vairākas medaļas izcīnījis pasaules čempionātā īsajā baseinā (divas zelta medaļas individuālajās sacensībās, vairākas cita kaluma medaļas — komandu stafešu sacensībās). Sjelu pašlaik (2014) pieder divi pasaules rekordi garajā baseinā: 50 m un 100 m brīvā stila distancē. Trīs reizes ticis atzīts par Brazīlijas gada labāko sportistu (2008, 2009, 2011). Vikikrātuvē par šo tēmu ir pieejami multivides faili. Skatīt: Sēzars Sjelu. Oficiālā tīmekļa vietne (portugāliski) Olympedia profils (angliski) Munzüger Sport profils (vāciski) FINA profils (angliski) Swimrankings profils (angliski) SwimSwam profils (angliski)