Sautvorkas katedrāle (angļu: Southwark Cathedral) jeb Sv. Pestītāja un Sv. Marijas katedrāle un kolēģijas baznīca pāri upei (angļu: Cathedral and Collegiate Church of St Saviour and St Mary Overie) ir anglikāņu katedrāle un kolēģijas baznīca, kas atrodas Anglijas galvaspilsētas Londonas centrā, Sautvorkas rajonā, Temzas labajā krastā pie Londonas tilta. 1905. gadā dibinātās Sautvorkas diecēzes galvenā baznīca. Leģenda apgalvo, ka šajā vietā baznīca bija jau 606. gadā, bet drošas ziņas rakstos par to ir Pastardienas grāmatā 1086. gadā. 1106. gadā šeit izveidoja augustīniešu prioriju. 1212. gadā baznīca cieta ugunsgrēkā. Tās atjaunošana ilga visu 13. gadsimtu un tā bija pirmā gotiskā baznīca Londonā. Ap 1390. gadu baznīca atkal dega. 1540. gadā karalis Henrijs VIII līdz ar citiem Anglijas klosteriem priorātu likvidēja un baznīca pārgāja kroņa īpašumā. 19. gadsimtā baznīcu restaurēja pēc tā laika restaurācijas principiem. 1905. gadā baznīca kļuva par katedrāli. Katedrālē kristīts Džons Hārvards (John Harvard, 1607—1638), kura vārdā nosaukta Hārvarda Universitāte. Šeit apglabāts dzejnieks Džons Gauers (John Gower, 1330—1408), dramaturgs Džons Flečers (John Fletcher, 1579—1625), dramaturgs Filips Mesindžers (Philip Massinger, 1583—1640). Vikikrātuvē par šo tēmu ir pieejami multivides faili. Skatīt: Sautvorkas katedrāle. Oficiālā tīmekļa vietne Encyclopædia Britannica raksts (angliski)