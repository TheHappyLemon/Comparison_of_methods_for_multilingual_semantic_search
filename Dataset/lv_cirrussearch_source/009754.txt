Latvijas Basketbola līga (LBL) ir basketbola čempionāts, kurā piedalās Latvijas vīriešu basketbola klubi. LBL tika izveidota 1992. gadā. Kopš 2018. gada spēcīgākie Latvijas klubi spēlē Latvijas—Igaunijas Basketbola līgā, sezonas noslēgumā aizvadot tikai izslēgšanas spēles, lai noskaidrotu Latvijas Basketbola līgas čempionu (Latvijas čempionu basketbolā). Pirmā LBL sezona norisinājās 1992. gadā. Laika posmā no 1992. līdz 1999. gadam čempioni bija ASK/Brocēni/LMT, savukārt no 2000. līdz 2006. gadam — BK Ventspils, kuru 7 gadu uzvaru sēriju 2007. gadā pārtrauca ASK Rīga. Laika gaitā daudzkārt mainījusies turnīra izspēles kārtība. 2005./2006. gada sezonā LBL nepiedalījās 5 spēcīgākās Latvijas komandas, jo tās startēja BBL čempionātā. Šīs komandas pārējām pievienojās tikai izslēgšanas turnīra gaitā. 2006./2007. gada sezonā LBL piedalījās 16 komandas. Turnīru iesāka 12 komandas, bet 4 spēcīgākās (BK Ventspils, BK Barons/LU, ASK Rīga un SK Valmiera/Lāčplēša Alus) sezonu iesāka BBL turnīrā, bet LBL pievienojās sezonas vidū, kad 16 LBL komandas tika sadalītas divās grupās, spēcīgākās 4 no 12 turnīru iesākušajām cīnījās pret 4 BBL komandām, bet atlikušās 8 — par neizkrišanu uz zemāku līgu. 2007./2008. gada sezonā LBL komandu skaits palielinājās līdz 17. Iepriekšējā gadā pēdējā vietā palikušās LSPA/VEF komandas vietu ieņēma BK Saldus. Vieta turnīrā tika piešķirta jaunizveidotajai VEF Rīga komandai. Pēc spēku samēra komandas tika sadalītas divās divīzijās. 1. divīzijā spēlēja astoņas komandas. Trīs no tām (ASK Rīga, BK Ventspils un Barons/LMT) ar pārējām savas divīzijas komandām aizvadīja divas spēles, bet pārējās piecas komandas savā starpā tikās četras reizes. Vietu secība turnīra tabulā tika noteikta aprēķinot uzvarēto spēļu procentus. 2. divīzijas 9 komandas aizvadīja četru apļu turnīru, pēc kura četras labākās ieguva tiesības spēlēt izslēgšanas spēlēs. Priekšpēdējā vietā palikusī komanda spēlēja pārspēles ar Amatieru Basketbola līgas 2. vietas ieguvēju, bet pēdējā vietā palikusī komanda zaudēja tiesības spēlēt LBL. 2008./2009. gada sezonā 1. divīzijā spēlēja 9, bet 2. divīzijā — 13 komandas. Kopš 2018./2019. gada sezonas spēcīgākie Latvijas klubi spēlē OlyBet Latvijas—Igaunijas Basketbola līgā. LBL augstākās divīzijas izslēgšanas spēlēs piedalās seši klubi, kuri ierindojas visaugstāk Latvijas—Igaunijas Basketbola līgas turnīrā. 2020. gadā COVID-19 pandēmijas dēļ LBL izslēgšanas turnīrs tika atcelts un tā dalībnieki tika klasificēti pēc ieņemtajām vietām Latvijas–Igaunijas līgas čempionātā uz tā pārtraukšanas brīdi 13. martā. Līdz ar to par čempioniem tika pasludināta VEF Rīga komanda. Tikmēr BK Ogre tika pie sudraba medaļām. 2020./2021. gada sezonā LBL 2. divīzijas vietā tika izveidota Nacionālā basketbola līga, bet 3. divīzijas vietā — Reģionālā basketbola līga. Vadošās Latvijas komandas, kopā ar vadošajām Igaunijas komandām startēja Latvijas-Igaunijas apvienotajā čempionātā. COVID-19 pandēmijas dēļ katras valsts komandas spēles aizvadīja vien ar savas valsts komandām. 2012–2015: Aldaris Latvijas basketbola līga 2016–2018: OlyBet(en)Latvijas basketbola līga 2019–pašlaik: Pafbet(en)Latvijas basketbola līga Treknrakstā norādītas komandas, kuras startēja LBL 2022.-2023. gada sezonā Latvijas basketbola kauss Nacionālā basketbola līga Latvijas—Igaunijas Basketbola līga LBS mājaslapa Vēsture