Toms Flečers ir Apvienotās Karalistes poproka, poppanka grupas McFly vokālists un ģitārists. Kopā ar viņu grupā darbojas Denijs Džouns (ģitāra, balss), Dugijs Pointers (basģitāra, balss) un Harijs Džads (bungas). Flečers ir ritma ģitārists, dažreiz pianists, grupā McFly. Viņš bija idejas autors grupas nosaukumam. Viņam ļoti patika filma "Atpakaļ nākotnē" un tās personāžs Marty McFly. McFly veidošanās sākās ar atlasi grupā Busted. Toms Flečers zaudēja cīņu par vietu grupā Čārlijam Simpsonam, tagad pazīstamam kā grupas Fightstar dalībnieks. Sākumā Toms bija apstiprināts grupā, taču tad ierakstu kompānija izdomāja, ka vēlas redzēt Busted trīs cilvēku sastāvā, nevis četru. Savukārt ierakstu kompānija Island bija pamanījusi puiša komponista talantu, un uzaicināja viņu rakstīt dziesmas grupai Busted kopā ar Džeimsu Bornu. Borns viņam daudz iemācīja par dziesmu rakstīšanu. Strādājot pie Busted] otrā albuma A Present for Everyone, ierakstu kompānija palūdza Flečeram filmēt atlasi grupai V. Tā bija pirmā reize, kad Flečers satika Deniju Džounsu. Flečers bija sajūsmā par puiša unikālo stilu, un viņš uzaicināja Deniju rakstīt dziesmas kopā ar viņu un Bornu. Kad dziesmu rakstīšana Busted tuvojs noslēgumam, Flečers un Džouns sāka strādāt pie jaunas (pagaidām nenosauktas) grupas. Viņi ievācās InterContinental Hotel Londonā, lai pilnībā koncentrētos dziesmu rakstīšanai kopā. Basistu Dugiju Pointeru un bundzinieku Hariju Džadu atrada pēc sludinājuma žurnālā NME. McFly ir arī iekļuvusi Ginesa Rekordu Grāmatā kā jaunākā grupa, kas ieņēmusi albumu topa pirmo vietu. Iepriekšējais rekords piederēja The Beatles. Toms Flečers ir sarakstījis vai piedalījies rakstīšanā desmit Nr. 1 singliem Lielbritānijā: Crashed The Wedding, Who's David un Thunderbirds grupai Busted, kā arī Five Colours in Her Hair, Obviously, All About You, I'll Be OK, Please, Please, Star Girl un Transylvania grupai McFly. Viņš arī aranžēja Jellyfish dziesmu Baby's Coming Back, kas arī sasniedza pirmo vietu Apvienotajā Karalistē.