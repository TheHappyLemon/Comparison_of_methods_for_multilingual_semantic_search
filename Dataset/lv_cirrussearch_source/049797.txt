Prūsijas Sofija, Kurzemes hercogiene (vācu Sophie von Preußen, 1582—1610) bija Prūsijas hercogistes princese un Kurzemes hercogiene. Hercoga Jēkaba māte. Dzimusi 1582. gada 31. martā Kēnigsbergas pilī, Prūsijas hercoga Albrehta Frīdriha un viņa sievas Marijas Eleonoras, Jūlihas-Klēves-Bergas princeses, ģimenē kā trešā meita. Viņas tēvs cieta no psihiskiem traucējumiem, tādēļ hercogisti kopš 1578. gada kā reģenti pārvaldīja Brandenburgas markgrāfi. 1609. gada 22. oktobrī viņa kā pēdējā no māsām apprecējās ar Kurzemes hercogu Vilhelmu, kā sievas pūru saņemot Prūsijai ieķīlāto Grobiņas novadu. Mirusi 1610. gada 4. decembrī neilgi pēc vienīgā dēla, nākamā Kurzemes hercoga Jēkaba piedzimšanas. Vilhelms sievai sarīkoja greznas bēres, un 26. decembrī mirušo apbedīja Kuldīgas pils pagrabā, bet hercogs Jēkabs 1643. gadā mātes mirstīgās atliekas pārveda uz Jelgavas pils kapenēm. Vikikrātuvē par šo tēmu ir pieejami multivides faili. Skatīt: Prūsijas Sofija.