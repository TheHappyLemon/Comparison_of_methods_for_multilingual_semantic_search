Indulis Emsis (dzimis 1952. gada 2. janvārī Salacgrīvā) ir latviešu biologs un politiķis, habilitētais bioloģijas zinātņu doktors, bijušais Latvijas Ministru prezidents (2004), ministrs, Saeimas deputāts. No 2006. gada novembra līdz 2007. gada septembrim I. Emsis bija 9. Saeimas priekšsēdētājs. Dzimis 1952. gada 2. janvārī Salacgrīvā, mācījās Lāņu pamatskolā un Rīgas 1. vidusskolā. 1975. gadā absolvēja Latvijas Valsts universitātes Bioloģijas fakultāti. Pēc augstskolas beigām strādāja Mežsaimniecības problēmu institūta Dabas aizsardzības laboratorijā. 1989. gadā viņu iecēla par Latvijas PSR Dabas aizsardzības komitejas priekšnieka pirmo vietnieku. 1990. gadā I. Emsis kļuva par Vides aizsardzības komitejas priekšsēdētāju. 1993. gadā ieguva Bioloģijas zinātņu doktora grādu Latvijas Universitātē. 1990. gadā I. Emsis bija viens no Latvijas Zaļās partijas dibinātājiem un līdz 2008. gada februārim bija viens no trim Latvijas Zaļās partijas vadītājiem. Bija LR Augstākās Padomes, 6., 8., 9. Saeimas deputāts. V. Birkava kabinetā — Vides aizsardzības valsts ministrs; M. Gaiļa kabinetā — Vides aizsardzības valsts ministrs; A. Šķēles pirmajā kabinetā — Vides valsts ministrs; A. Šķēles otrajā kabinetā — Vides valsts ministrs; G. Krasta kabinetā — Vides valsts ministrs. 2004. gada 9. martā kļuva par Latvijas Ministru prezidentu, vadot labēji centrisku mazākuma valdību, ko veidoja Zaļo un Zemnieku Savienība, Latvijas Pirmā partija un Tautas partija. Valdību atbalstīja arī kreisā Tautas Saskaņas partija. 2004. gada 28. oktobrī Emša valdība krita, kad Saeima ar 39 balsīm par un 53 — pret noraidīja valdības 2005. gada budžeta projektu. Viņš atstāja savu amatu 2004. gada 2. decembrī, kad viņa vietā stājās Aigars Kalvītis. 2006. gada rudenī Emsi no ZZS saraksta ievēlēja 9. Saeimā, 7. novembrī Saeimas priekšsēdētāja amatā. 2007. gada martā—septembrī ZZS valdes priekšsēdētājs. 2007. gada Korupcijas novēršanas un apkarošanas birojs sāka pārbaudi par Emsim pazudušiem 10 000 ASV dolāru un septembrī Ģenerālprokuratūra sāka kriminālprocesu pret Emsi par apzinātu nepatiesu liecību sniegšanu. 2007. gada 21. septembrī, pēc kriminālprocesa uzsākšanas pret viņu, Emsis atkāpās no Saeimas priekšsēdētāja amata un nolika deputāta mandātu. Pēc tam politikā vairs nav darbojies. Pēc politiķa karjeras beigām darbojas kā konsultants, kā arī lasīja lekcijas Latvijas Universitātes studentiem. Indra Sprance. «Emsis: naudu politiķiem dod arī nelegāliem ceļiem». Ir, 2010. gada 24. novembrī. Skatīts: 2011. gada 30. martā. Emša Ministru kabinets Personas dati LZP mājaslapā