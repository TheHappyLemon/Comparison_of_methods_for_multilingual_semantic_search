Marks Ulpijs Nerva Trajāns (Marcus Ulpius Nerva Traianus, dzimis 53. gada 18. septembrī, miris 117. gada 9. augustā) bija Romas impērijas imperators no 98. līdz 117. gadam, otrais no tā sauktajiem "pieciem labajiem imperatoriem". Trajāna valdīšanas laikā Romas impērijas teritorija sasniedza vēsturiski maksimālos izmērus. Trajāns dzimis 53. gada 18. septembrī Itālikā, Bētikas province, Pireneju pussalā, mūsdienu Seviljas pievārtē. Nākamais imperators daudzus gadus pavadīja romiešu armijā, uzturoties galvenokārt pie Romas impērijas ārējām robežām. 89. gadā sāka komandēt romiešu leģionu Pireneju pussalā. 91. gadā tā brīža Romas imperators Domiciāns Trajānam piešķīra konsula amatu. Ar laiku Trajāns kļuva par legātu — romiešu armijas ģenerāli. Šajā amatā ieguva lielu popularitāti. 97. gadā tā brīža imperators Nerva Trajānu adoptēja, jo armija bija kļuvusi ļoti uzticīga tieši Trajānam. 98. gadā, pēc Romas imperatora Nervas nāves, Trajāns kļuva par jauno imperatoru. No 101. gada līdz 106. gadam izcīnīja sīvas kaujas ar Dākiju, pievienodams to Romas valstij kā provinci. Apmēram tajā pašā laikā romieši ieņēma Nabateju. Pēc Dākijas ieņemšanas Trajāna impērija septiņus gadus dzīvoja salīdzinoši mierīgi. 113. gadā partiešu valdnieks Hosrojs pārkāpa vienošanos starp Partu un Romas impēriju par Senās Armēnijas teritoriju. Trajāns nekavējoties veica jaunu kampaņu, ieņemdams Armēniju un daļu no Partas valsts (Asīriju un Babiloniju). 116. gadā iekaroja arī Partas galvaspilsētu Ktesifonu. Tajā pašā laikā šajā reģionā un Ziemeļāfrikā ebreji uzsāka sacelšanos pret romiešu kundzību, kas Trajānam lika apturēt turpmākos iekarojumus. Kampaņas laikā Trajāns saslima un atpakaļceļā 117. gada 9. augustā mira Kilīkijā, mūsdienu Turcijas teritorijā. Trajāns bija nākamā imperatora Adriāna tēvocis. Vikikrātuvē par šo tēmu ir pieejami multivides faili. Skatīt: Trajāns. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Pasaules vēstures enciklopēdijas raksts (angliski) Katoļu enciklopēdijas raksts (angliski) Enciklopēdijas Krugosvet raksts (krieviski)