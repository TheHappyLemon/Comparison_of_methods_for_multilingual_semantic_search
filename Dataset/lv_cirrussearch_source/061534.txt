Mazziedu grīslis (latīņu: Carex pauciflora) ir grīšļu dzimtas suga. Savvaļā tas ir plaši sastopams Eiropas ziemeļu un kalnu apvidos, kā arī Ziemeļpolam tuvās teritorijās. Reti sastopams visā Latvijas teritorijā, kur tas aug pārejas un sūnu purvos. Mazziedu grīslis ir daudzgadīgs, 8-30 cm garš vienmājnieku lakstaugs, kurš pieder vienvārpas grīšļu grupai. Vīrišķie ziedi ir vārpiņas augšdaļā, sievišķie ir apakšdaļā. Augam ir ložņājoši pazemes dzinumi un augs ceru neveido. Stublājs ir trīsšķautņains. Lapas stublāja apakšdaļā ir īsas un šauras. Vārpiņai ir 2—5 iegareni, ļoti slaidi, 0,6-0,8 cm gari, nosmailoti, dzelteni pūslīši, kas veido vārpiņas sievišķo daļu un kas no vārpiņas ass atstāv slīpi lejup. Segplēksne ir lancetiska, īsāka nekā pūslītis. Augam ir 1—2 vīrišķie ziedi, kas ir novietoti vārpiņas galā īsā, vālesveida daļā virs sievišķo ziedu pūslīšiem. Zied jūnijā. «mazziedu grīslis - Carex pauciflora Lightf. - Augi - Latvijas daba». www.latvijasdaba.lv. Skatīts: 2022-04-30.