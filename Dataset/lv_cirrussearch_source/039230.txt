MF1 Racing (saukta arī par Midland) bija Formula 1 autosacīkšu komanda, kura piedalījās tikai 2006. gadā. MF1 Racing dibināja krievu izcelsmes Kanādas ebrejs Alekss Šnaiders. Tā kļuva par pirmo F1 komandu, kura pārstāvēja Krieviju. Vairāk lasiet rakstā Jordan Grand Prix. 2004. gadā Midland grupa paziņoja par saviem nodomiem izveidot Krievijas F1 komandu. Viņu plānos ietilpa sākt piedalīties sacīkstēs 2006. gadā. Lai arī sākumā reportieri uzskatīja, ka viņi pārpirks Jaguar, koncerns nolēma tā vietā iegādāties Jordan Grand Prix komandu. Tas izmaksāja 60 miljonus ASV dolāru. Tādējādi komandai nevajadzēja maksāt 48 miljonu nodokli par jaunas komandas izveidi, jo MF1 kļuva par Jordan pēcteci. 2005. gadā tās nosaukums joprojām bija Jordan Grand Prix, tomēr tā bija pēdējā sezona. Kā jau sākumā bija ieplānots, 2006. gadā debitēja Midland F1 Racing. Pēdējās Jordan šasijas nosaukums bija EJ15, tāpēc Midland nolēma sekot šai tradīcijai un nosauca pirmo komandas formulu par M16. Daudzi līdzjutēji par to smējās, jo M16 ir arī šaujamieroča nosaukums. Ziemā Romāns Rusinovs testēja un attīstīja melni-sarkani krāsoto bolīdu. Arī motociklists Makss Bjadži piedalījās izmēģinājuma braucienos. Lai arī komandas dibinātājs Alekss Šnaiders vēlējās komandā redzēt kādu krievu, otrā pilota (pirmais bija Tiagu Monteiru) vietu ieguva nīderlandietis Kristians Albērss. Komanda bija ātrāka par Aguri, bet daudz lēnāka par visām pārējām un nespēja sacensties pat ar Scuderia Toro Rosso. Gada gaitā komandas trešā pilota lomā iejutās Markuss Vinkelhoks, Adrians Sutils un Džordžo Mondīni. Kad Spyker nopirka MF1, Zutils bija trešais pilots vēl vienā sacīkstē. Savus spēkus iemēģināja arī Aleksandrs Premā un Ernests Vizo. Vairāk lasiet rakstā Spyker F1. 2006. gada sezonas nobeigumā nīderlandiešu firma Spyker pārpirka MF1 un paziņoja, ka komanda no 2007. gada sauksies Spyker F1. Tā beidzās MF1 vēsture.