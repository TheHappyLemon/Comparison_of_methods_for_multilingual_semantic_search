Kasandras (Chamaedaphne) ir monotipiska ģints ēriku dzimtā, kurā ir klasificēta tikai viena augu suga — ārkausa kasandra (Chamaedaphne calyculata). Galvenokārt sastopama ziemeļu puslodē pola tuvumā Eirāzijā un Ziemeļamerikā. Latvijā sastopama nevienmērīgi: diezgan bieži Austrumlatvijā, valsts rietumu daļā nav sastopama. Latviju šķērso krasa Eiropas areāla rietumu robeža. Ārkausa kasandra ir neliels, mūžzaļš krūms ar stāvu vai pacilu, koksnainu stumbru, kas bagātīgi zaro no pamata. Miza ir tumši pelēka. Lapas ir iegareni eliptiskas, to mala ieritināta, plātnes virspuse zaļa, spīdīga, apakšpuse rūsgani zaļa, ar zvīņmatiņiem. Ziedi ir izvietoti zaru galos, tie ir nokareni, vienpusējā, skrajā ķekarā. Kauss ir īss un gaišzaļš. Vainags balts, pokālveidīgs. Pieziedlapas divas. Auglis ir piecvāršņu pogaļa. Augs zied maijā. «Chamaedaphne calyculata (L.) Moench | Plants of the World Online | Kew Science». Plants of the World Online (angļu). Skatīts: 2024-03-27. «ārkausa kasandra - Chamaedaphne calyculata (L.) Moench - Augi - Latvijas daba». www.latvijasdaba.lv. Skatīts: 2024-03-27.