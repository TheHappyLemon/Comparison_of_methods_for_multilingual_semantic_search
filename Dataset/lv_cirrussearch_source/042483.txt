Finanšu risks ir ekonomikas dalībnieku risks, kas ir tieši saistīts ar finanšu nozari un tam ir ietekme uz tirgus dalībnieka peļņu vai zaudējumiem. Līdzīgi kā citus riskus, ekonomikas dalībniekiem finanšu riskus iespējams mazināt, izmantojot piemērotas risku vadības metodes. Investīcijās risku mazināšanai pielieto investīciju portfeļa diversifikāciju un risku hedžēšanu. Tirgus risks – risks, ka tirgus kopumā, vai tā attiecīgais segments zaudēs vērtību. Kredītrisks – risks, ka darījuma pretējā puse vai finanšu instrumenta emitents neveic maksājumus vai neveic tos laikus. Cenu svārstību risks – risks, ka lielas finanšu instrumenta tirgus vērtības svārstības negatīvi ietekmēs ieguldījuma vērtību ieguldījuma turēšanas periodā. Cenas risks – risks, ka noteikta finanšu instrumenta tirgus vērtība ir pazeminājusies brīdī, kad tas ir jāapmaksā vai tiek pārdots. Valūtas risks – risks, ka ārvalstu valūta, kurā ir izteikti finanšu instrumenti, zaudēs vērtību. Nodokļu risks – risks, ka nodokļu likumi vai apmēri ir nenoteikti un var mainīties. Juridiskais risks – risks, ka attiecīgie likumi un noteikumi ir neskaidri un var mainīties. Uzņēmumam raksturīgs risks – risks, ka konkrētā uzņēmuma peļņa ir mazāka, nekā cerēts, vai cieš neveiksmes, kas negatīvi ietekmē ar uzņēmumu saistīto finanšu instrumentu vērtību. Nozarei raksturīgs risks – risks, ka konkrētā nozarē peļņa ir mazāka, nekā cerēts, vai tā cieš neveiksmes, kas negatīvi ietekmē ar nozari saistīto finanšu instrumentu vērtību. Likviditātes risks – risks, ka pieprasījuma trūkuma dēļ nav iespējams pārdot finanšu instrumentu noteiktā laikā vai par cenu, kas ir tuva reālajai tirgus vērtībai. Procentu likmju risks – risks, ka finanšu instruments zaudē vērtību pastāvošo procentu likmju izmaiņu dēļ. Pieaugot procentu likmēm akicju tirgū, parāda vērtspapīru tirgus vērtība samazinās. Finanšu struktūras risks – risks, ka noteikta atvasinātā instrumenta izmantošana vairo tā saistītā aktīva tirgus vērtības maiņas ietekmi. Sistēmas risks - risks sakarā ar tehniskiem bojājumiem depozitāriju, biržu, norēķinu institūciju un citu iestāžu sistēmās, pārskatu sistēmās vai komunikāciju kanālos, kā rezultātā tiek anulēti darījumi, kavēti norēķini pēc darījumiem, notiek neprecīzi darījumi u.c. versicherungsmagazin.de, Gabler Versicherungslexikon, Skatīts: 2018. gada 18. aprīlī. Zvi Bodie, Alex Kane, Alan J. Marcus. Investments (Tenth edition. izd.). Maidenhead : McGraw-Hill Education, 2014. ISBN 0077161149. Informācija par finanšu instrumentu īpašībām un ar tiem saistītajiem riskiem[novecojusi saite], AS "SEB banka", Skatīts: 2018. gada 18. aprīlī.