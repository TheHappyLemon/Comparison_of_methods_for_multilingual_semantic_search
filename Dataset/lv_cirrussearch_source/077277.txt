Armēnijas PSR (armēņu: Հայկական ՍՍՀ) bija padomju republika, Aizkaukāza PFSR (1922–1936), un vēlāk tieša Padomju Savienības sastāvdaļa (1936–1991). Armēnijas PSR izveidoja 1920. gada 29. novembrī (oficiāli 2. decembrī) Sarkanās armijas iekarotās Armēnijas republikas teritorijā. 1921. gada 16. martā pēc Padomju Krievijas-Turcijas draudzības līguma parakstīšanas Nahčivanu iekļāva Azerbaidžānas PSR sastāvā, bet pēc 1921. gada 13. oktobrī parakstītā Karsas miera līguma vēsturiski armēņu apdzīvoto Karsas apgabalu iekļāva Turcijas sastāvā. 1922. gadā Armēnijas PSR tika iekļauta Aizkaukāza PFSR sastāvā. Kad 1936. gadā Aizkaukāza PFSR likvidēja, Armēnijas PSR kļuva par tiešu Padomju Savienības subjektu. 1990. gada 23. augustā Armēnijas PSR Augstākā padome pieņēma Armēnijas Neatkarības deklarāciju, kas iezīmēja neatkarīgas valsts dibināšanas procesa sākumu. Tika paziņots, ka visā Armēnijas Republikas teritorijā ir spēkā tikai Armēnijas Republikas konstitūcija un likumi. Tika paziņots arī par Armēnijas bruņoto spēku izveidi. 1991. gada 21. septembrī notika referendums par izstāšanos no PSRS: "Vai jūs piekrītat, ka Armēnijas Republikai jābūt neatkarīgai demokrātiskai valstij ārpus PSRS?". Lielākā daļa pilsoņu, kuriem bija balsstiesības, uz šo jautājumu atbildēja apstiprinoši. Pamatojoties uz referenduma rezultātiem, Armēnijas Augstākā padome 1991. gada 23. septembrī apstiprināja republikas neatkarību. Armēnijas PSR, 1926 Padomju Armēnija, 1937 Armēnijas PSR, 1980