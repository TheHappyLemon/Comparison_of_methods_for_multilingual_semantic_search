Bikolas pussala (bikolu: Rawis nin Bikol) ir gara pussala Lusonas salas dienvidaustrumos Filipīnās. Administratīvi ietilpst lielākoties Bikolas un neliela daļa Kalabarsonas reģionā; dalās četrās provincēs — Albaja, Sorsogona, Dienvidkamarinesa un Ziemeļkamarinesa, kā arī daļa Kesonas provinces. Apdzīvo lielākoties bikoli, kas ir piektā lielākā Filipīnu tauta. Lielākās pilsētas ir reģiona un Albajas provinces centrs Legaspi un bikolu kultūras centrs neatkarīgā pilsēta Naga. Attīstīts lauksaimniecības reģions, audzē rīsus un citas kultūras. Atrodas Lusonas salas dienvidaustrumos starp Filipīnu jūru austrumos un Sibujanas jūru rietumos. Ziemeļos krastus apskalo Lamonas līcis, austrumos Makedas šaurums atdala no Katandvanesas salas, dienvidos Sanbernardino šaurums atdala no Samaras salas, dienvidrietumos Tikao un Buriasas šaurumi atdala no Tikao un Buriasas salām, bet rietumos Ragaja līcis atdala no Bondokas pussalas. Pussala neregulāras formas, daudz līču un mazāku pussalu, piekrastē daudz salu. Lielāko daļu teritorijas klāj auglīga zemiene, kurā paceļas vairāki aktīvu vulkānu masīvi, no kuriem augstākais ir Majons 2462 m vjl pussalas dienviddaļā. Pussalā vairākas aizsargājamās dabas teritorijas, no kurām zināmākas ir Majona un Bulusana vulkānu dabas parki. Britannica. Bicol Peninsula Encyclopædia Britannica raksts (angliski)