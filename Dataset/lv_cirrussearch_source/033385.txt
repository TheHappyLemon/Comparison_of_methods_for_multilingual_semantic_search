Jans Zamoiskis jeb Jans Zamojskis (poļu: Jan Sariusz Zamoyski, Jan Zamojski, 1542—1605) bija ietekmīgs 16. gadsimta Polijas-Lietuvas kopvalsts valstsvīrs, diplomāts un rakstnieks. Polijas kroņa lielhetmanis, karaļa kanclers, pretojās Svētās Romas impērijas ietekmes pieaugumam Polijā. Poļu—zviedru kara (1600—1629) sākumā komandēja Polijas-Lietuvas armiju Vidzemē un Igaunijā. Dzimis 1542. gada 19. martā Skokovkā (Skokówka), netālu no viņa izveidotās Zamoscas pilsētas, Polijas valstvīra Staņislava Zamoiska un viņa sievas Annas, dzimušas Herburtas, ģimenē. Studēja Sorbonas un Padujas universitātēs, 1563. gadā pildīja tās rektora pienākumus. Pēc atgriešanās dzimtenē kļuva par karaļa Sigismunda II Augusta sekretāru. 1563. gadā uzrakstīja traktātu "Par Romas Senātu" (De Senatu Romano), kurā ieteica piemērot Romas impērijas satversmes principus Polijas-Lietuvas kopvalstij. Pēc karaļa nāves 1572. gadā viņš mēģināja panākt karaļa vēlēšanu noteikumu izmaiņas un sarakstīja traktātu Modus electionis. Atbalstīja Stefana Batorija ievēlēšanu par Polijas karali, kopā ar viņu vadīja Polijas-Lietuvas kopvalsts politiku Livonijas kara laikā. 1586.-1588. gadā vadīja cīņu pret Svētās Romas impērijas erchercoga Maksimiliāna Habsburga ievēlēšanu par Polijas-Lietuvas valdnieku. Kad par karali tika ievēlēts Sigismunds III, Zamioskis pretojās viņa mēģinājumiem veidot absolūto monarhiju. Poļu—zviedru kara (1600—1629) sākumā komandēja Polijas-Lietuvas armiju Vidzemē, 1601. gada decembrī aplenca un ieņēma Valmieras pili, 1602. gada maijā Vīlandes pili un Veisenšteinas (Paides) pili. Pēc veselības pasliktināšanās aizbrauca uz saviem Zamoscas īpašumiem, kur mira no triekas 1605. gada 3. jūnijā. Polijas-Lietuvas lielhetmanis Jans Zamoiskis no Livonijas uz Poliju aizvedis Indriķa hronikas 14. gadsimta sākuma pergamenta norakstu, kur tas nonāca Zamoisku bibliotēkā Varšavā, pašlaik Polijas bibliotēkā Varšavā. Tā sauktais Zamoisku kodekss (latīņu: Codex Zamoscianus jeb rokraksts Z) ir vienīgais saglabājies oriģinālās hronikas noraksts. Vikikrātuvē par šo tēmu ir pieejami multivides faili. Skatīt: Jans Zamoiskis. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)