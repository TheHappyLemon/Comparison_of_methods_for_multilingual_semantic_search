Ņikita Filatovs (krievu: Никита Васильевич Филатов; dzimis 1990. gada 25. maijā Maskavā) ir bijušais krievu hokejists, kreisās malas uzbrucējs. Karjeras laikā aizvadījis 53 spēles Nacionālajā hokeja līgā, kā arī 304 spēles Kontinentālajā hokeja līgā. 2008. gada NHL draftā viņu "Blue Jackets" izraudzījās ar kopējo sesto numuru. Pirms izvēlēšanas draftā viņš spēlēja Maskavas CSKA zemākajās jauniešu komandās. Ziemeļamerikas klubos viņš ir aizvadījis divas sezonas, kuru laikā spēlēja "Blue Jackets" un tā bijušā fārmkluba Sirakjūsas "Crunch" sastāvos. 2009.—2010. gada sezonā viņu Kolumbusas klubs aizdeva Maskavas CSKA klubam, kura sastāvā viņš aizvadīja daļu 2009.—2010. gada KHL sezonas. 2010.—11. gada sezonā Filatovs "Blue Jackets" sastāvā aizvadīja 23 spēles. Vasarā hokejists tika aizmainīts uz Otavas "Senators". "Senators" rindās Filatovs uzsāka jauno sezonu, taču, līdzīgi kā 2009.—2010. gada sezonā, tika izīrēts Maskavas CSKA klubam. 2012. gada vasarā Filatovs pievienojās Ufas "Salavat Julajev" vienībai, tās rindās aizvadot divas nākamās sezonas. Nākamo piecu sezonu gaitā pārstāvēja astoņas dažādas KHL komandas. Par viņa rezultatīvāko sezonu kļuva 2016.—17. gada sezona, kad Toljati "Lada" rindās Filatovs atzīmējās ar 40 rezultativitātes punktiem. Ņ. Filatovs ir spēlējis Krievijas jaunatnes izlašu sastāvā. 2007. un 2008. gadā izlasi pārstāvēja Pasaules čempionātā U-18 vecuma grupā, 2008., 2009. un 2010. gadā bija Krievijas izlases sastāvā startam Pasaules čempionātā U-20 vecuma grupā. 2007. gada U-18 čempionātā tika izcīnīta zelta medaļa, 2008. gada U-18 čempionātā — sudraba medaļa. 2008. un 2009. gada U-20 čempionātos tika izcīnīta bronzas medaļa. Vikikrātuvē par šo tēmu ir pieejami multivides faili. Skatīt: Ņikita Filatovs. Eliteprospects profils (angliski) NHL profils (angliski) The Internet Hockey Database profils (angliski)