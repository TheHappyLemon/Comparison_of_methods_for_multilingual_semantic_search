Ulmas baznīca (vācu: Ulmer Münster, tulkojumā — Ulmas klostera baznīca) ir luterāņu baznīca, sākotnēji Romas katoļu baznīca, kas atrodas Ulmā, Vācijā. Lai gan baznīcu sauc par katedrāli jeb Domu, tā nav katedrāle, jo tajā nekad nav bijusi bīskapa katedra. Līdzīgi kā Ķelnes katedrāle, Ulmas baznīca ir celta gotikas stilā, sākta celt 14. gadsimtā un netika pabeigta līdz pat 19. gadsimtam. Pamatakmens ielikts 1377. gadā un 1405. gadā lielākā daļa celtniecības darbu bija pabeigta un dievnams tika iesvētīts. Pēc tam celtniecība tomēr tika apturēta, jo sānu konstrukcijas nebija pietiekoši stipras. 16. gadsimtā dievnams pārgāja luterāņu īpašumā un celtniecība tika atsākta, torņa augstums sasniedza 100 m. Pēc tam baznīcas celtniecība atkal apstājās līdz 19. gadsimta beigām, kad 1890. gadā ēka beidzot tika pabeigta. No torņa pabeigšanas līdz 1901. gadam tā bija augstākā celtne pasaulē. Tā ir pasaulē augstākā baznīca un ceturtā augstākā celtne, kas būvēta pirms 20. gadsimta sākuma. Torņa augstums sasniedz 161,5 metrus (aptuveni 4 m augstāk kā otrai augstākajai baznīcai — Ķelnes katedrālei). Dievnama apmeklētājiem ir iespējams pa akmens kāpnēm uzkāpt baznīcas tornī. Oggins, R.O. «Cathedrals». Metrobooks. Friedman/Fairfax Publishers, 2000. Skatīts: 2010. gada 6. oktobris. (angliski) Vikikrātuvē par šo tēmu ir pieejami multivides faili. Skatīt: Ulmas baznīca. Baznīcas oficiālā mājaslapa (vāciski)