Punktīrs (no vācu: Punktier) jeb punktēšanas maniere ir grafikas dobspiedes tehnikas veids, kurā attēlu veido nelieli, padziļināti punkti tieši metāla plātnē. Ar terminu "punktīrs" apzīmē gan dobspiedes tehniku, gan mākslas darbu, kas iespiests šajā tehnikā. Pirmo eksemplāru sauc par autoreksemplāru. Punktīra tehniku iespējams veidot arī uz skābjizturīgas grunts, to vēlāk kodinot. Tad uz sagatavotās virsmas ieklāj ar tamponēšanu krāsu un veido uz papīra novilkuma, iegūstot spoguļattēlu. Punktīrs kā patstāvīga novilkuma tehnika radās Anglijā 18. gadsimtā, to izgudroja itāļu mākslinieks Frančesko Bartoloci. Sākotnēji šo tehnikas veidu izmantoja galvenokārt gleznu pavairošanai. Punktīrs kā smalks un manierisks grafikas veids bija piemērots 18. gadsimta angļu sabiedrības gaumei. Daina Blūma. Mazā mākslas vēstures terminu vārdnīca. Rīga : Zvaigzne ABC, 2005. 145. lpp. ISBN 9984-369-62-5.