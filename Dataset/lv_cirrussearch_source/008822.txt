Oļegs Latiševs (dzimis 1980. gada 1. jūnijā Rīgā) ir FIBA starptautiskās kategorijas basketbola tiesnesis. Kopš 2003. gada tiesā FIBA spēles, kopš 2007. gada — Eirolīgu. Līdz 2016. gada jūnijam Latiševs kopumā ir tiesājis vairāk nekā 450 FIBA un Eirolīgas organizētu spēļu. Tiesneša darbību Latiševs ir sācis 15 gadu vecumā (1995. gadā), iegūstot spēles tiesneša licenci un saņemot uzaicinājumu tiesneša statusā piedalīties Latvijas jaunatnes līgas sacensības. Kopš 2004. gada Latiševu regulāri aicina apkalpot svarīgākos Eiropas un pasaules basketbola turnīrus. Uz visām EuroBasket sacīkstēm Latiševs kā tiesnesis tiek aicināts kopš 2005. gada. Viņa kontā ir arī dalība divos FIBA Pasaules kausa basketbolā turnīros un deviņās Eirolīgas sezonās, piecās no kurām viņš kā tiesnesis ir piedalījies arī finālsacensībās. Apkalpojis 2012. gada un 2016. gada vasaras olimpisko spēļu basketbola turnīru. Ar sportu Latiševs aizrāvās jau bērnībā. Basketbolā viņš ienāca vēlu, 12 gadu vecumā. Tiesneša darbību Latiševs ir sācis 15 gadu vecumā (1995. gadā), iegūstot spēles tiesneša licenci un saņemot uzaicinājumu tiesneša statusā piedalīties Latvijas jaunatnes līgas sacensības. Pēc piecu sezonu darba Latiševs ieguva nacionālā tiesneša kategoriju un kļuva par Latvijas Basketbola virslīgas tiesnesi. 2003. gadā Latiševam tika piešķirta FIBA tiesneša licence. Bijis viens no jaunākajiem basketbola tiesnešiem Eiropā, kas saņēmis starptautiskās kategorijas licenci. 2007. gadā Latiševs sāka vadīt Latvijas Basketbola federācijas Tiesnešu komiteju. Latiševs izstrādāja jauno tiesnešu kuratoru programmu. Viņš regulāri organizē jauno tiesnešu seminārus. Latiševa vadībā komiteja ir pieņēmusi lēmumus par atļaujām četriem Latvijas tiesnešiem kārtot FIBA eksāmenus; trīs no šiem tiesnešiem ir veiksmīgi nokārtojuši Starptautiskās basketbola federācijas licenci. Latiševs vada rehabilitācijas centru “Fiziocentrs”, kas specializējas ergoterapijā, ārstnieciskajā vingrošanā, teipingā un ultraskaņas terapijā. Latiševa kontā ir vairāk nekā 1200 spēļu, kuras viņš kā tiesnesis ir apkalpojis gan nacionālajās, gan Eiropas, gan starptautiskajās meistarsacīkstēs. Viņš ir tiesājis visaugstākās raudzes sacīkstes ar nacionālo izlašu piedalīšanos (Olimpiskās spēles, FIBA Pasaules kauss, Eiropas čempionāts basketbolā, Eiropas jaunatnes izlašu čempionāti, Pasaules U-19 čempionāts) un klubu turnīrus (Eirolīga, ULEB Eiropas kauss, VTB Vienotā līga, Baltijas Basketbola līga, Latvijas Basketbola līga). Kopš 2000. gada Latiševs ir tiesājis visās Latvijas Basketbola līgas meistarsacīkstēs, aizvadot kopumā vairāk nekā 500 spēļu. Tajā pašā 2000. gadā Latiševs tika uzaicināts tiesāt arī Baltijas Basketbola līgas spēles, un visā savas darbības laikā viņš ir apkalpojis vairāk nekā 300 šīs līgas spēļu. Latiševs ir arī ilggadīgs VTB Vienotās līgas (VTB United League) tiesnesis, turklāt šajā līgā viņš apkalpo pārsvarā finālspēles. Šajā līgā Latiševs ir vadījis kopumā 123 spēles. Latiševs FIBA Europe spēles sāka tiesāt 2003. gadā, iesaistoties Eiropas 4. līmeņa sacensību (atbilstoši Eiropas profesionālo basketbola klubu sistēmas/European professional club basketball system klasifikācijai) — tostarp FIBA EuroCup Challenge (Eirokausu izaicinājuma sacīkstes) — apkalpošanā. Šī līga, kurā piedalījās nacionālās izlases, tika izveidota 2002. gadā, bet 2006. gadā beidza eksistēt. Latiševs ir apkalpojis arī citus FIBA Europe rīkotus turnīrus; viņš ir tiesājis kopumā 267 FIBA Europe organizētas spēles. Tā 2003/2004. gada sezonā Latiševs tika uzaicināts uz Eiropas kontinentālo čempionātu basketbolā jauniešiem līdz 16 gadu vecumam (FIBA Europe Under-16 Championship). Rezultātā kopš 2004. gada Latiševs ir kļuvis par pastāvīgu tiesnesi Eiropas jauniešu basketbola čempionātos vecuma grupās līdz 16, līdz 18 un līdz 20 gadiem (FIBA Europe Under-16, Under-18, Under-20 Championship). Jau 2005. gadā Latiševu regulāri izsauca tiesāt Eiropas meistarsacīkstes basketbolā Eurobasket, kuras FIBA rīko reizi divos gados un kurās piedalās Eiropas valstu nacionālās izlases, kas kvalificējušās FIBA basketbola Pasaules kausam (FIBA Basketball World Cup) un olimpiskajām spēlēm. Kad sadarbība ar FIBA Europe bija ilgusi četras sezonas, 2007/2008. gadā Latiševu sāk aicināt uz 1., augstākā līmeņa (Eirolīgas) un Eiropas transnacionālo basketbola sacīkšu otrā ešelona (Basketbola Eirokauss/Basketball Eurocup, pazīstams arī kā ULEB Eirokauss) turnīriem. FIBA Europe dalībvalstīm šo sacensību organizētājs un operators ir Eirolīga. Latiševa un Basketbola Eirolīgai (Euroleague Basketball) veidojas ļoti sekmīga sadarbība. Arvien vairāk ir tādu Eirolīgas spēļu, kuras apkalpot tiek aicināts tieši Latiševs. Jau trešajā Eirolīgas un Latiševa sadarbības sezonā Oļegam tika uzticēts tiesāt četru komandu finālturnīru. Savas tiesneša karjeras laikā Latiševs ir apkalpojis piecus Eirolīgas četru komandu finālturnīrus. Latiševa dalība Eirolīgas sacensībās atsevišķās sezonās ir bijusi šāda: 2007/2008 — 6 spēles, 2008/2009 — 7 spēles, 2009/2010 — 11 spēles, 2010/2011 — 13 spēles, 2011/2012 — 12 spēles, 2012/2013 — 21 spēle, 2013/2014 — 19 spēles, 2014/2015 — 18 spēles, 2015/2016 — 28 spēles. Tādējādi 2016. gadā Latiševs sasniedza personisko rekordu apkalpoto spēļu skaita ziņā: šajā gadā viņš apkalpoja kopumā 135 spēles. Latiševa piedalīšanās ULEB Eirokausa sacensību tiesāšanā atsevišķās sezonās ir bijusi šāda: 2007/2008 — 5 spēles, 2008/2009 — 8 spēles, 2009/2010 — 3 spēles, 2010/2011 — 4 spēles, 2011/2012 — 7 spēles, 2012/2013 — 3 spēles, 2013/2014 — 8 spēles, 2014/2015 — 6 spēles, 2015/2016 — 3 spēles. Kopumā 47 spēles. Latiševam ir pieredze arī Nacionālās basketbola asociācijas (National Basketball Association, NBA) rīkotos turnīros. 2013. gadā Latiševs apkalpoja NBA vasaras līgas spēles Lasvegasā, ASV. Šis pasākums notika FIBA tiesnešu apmācības programmas ietvarā; šīs programmas mērķis bija pieredzes apmaiņa starp labākajiem FIBA tiesnešiem no Eiropas, Āzijas un Okeānijas un ASV vadošajiem tiesnešiem. 2015. gadā Latiševs tiesāja NBA spēles “Global Games” ietvaros (ārpus ASV un Kanādas notiekošu maču sērija, kurā piedalās NBA komandas). Viens no lielākajiem sasniegumiem Latiševa tiesneša karjerā ir dalība olimpiskajās spēlēs: Londonā (2012. gadā) un Riodežaneiro (2016. gadā). Londonas olimpiādi 2012. gadā apkalpoja 30 FIBA basketbola tiesneši, to vidū 13 bija eiropieši. Starp Eiropas tiesnešiem bija arī Latiševs. Mūsdienu neatkarīgās Latvijas vēsturē tas ir pirmais gadījums, kad uz olimpiskajām spēlēm tiek uzaicināts Latvijas tiesnesis. Pirms tam dažāda līmeņa olimpiskajos turnīros no Latvijas ir piedalījušies tiesneši Valdemārs Baumanis (1936. gadā), Aleksandrs Gomeļskis (1956. gadā) un Mariss Bernāts (1980. gadā). 2012. gada olimpiskajās spēlēs Latiševs tiesāja septiņas spēles, tostarp sieviešu turnīra ceturtdaļfināla spēli starp Austrālijas un Ķīnas izlasēm. Nozīmīgi soļi karjerā bijusi dalība FIBA basketbola Pasaules kausa (FIBA Basketball World Cup) spēlēs. FIBA basketbola Pasaules kausa spēles Latiševs ir apkalpojis 2010. gadā (Turcijā) un 2014. gadā (Spānijā). «LATISEVS, Olegs (LAT) | FIBA Europe». www.fibaeurope.com. «Izcils sporta valodas pratējs, basketbola tiesnesis Oļegs Latiševs». lr1.lsm.lv. «Arhivēta kopija». Arhivēts no oriģināla, laiks: 2016. gada 6. novembrī. Skatīts: 2016. gada 10. jūlijā. «Euroleague Basketball announces 2016 Final Four referees». Welcome to EUROLEAGUE BASKETBALL. «Arhivēta kopija». Arhivēts no oriģināla, laiks: 2016. gada 5. novembrī. Skatīts: 2016. gada 10. jūlijā. «Latiševs būs pirmais Latvijas basketbola tiesnesis olimpiskajās spēlēs». DELFI. 2012. gada 23. febr. «20 Euroleague Basketball referees working World Championships». Welcome to EUROLEAGUE BASKETBALL.