Kijivas apgabals (ukraiņu: Київська область) ir viens no Ukrainas apgabaliem tās ziemeļos Dņepras krastos. Apgabala centrs ir Kijiva, kas neietilpst tā sastāvā. Robežojas ar Čerņihivas apgabalu austrumos, Čerkasu apgabalu dienvidaustrumos, Vinnicas un Žitomiras apgabaliem rietumos, kā arī Baltkrievijas Gomeļas apgabalu ziemeļos. Tagadējā Kijivas apgabala teritorija līdz 1238. gadam bija Kijivas Krievzemes sastāvā, pēc tam tā nokļuva Zelta Ordas pakļautībā. 1362. gadā to ieguva Lietuvas dižkunigaitija, no 1569. gada tā bija Polijas-Lietuvas kopvalsts Kijivas vaivadijas sastāvā. 1667. gadā Dņepras kreisā krasta daļa iekļauta Krievijas caristē. 1708. gadā cars Pēteris I lika dibināt Kijivas guberņu, kuru 1719. gadā sadalīja Kijivas, Belgorodas, Orlas un Sevas provincēs, pēdējās trīs 1728. gadā apvienoja Belgorodas guberņā. 1796. gadā daļu no Dņepras kreisā krasta zemēm iekļāva jaundibinātajā Mazkrievijas guberņā. No 1918. gada apgabala teritorija atradās Ukrainas Tautas Republikas, no 1920. gada Ukrainas PSR sastāvā. 1932. gada 27. februārī izveidoja Kijivas apgabalu, tā paša gada 15. oktobrī no tā tika atdalīts Čerņihivas apgabals. 1937. gada 22. septembrī tika atdalīts arī Žitomiras apgabals, bet 1954. gada 7. janvārī Čerkasu apgabals. No 1991. gada Ukrainas sastāvā. Kopš 2020. gada 17. jūlija apgabalā iepriekšējo 25 rajonu un 12 apgabala pakļautības pilsētu vietā ir izveidoti septiņi rajoni: Bila Cerkvas rajons, Borispiļas rajons, Brovaru rajons, Bučas rajons, Fastivas rajons, Obuhivas rajons un Višhorodas rajons; bijušās apgabala nozīmes pilsētas iekļautas rajonu sastāvā. Berezaņa Bila Cerkva Bohuslava Bojarka Borispiļa Brovari Buča Čornobiļa Fastiva Irpiņa Jahotina Kaharlika Miroņivka Obuhiva Perejaslava Pripjata Ržiščiva Skvira Slavutiča Tarašča Tetijiva Ukrajinka Uzina Vasiļkiva Višhoroda Višneve Vikikrātuvē par šo tēmu ir pieejami multivides faili. Skatīt: Kijivas apgabals.