Acetols (oksiacetons, acetilkarbinols, 1-oksi-2-propanons, CH3COCH2OH) ir vienkāršākais oksiketons jeb ketols. Acetols ir bezkrāsains šķidrums ar saldu un vienlaicīgi asu garšu. Labi jaucas ar ūdeni. Šķīdumos acetols eksistē pārsvarā tautomērā formā kā ciklisks pusacetāls. Acetols var veidoties no propilēnglikola sorbozes baktēriju iedarbībā (šādas baktērijas iedarbojas tikai uz otrējām spirtu hidroksilgrupām). CH3CHOHCH2OH → CH3COCH2OH Iegūst, iedarbojoties uz hloracetonu ar nātrija formiātu un pārziepojot iegūto acetolesteri: CH3COCH2Cl + NaOCHO → CH3COCH2OCHO + H2O → CH3COCH2OH + HCOOH Oksiketoni, tāpat kā α-oksialdehīdi (sk. glikolaldehīds), reducē Fēlinga šķīdumu un ar fenilhidrazīnu veido ozazonus.