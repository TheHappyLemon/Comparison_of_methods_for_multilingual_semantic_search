Jevgeņijs Malkins (krievu: Евгений Влади́мирович Малкин; dzimis 1986. gada 31. jūlijā Magņitogorskā) ir krievu hokejists, centra uzbrucējs, Krievijas hokeja izlases spēlētājs. Pašlaik (2023) pārstāv NHL klubu Pitsburgas "Penguins". Profesionālā spēlētāja karjeru Malkins uzsāka 2003.—2004. gada sezonā, spēlējot Krievijas Superlīgas klubā Magņitogorskas "Metallurg". 2004. gada NHL draftā viņu ar kopējo 2. numuru izvēlējās Pitsburgas "Penguins", bet tā vietā, lai jau nākamajā sezonā dotos uz Ziemeļameriku, viņš bija spiests palikt Krievijā, jo viņa līgums ar Magņitogorskas klubu bija līdz pat 2005.—2006. gada sezonas beigām. Magņitogorskas klubā Malkins aizvadīja vēl nākamās divas sezonas. 2006.—2007. gada sezonā Malkins visbeidzot spēlēja Pitsburgas kluba rindās. Viņš tika atzīts par oktobra un novembra labāko jauno spēlētāju, kā arī ieguva Kaldera balvu, kā sezonas labākais debitants. 2008.—2009. gada gadā viņa pārstāvētā Pitsburgas "Penguins" izcīnīja Stenlija kausu. Malkins tika atzīts par izslēgšanas kārtas vērtīgāko spēlētāju, saņemot Kona Smita balvu. Viņš bija arī regulārās sezonas rezultatīvākais spēlētājs, izcīnot Arta Rosa balvu. Gan 2008., gan 2009. gadā viņš tika izvirzīts arī Harta balvas izcīnīšanai, bet ne reizi to neieguva. Abus gadus viņš spēlēja arī NHL Visu zvaigžņu spēlē. 2012.—2013. gada NHL lokauta laikā atgriezās Magņitogorskas "Metallurg" sastāvā, pēc tam atgriežoties "Penguins" sastāvā. 2015.—16. un 2016.—17. gada sezonās kopā ar "Penguins" izcīnīja Stenlija kausu. 2017. gadā bija izslēgšanas kārtas rezultatīvākais spēlētājs. Krievijas izlases rindās spēlējis sešos Pasaules čempionātos, 2012. un 2014. gadā izcīnot zelta medaļas. Hokejists piedalījies arī 2006., 2010. un 2014. gada ziemas olimpiskajās spēlēs. Spēlējis arī 2003. un 2004. gada Pasaules čempionātos U-18 jauniešiem, izcīnot zelta un bronzas medaļas, 2005. un 2006. gada Pasaules čempionātos junioriem, abos izcīnot sudraba medaļas. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)