Elburss (persiešu: ‏البرز‎ — Alborz) ir kalnu grēda Irānas ziemeļos starp Kaspijas jūru un Irānas kalnieni. Stiepjas no Azerbaidžānas pierobežas ziemeļrietumos, kur piekļaujas Armēnijas kalnienei, no dienvidiem apliecot Kaspijas jūru, līdz pat Afganistānas pierobežai, kur piekļaujas Sefīdkūha grēdai. Skatoties no tā, kādas no austrumu grēdām pieskaita Elbursam, tā garums ir no 600 līdz pat 900 km. Augstākais kalns ir apdzisušais vulkāns Demāvends (5671 m v.j.l.). Sastāv no vairākām atsevišķām grēdām: Tališu kalniem rietumos, Centrālā Elbrusa gar Kaspijas jūras krastu, Alādāga Horasānā un citām. Paralēlajām kaļķakmens un smilšakmens grēdām ir stāvas nogāzes un izlīdzinātas virsotnes. Ziemeļu nogāzēs līdz 2000 m v.j.l. meži, augstāk — krūmāji un alpīnās pļavas; dienvidu nogāzēs — pustuksnesis, krūmāji. Divās augstākajās virsotnēs — mūžīgais sniegs. Vara un dzelzs rūdas atradnes, nafta. Elbursa nosaukums, tāpat kā Elbruss Kaukāzā, domājams, cēlies no irāņu mitoloģijā (Avestā) minētās Harā Berezaitī (Harā Bərəzaitī) kalnu grēdas, kas tulkojumā varētu nozīmēt «Augstais sargpostenis». «Elbursa kalni». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 199. lpp. Vikikrātuvē par šo tēmu ir pieejami multivides faili. Skatīt: Elburss.