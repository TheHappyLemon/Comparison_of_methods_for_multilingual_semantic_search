Koordinātas: 50°50′29″N 4°21′4″E﻿ / ﻿50.84139°N 4.35111°E﻿ / 50.84139; 4.35111 Dievmātes kapela (franču: Notre-Dame de la Chapelle) pieder Romas Katoļu Baznīcai un tā ir viena no Briseles tūrisma objektiem kā Brabantes gotikas stila celtne. Tā atrodas Briseles vecpilsētā. Šo kapelu karalis Godefruā I nolēma uzcelt jau 1134. gadā, un toreiz tā atradās aiz pilsētas mūriem. Kapela bija romānikas stila būvēta ēka un to apmeklēja tuvumā dzīvojošie amatnieki. Kapela kļuva labi apmeklēta, tāpēc 1210. gadā to pārveidoja par draudzes baznīcu, kas slavu ieguva 1250. gadā, kad karalis baznīcai dāvāja Īstā krusta piecas daļas, rezultātā dievnamam kļūstot par svētceļojumu vietu. 1405. gadā lielāko daļu baznīcas nopostīja ugunsgrēks, tāpēc 1421. gadā sākās baznīcas atjaunošanas darbi, būvējot to Brabantes gotikai raksturīgajā stilā, ieskaitot iekšējos kapiteļus, kas lejasdaļā ir rotāti ar kāpostlapu stilizējumu un dekorētus frontonus. Jaunā baznīca tika iesvētīta 1434. gadā, konsekrāciju veica Kambrē bīskaps. Ēkas eksterjerā tika uzstādītas dzīvām būtnēm līdzīgas notekcaurules, kas simbolizēja ļaunumu, kas aptver svētvietu. Baroka stila zvanu tornis tika uzcelts 1695. gadā. Baznīcā tika apbedīts arī 16. gadsimta beļģu mākslinieks Pīters Brēgels Vecākais, kura akmenī kaltais memoriāls mūsdienās ir kā nozīmīgs apskates objekts. Kapelā uzmanību piesaista vitrāžas, skulptūras un flāmu gleznotāja Hendrika de Klerka (franču: Hendrick de Clerck) gleznas; Svētā Bonifācija relikvijas; 1721. gada kancele, kuru ir izveidojis Pjērs Deniss Plumjē; Pītera Brēgela Vecākā kaps; Spinolas ģimenes, kas kalpoja Spānijas karalim, kapa vietas; 16. gadsimta koka Margaritas Antiošas skulptūra. Vikikrātuvē par šo tēmu ir pieejami multivides faili. Skatīt: Dievmātes kapela.