Ernests Kalve (dzimis 1987. gada 4. aprīlī Rīgā) ir latviešu basketbolists un treneris, spēlē vieglā uzbrucēja pozīcijā, bijis Latvijas basketbola izlases dalībnieks. Pēc aktīvās spēlētāja karjeras beigām pievienojās Köping Stars no Zviedrijas, sava pēdējā pārstāvētā kluba, treneru komandai. Pēc tam pārcēlās uz Latvijas Basketbola līgas (LBL) klubu BK Ogre kā galvenā trenera asistents, bet vēlāk atgriezies laukumā arī kā spēlētājs. Bērnībā basketbolista iemaņas sācis apgūt Valtera Basketbola skolā, divreiz bijis Latvijas U-16 izlases dalībnieks. Starp pieaugušajiem sācis spēlēt 2004. gadā, kad "BJBS Ķeizarmežs" komandas rindās spēlēja Latvijas Basketbola amatieru līgas 2. divīzijā. 2005. gadā pārstāvējis Latvijas U-18 izlasi Eiropas čempionātā, kurā kļuva par visa turnīra rezultatīvāko spēlētāju. Pēc šī čempionāta E. Kalve noslēdza līgumu ar Itālijas klubu Trevīzo "Benetton". "Benetton" sastāvā E. Kalve 2006. gadā kļuva par Itālijas čempionu, kā arī aizvadīja 5 spēles Eirolīgā. 2006. gada vasarā E. Kalve Latvijas U-20 izlases rindās piedalījās Eiropas čempionātā, kurā arī kļuva par visa turnīra rezultatīvāko spēlētāju. Pēc U-20 čempionāta E. Kalve tika uzaicināts uz Latvijas pieaugušo basketbola izlases treniņnometni, izlases sastāvā debitēja pārbaudes spēlē pret Portugāli. Šajā spēlē E. Kalve guva savainojumu, tādēļ neturpināja dalību izlasē. 2006.—2007. gada sezonā "Benetton" E. Kalvi izīrēja Vācijas komandai Gīsenes "46ers". Visu sezonu viņš mocījās ar savainojumiem, tādēļ nevarēja pilnvērtīgi spēlēt. 2007. gadā Ernests Kalve pārcēlās uz Latvijas čempionvienību "ASK Rīga". Taču arī šajā sezonā viņš izlaida lielāko sezonas daļu, jo ārstēja savainojumus. Nākamajā sezonā E. Kalve bija atguvies no savainojumiem un kļuva par vienu no līderiem Rīgas kluba sastāvā. 2009.—2010. gada sezonu viņš aizvadīja LBL klubā BK Ventspils, savukārt 2010.—2011. gada sezonu — Lietuvas klubā Ķēdaiņu "Nevežis". 2011. gada oktobrī pārgāja uz BK Valmiera. 2012. gada februārī noslēdza līgumu ar Turcijas basketbola līgas klubu Trabzonspor. Pēc tam spēlējis Ungārijā, Itālijā, Latvijā (pārstāvot BK Valmiera un "Barons/LDz"), Zviedrijā un Rumānijā, bet spēlētāja karjeru noslēdza Zviedrijas klubā Köping Stars. Pēc spēlētāja karjeras beigām iekļāvies tā treneru komandā. 2022. gada vasarā pārcēlās uz Latvijas Basketbola līgas (LBL) klubu BK Ogre kā galvenā trenera Ulda Švēdes asistents, bet 2022. gada novembrī arī devās laukumā kā spēlētājs, turpinot spelēt arī sezonas turpinājumā. Latvijas basketbola izlases sastāvā piedalījās tai neveiksmīgajā 2009. gada Eiropas čempionātā, kur komanda ieņēma 13. vietu. U18 European Championship Men 2005 — Statistical leaders — Points per game U20 European Championship Men 2006 Ernests Kalve šosezon pārstāvēs BK 'Valmiera'[novecojusi saite] «Kalve oficiāli pievienojas Turcijas klubam «Trabzonspor»». Apollo.lv. 2012. gada 2. februārī. Arhivēts no oriģināla, laiks: 2012. gada 11. februārī. Skatīts: 2012. gada 3. februārī. «Kalve atgriežas spēlētāja ampluā ar 13 punktiem, Vefiņš nosargā panākumu Ogrē». Sportacentrs.com (latviešu). 2022-11-19. Skatīts: 2022-11-20. «Trenerim Kalvem 13 minūtēs 15 punkti, "Ogre" negaidīti pārliecinoši uzvar Tartu». Sportacentrs.com (latviešu). 2023-03-07. Skatīts: 2023-03-13. Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) RealGM Basketball profils (angliski)