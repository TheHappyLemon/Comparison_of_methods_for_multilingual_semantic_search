Rūtainā fritilārija (latīņu: Fritillaria meleagris) ir augu suga liliju dzimtā. Tās dabiskais izplatības areāls ir Eirāzijā (no Eiropas līdz Rietumu Sibīrijai), galvenokārt aug mērenajā joslā. Augs ir plaši kultivēts visā Eiropā. Latvijā sastopams ļoti reti — auglīgās upju palieņu pļavās Zemgales līdzenumā. Suga ir ierakstīta Baltijas jūras reģiona Sarkanajā grāmatā. Rūtainā fritilārija ir sīpolu ģeofīts — daudzgadīgs augs. Tas ir 15—40 cm garš, ar stāvu stublāju, kas ziedu laikā augšdaļā nedaudz noliecas. Lapas ir zilganzaļas, 7—15 cm garas, 0,3—1 platas lineāras vai lancetiskas, novietotas pamīšus uz stublāja. Ziedi ir nokareni, lieli, pa vienam vai diviem stublāja galotnē. Apziednis ir sarkanbrūns, ar tumšākām dzīslām, kas veido rūtojumu. Apziednis ir brīvs, tam nobirstot stublājs iztaisnojas un veidojas līdz 3 cm gara trīscirkņu pogaļa, kas atveras vārsnēm uzplīstot. Sēklas ir plakanas. Vasaras otrajā pusē vasa (auga virszemes daļa) nonīkst, un suga nav identificējama. Zied maijā. «Fritillaria meleagris L. | Plants of the World Online | Kew Science». Plants of the World Online (angļu). Skatīts: 2023-07-26. «rūtainā fritilārija - Fritillaria meleagris L. - Augi - Latvijas daba». www.latvijasdaba.lv. Skatīts: 2023-07-26.