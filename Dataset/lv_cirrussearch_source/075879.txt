Šis raksts ir par britu inženieri. Par citām jēdziena Brawn nozīmēm skatīt nozīmju atdalīšanas lapu. Ross Brons (angļu: Ross Brawn; dzimis 1954. gada 23. novembrī, Mančestrā, Apvienotajā Karalistē) ir angļu motoru sporta inženieris. Viņš ir strādājis par tehnisko direktoru Benetton un Ferrari Formula 1 komandās, ir bijis Honda komandas vadītājs, kā arī Brawn komandas īpašnieks un vadītājs. Pašlaik vada Mercedes Grand Prix sacīkšu komandu. Brona karjera motorsportā sākās 1976. gadā, kad viņš kļuva par March komandas profilfrēzmašīnas operatoru. Drīz pēc tam viņš kļuva par March Formula 3 komandas mehāniķi. 1978. gadā Frenks Viljamss nolīga Bronu par jaunās Williams komandas mašīnistu. Viņš drīz kāpa augšup pa karjeras kāpnēm un sāka strādāt vēja tunelī. 1991. gadā viņa dizainētā Jaguar XJR-14 sacīkšu mašīna izcīnīja titulu Sportscar čempionātā. 1991. gadā Brons pievienojās Benetton Formula 1 komandai. Viņš kļuva par tehnisko direktoru. Kamēr viņš bija tehniskais direktors, komanda izcīnīja vienu konstruktoru kausu un divus čempiona titulus. Brons tika uzskatīts par vienu no galvenajiem panākumu kaldinātājiem, pateicoties viņa veidotajām sacīkšu stratēģijām. Brons sekoja Mihaelam Šūmaheram un pievienojās Ferrari komandai. Tas notika 1996. gada sezonas beigās, pirmā Šūmahera gada Ferrari noslēgumā. Pateicoties Brona stratēģijām, komanda sāka cīnīties par tituliem sākot ar 1997. gadu. 1999. gadā tika izcīnīts pirmais konstruktoru kauss, bet no 2000. līdz 2004. gadam tika izcīnīti abi tituli. Komandas panākumi tika piedēvēti Bronam, komandas vadītājam Žanam Totam, konstruktoram Rorijam Bīrnam un pilotam Mihaelam Šūmaheram. 2005. un 2006. gadā komandu abās ieskaitēs pārspēja Renault komanda un tās pilots Fernando Alonso. Brons pameta komandu 2006. gada 28. oktobrī. 2007. gada beigās parādījās baumas par to, ka Brons gatavojas atgriezties F1 un tika piedāvātas vairākas versijas, uz kuru komandu viņš varētu doties, tostarp, Ferrari un Red Bull Racing. 12. novembrī tika paziņots, ka viņš kļūs par Honda F1 komandas vadītāju. Ross Brons darbu sāka 26. novembrī. Honda pēc 2008. gada sezonas paziņoja par komandas pārdošanu un ilgu laiku netika atrasts pircējs. 2009. gada sākumā Ross Brons pats nopirka komandu un pārsauca to par Brawn GP. Viņš kļuva par tās īpašnieku un vadītāju. Komanda paturēja abus pilotus (Džensonu Batonu un Rubenšu Barikello) un lietoja Mercedes-Benz dzinējus. Batons kļuva par čempionu un Brawn izcīnīja konstruktoru kausu. Pēc veiksmīgās sezonas Brawn komanda tika pārdota Mercedes-Benz un pārsaukta par Mercedes Grand Prix. Brons palika komandā. «Ferrari's Brawn to be Honda boss». www.bbc.co.uk. 2006-11-12. Skatīts: 2006-11-12. F1 News > Brawn GP arrives