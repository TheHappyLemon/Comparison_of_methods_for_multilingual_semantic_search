Pitaija (zināms arī kā pūķa auglis) ir auglis, ko iegūst no vairāku sugu kaktusiem, galvenokārt no Hylocereus un Stenocereus ģintīm. Pitaiju augļi aug brīvā dabā Centrālamerikā un Dienvidamerikā, bet to plaši kultivē Dienvidaustrumāzijā. Pitaiju garša tiek raksturota kā ļoti maiga (kā kivi vai melones) un viegli salda. Augļi parasti sver no 150 līdz 600 gramiem. Ēdamās pitaijas parasti ir sastopamas trīs veidos, kas visas ir ar cietu, nedaudz lapainu apvalku. Hylocereus undatus pitaija ir ar sarkanu apvalku, bet baltu mīkstumu. Tā ir vispazīstamākā pitaijas suga. Hylocereus costaricensis pitaija ir ar sarkanu apvalku un sarkanu mīkstumu. Hylocereus megalanthus pitaija ir ar dzeltenu apvalku un baltu mīkstumu. Hylocereus undatus Hylocereus costaricensis Hylocereus megalanthus