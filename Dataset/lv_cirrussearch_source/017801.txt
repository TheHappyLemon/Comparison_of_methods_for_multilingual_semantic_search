AS VALMIERAS STIKLA ŠĶIEDRA (VSŠ) ir Latvijas uzņēmums, kas ražo stikla šķiedru un tās produktus. Uzņēmuma galvenais birojs ir Valmierā. Par uzņēmuma dibināšanu uzskata 1963. gadu, kad Valmieras stikla šķiedras rūpnīcā tika izlaista pirmā produkcija. VALMIERAS STIKLA ŠĶIEDRA produkciju realizē vairāk nekā 50 pasaules valstīs, kopējam eksporta apjomam sasniedzot ap 96 %. Galvenie eksporta tirgi: Eiropas Savienība, Ziemeļamerika, NVS. Tam ir meitas uzņēmums Apvienotajā Karalistē Šerbornā (Dorsetā) Valmiera Glass UK Ltd.. Uzņēmums ir lielākais darba devējs Vidzemē, Valmierā nodarbinot aptuveni 1160 darbinieku, savukārt Valmiera Glass UK Ltd. tiek nodarbināti aptuveni 115 darbinieku. Akciju sabiedrības lielākais akciju turētājs (2022. gada februārī) ir Luksemburgas alternatīvo ieguldījumu uzņēmums Duke I S.à r.l. (97,18 %). Valmieras stikla šķiedras rūpnīcas celtniecība tika sākta 1959. gadā. Par tās dibināšanas datumu tiek uzskatīts 1963. gada 18. jūlijs, kad tika izlaista pirmā gatavā produkcija. 1972. gadā tika atvērts dekoratīvo audumu cehs. 1991. gadā Valmieras stikla šķiedras rūpnīca pārgāja no Maskavas pakļautības Latvijas Republikas Rūpniecības un enerģētikas ministrijas pakļautībā. 1991. gada 30. septembrī tā tika reorganizēta par valsts uzņēmumu Valsts Valmieras stikla šķiedras rūpnīca. Pēc PSRS sabrukuma samazinājās ražošanas apjomi un bija smags finanšu stāvoklis. 1993. gadā Latvijas Republikas valdība nolēma Valmieras stikla šķiedras rūpnīcu privatizēt, piesaistot ārvalstu kapitālu. 1996. gadā uzņēmums tika privatizēts, 49 % akciju ieguva Vācijas uzņēmums Glasseiden GmbH Oschatz Heinca Jirgena Preisa-Daimlera vadībā. 1996. gada 18. decembrī uzņēmums tika reorganizēts par akciju sabiedrību VALMIERAS STIKLA ŠĶIEDRA. 2001. gada septembrī ekspluatācijā tika nodota moderna vienstadijas stikla šķiedras ražotne. 2002. gadā Vācijas kapitālsabiedrība Vitrulan Textilglas GmbH ieguva 30,8 % uzņēmuma akciju un kļuva par otru lielāko akcionāru. 2006. gadā tika atklāta jauna stikla tekstilšķiedras ražotne. Ražotnes celtniecības izmaksas bija 24,3 miljoni latu (36 miljoni EUR), un tās platība bija aptuveni 19 000 m². 2012. gadā tika sākta jaunas stikla kausēšanas krāsns būvniecība, ar kuras palīdzību iespējams iegūt augstas temperatūras izturības stikla šķiedru. 2013. gadā VALMIERAS STIKLA ŠĶIEDRA iegādājās Lielbritānijas uzņēmumu P-D Interglas Technologies Ltd, kas tika pārdēvēts par VALMIERA GLASS UK Ltd; tur tika ražoti stikla šķiedras audumi aviācijas rūpniecībai, siltumizolācijai un arhitektūrai. 2015. gadā ASV Džordžijas štata Dublinā tika dibināts otrs meitas uzņēmums P-D VALMIERA GLASS USA Corp. (52 % kapitāldaļu), izveidojot ražotni stikla šķiedras un to produktu ražošanai. 2018. gadā līdzās esošajai filcu ražotnei tika atklāta otrā P-D VALMIERA GLASS USA Corp. ražotne ar stikla kausējamo krāsni un stikla šķiedras pārstrādi. ASV Otrās fāzes ražotnes īstenošanas gaitā radās vairāki neparedzēti šķēršļi, rūpnīca nespēja sasniegt nepieciešamās ražošanas jaudas, tādējādi radīja zaudējumus. 2019. gada 10. jūnijā ASV banka pieprasīja uzņēmumam nekavējoties atmaksāt aizdevuma pamatsummu un uzkrātos procentus aptuveni 3 miljonu ASV dolāru apmērā, jo ASV ražotne nebija spējusi izpildīt no kredītlīnijas līguma izrietošās saistības. 2019. gada 17. jūnijā "AS Valmieras stikla šķiedra" Vidzemes rajona tiesā Valmierā iesniedza pieteikumu tiesiskās aizsardzības procesa ierosināšanai. ASV otrajā ražotnē tika apturēts darbība un no darba atbrīvoti vairāk nekā 350 darbinieku. 2019. gada nogalē Valmierā tika pabeigta augsta silīcija oksīda satura stikla kausēšanas krāsns Nr. 3.0 rekonstrukcija; šajā projektā ieguldot 1,8 miljonus eiro. 2020. gada 4. februārī 80 gadu vecumā mira uzņēmuma padomes priekšsēdētājs Heincs Jirgens Preiss-Daimlers. 2020. gada 3. martā tika paziņots, ka ASV meitas uzņēmums P-D VALMIERA GLASS USA Corp. ir parakstījis vienošanos par Pirmās un Otrās fāzes ražotņu Džordžijā pārdošanu Saint-Gobain Adfors America, Inc. par 17,5 miljoniem ASV dolāru plus papildu atlīdzība saskaņā ar līgumu; darījums tika pabeigts 2. jūnijā. 2020. gada 28. oktobrī vairākuma akcionāri nolēma pārdot 83,14 % "AS Valmieras stikla šķiedras" akciju Luksemburgas alternatīvo ieguldījumu uzņēmumam Duke I S.à r.l., kas ir Londonā bāzētā ieguldījumu pārvaldnieka Warwick Capital Partners pārvaldītā ieguldījumu fonda European Opportunities Fund meitas uzņēmums. Līdz tam laikam lielākie akcionāri bija P-D Glasseiden GmbH Oschatz (26,07 %), P-D Management-Industries-Technologies GmbH (23,93 %), P-D Aircraft Composites GmbH (22,82 %), Beatrise Preisa-Daimlere (Beatrix Preiss-Daimler, 17,47 %). 2021. gada februārī tika pabeigts ASV meitas uzņēmumu P-D Valmiera Glass USA Corp. un Valmiera Glass USA Trading Corp. likvidācijas process. 18. februārī tika pabeigts akciju pārdošanas darījums Duke I. Otrs lielākais kapitāldaļu turētājs bija P-D Management Industries-Technologies GmbH (10,50 %). 29. martā AS "Valmieras stikla šķiedra" akcionāri atbalstīja uzņēmuma akciju izslēgšanu no biržas. 14. aprīlī Finanšu un kapitāla tirgus komisija atļāva Duke I izteikt "Valmieras stikla šķiedras" obligāto akciju atpirkšanas piedāvājumu. Pēc obligātā akciju atpirkšanas piedāvājuma noslēgšanās Duke īpašumā bija 84,07 % VSŠ akciju. Ar 2021. gada 18. jūniju AS "Valmieras stikla šķiedras" akcijas tika izslēgtas no Nasdaq Riga biržas Baltijas Otrā saraksta.. 2021. gada 13. jūlijā Vidzemes rajona tiesa pieņēma lēmumu izbeigt tiesiskās aizsardzības procesu. 2021. gadā apgrozījums pieauga par 8,8 %, un gads noslēgts ar 4,5 miljonu eiro peļņu pretēji zaudējumiem kopš 2018. gada. Galvenie darbības virzieni ir stikla šķiedras pētniecība un stikla šķiedras produktu izstrāde, ražošana un pārdošana. VSŠ ir specializējusies stikla šķiedras un tās produktu ražošanā no trim dažādiem stiklu veidiem: no E-stikla ar temperatūras izturību 600 °C, HR-stikla ar temperatūras izturību 800 °C un SiO2-stikla ar temperatūras izturību vairāk nekā 1000 °C. Ražotā stikla šķiedras produkcija tiek izmantota tālākai pārstrādei, tehniskās (elektrības, siltuma un skaņas) izolācijas materiālos un kā gatavi materiāli mašīnbūvē, celtniecībā un citur. Meitassabiedrība Valmiera Glass UK Ltd. Apvienotajā Karalistē ražo stikla šķiedras produktus avioindustrijai, termoizolācijai un arhitektūrai. Tā ir specializējusies stikla šķiedras aušanā un audumu apstrādē (pārklāšanā un laminēšanā). Latvijas vērtīgāko uzņēmumu TOP101 AS VALMIERAS STIKLA ŠĶIEDRA 2020.gada dati Akcionāri Valmieras stikla šķiedra nonākusi finansiālās grūtībās; iesniedz pieteikumu TAP Žanete Hāka, Dienas Bizness, 2019. gada 17. jūnijs Valmieras stikla šķiedra pabeigusi stikla kausēšanas krāsns rekonstrukciju Žanete Hāka, Dienas Bizness, 09.1.2020 Miris Valmieras stikla šķiedras padomes priekšsēdētājs LETA, 05.2.2020 Pārdoti Valmieras stikla šķiedras ASV meitasuzņēmuma aktīvi Žanete Hāka, Dienas Bizness, 03.3.2020 Valmieras stikla šķiedras kontrolpaketi pārdos ieguldījumu fondam LETA, 28.10.2020 Luksemburgas fonds Duke iegādājies VSŠ akciju kontrolpaketi LETA, 19.02.2021 Duke īpašumā ir 84,07% Valmieras stikla šķiedras akciju LETA, 19.05.2021 ««Valmieras stikla šķiedras» akcijas izslēgs no biržas «Nasdaq Riga»». www.lsm.lv (latviešu). Skatīts: 2022-02-17. «AS VALMIERAS STIKLA ŠĶIEDRA izslēdz akcijas no Baltijas Otrā saraksta». view.news.eu.nasdaq.com. Skatīts: 2022-02-17. "Valmieras stikla šķiedra" atkal strādājusi ar peļņu Klientu portfelis, 02.08.2022 VALMIERA GLASS