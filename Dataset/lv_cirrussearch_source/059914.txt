Sjūarda pussala (angļu: Seward Peninsula) ir pussala Ziemeļamerikas pašos ziemeļrietumos ASV Aļaskas pavalstī. Nosaukta par godu ASV valsts sekretāram Viljamam Sjūardam, kurš deva lielu ieguldījumu Aļaskas Pirkuma līguma noslēgšanā. Pussalu ziemeļos apskalo Čukču jūra un tās Kocebū līcis, dienvidos — Beringa jūra un tās Nortona līcis. Beringa šaurums atdala Sjūarda pussalu no Čukču pussalas Krievijā un vienlaicīgi Ameriku no Āzijas. Galējais pussalas rietumu punkts Velsas Prinča rags vienlaikus ir arī galējais Ziemeļamerikas rietumu sauszemes punkts. Klimats ir skarbs, piekrastē ir piejūras klimats, iekšējos rajonos — krasi kontinentāls. Ziemas ilgums apmēram 10 mēneši. Lielu daļu pussalas teritorijas aizņem Beringa sauszemes tilta dabas rezervāts. Pussala mazapdzīvota, lielākā daļa iedzīvotāji ir eskimosu tauta iņupiati, Nortona līča piekrastē arī jupiki. Lielākā apdzīvotā vieta ir Noma pussalas dienvidrietumos. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 643. lpp. Vikikrātuvē par šo tēmu ir pieejami multivides faili. Skatīt: Sjūarda pussala. Encyclopædia Britannica raksts (angliski)