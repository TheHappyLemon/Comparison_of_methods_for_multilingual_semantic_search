Anna Gandlere (vācu: Anna Gandler; dzimusi 2001. gada 5. janvārī) ir austriešu biatloniste. Viņas tēvs ir bijušais distanču slēpotājs, 1998. gada ziemas olimpisko spēļu sudraba medaļas ieguvējs 10 km distancē un 1999. gada pasaules čempions stafetē Markuss Gandlers. Savās pirmajās starptautiskajās sacensībās A. Gandlere piedalījās 2017. gada Pasaules čempionātā jauniešiem, kur izcīnīja sudraba medaļu sprintā. Turpmākajos gados viņa startēja IBU kausā junioriem, kā arī dažādos Eiropas un pasaules čempionātos junioriem. 2019. gada Eiropas jaunatnes olimpiskajā festivālā izcīnīja bronzas medaļu sprintā. 2020. gadā Lencerheidē Pasaules čempionātā jauniešiem Gandlere izguva bronzu 10 km individuālajā distancē un zeltu iedzīšanā. 2020. gada februārī viņa debitēja IBU kausā pieaugušajiem un uzreiz ieņēma 25. sprintā un 18. vietu iedzīšanā. Neilgi pēc tam viņa izcīnīja zeltu individuālajā distancē Eiropas čempionātā junioriem, kas risinājās Hohfilcenē. 2021. gadā pirmo reizi piedalījās Eiropas čempionātā, kas notika Dušņikizdrojā. Tā paša gada Pasaules čempionātā junioriem Obertilliahā ieguva bronzu stafetes sacensībās. 2021.—2022. gada sezonā regulāri startēja IBU kausā. Pirmo pjedestālu IBU kausa sacensībās sasniedza 2022. gada 3. februārī Nove Mesto, sprintā ieņemot otru vietu. Pasaules kausa sacensībās debitēja 2022. gada 8. decembrī Hohfilcenē ar 51. vietu sprintā. Pēc divām dienām iedzīšanā viņa pacēlās uz 30. vietu un ieguva pirmos punktus Pasaules kausa ieskaitē. Austriete piedalījās arī nākamajā posmā Ansī, kur pēc 20. vietas sprintā pacēlās līdz 11. pozīcijai iedzīšanā un kvalificējās savam pirmajam masu startam, kurā ieguva 19. vietu. 2023. gadā Oberhofā pirmo reizi piedalījās Pasaules čempionātā. Labāko rezultātu individuāli sasniedza 15 km distancē (24. vieta), bet stafetē ieguva piekto vietu. Tomēr savus sezonas labākos rezultātus viņa sasniedza Pasaules kausa finālposmā Holmenkollenē, kur pēc 13. vietas sprintā kvalificējās savam otrajam masu startam un, neskatoties uz trim kļūdām šaušanā, sasniedza 7. vietu. Kopvērtējumā viņa sezonu noslēdza 32. vietā, bet U-25 ieskaitē ierindojās ceturtajā vietā. 2024. gada Pasaules čempionātā Nove Mesto ieņēma 11. vietu sprintā, kas ir viņas labākā individuālā vieta šāda līmeņa sacensībās. «Mein Papa ist für mich die wichtigste Person». tt.com (vācu). 2020. gada 7. februāris. Skatīts: 2024. gada 10. februārī. «Colombo and Aspenes Dominate NMNM IBU Cup Sprints». biathlonworld.com. 2022. gada 3. februāris. Skatīts: 2020. gada 18. februārī. Vikikrātuvē par šo tēmu ir pieejami multivides faili. Skatīt: Anna Gandlere. IBU profils (angliski)