Zurabs Datunašvili (grieķu: ზურაბ დათუნაშვილი; dzimis 1991. gada 18. jūnijā) ir Gruzijas un Serbijas grieķu-romiešu stila cīkstonis, 2020. gada vasaras olimpisko spēļu bronzas medaļas ieguvējs, Pasaules un trīskārtējs Eiropas čempions. 2011. gadā Datunašvili spēja kļūt par junioru pasaules čempionāta sudraba medaļas ieguvēju. 2012. gada aprīlī Gruzijas cīkstonis kļuva par pirmo olimpiskajā kvalifikācijas turnīrā un izcīnīja ceļazīmi uz vasaras olimpiskajām spēlēm. Spēlēs Londonā Datunašvili startēja kategorijā līdz 74 kg. Gruzijas cīkstonis pārliecinoši aizvadīja divas sacensību kārtas, taču ceturtdaļfinālā piekāpās azerbaidžānim Eminam Ahmedovam un izstājās no tālākās cīņas par medaļām. 2013. gadā Zurabs kļuva par Eiropas čempionāta sudraba medaļnieku savā dzimtajā Tbilisi, finālā zaudējot krievam Romanam Vlasovam. 2014. gadā Datunašvili bija tuvu pasaules čempionāta bronzas medaļas izcīnīšanai, bet cīņā par trešo vietu Zurabs zaudēja azerbaidžānim Elvinam Mursalijevam. 2015. gadā Zurabs piedalījās pirmajās Eiropas spēlēs Baku. Spēļu atklāšanas ceremonijā Datunašvili tika uzticētas tiesības nest Gruzijas karogu. Kategorijā līdz 75 kg Gruzijas cīkstonis spēja sasniegt pusfinālu, taču tur atkal piekāpās Mursalijevam. Cīņā par bronzas medaļu Zurabs piekāpās arī krievam Čingizam Labazanovam. 2016. gada martā, finālā uzvarot serbu Viktoru Nemesu, Datunašvili uzvarēja Eiropas čempionātā Rīgā. 2016. gada vasaras olimpiskajās spēlēs viņu pirmajā kārtā "izsita" Kazahstānas cīkstonis Dosžans Kartikovs. 2017. gada Eiropas čempionātā Novisadā viņam izdevās savu iepriekšējā gada panākumu atkārtot. Viņš otrreiz pēc kārtas izcīnīja čempiona titulu, šoreiz finālā pieveicot baltkrievu Radiku Kuļijevu. 2018. gadā Datunašvili radās konflikts ar Gruzijas Cīņas sporta federāciju, kas bija par iemeslu tam, ka Zurabs pieņēma Serbijas pilsonību un turpmāk savā cīkstoņa karjerā pārstāvēja Serbiju. Pirmās sacensības, kurās Datunašvili pārstāvēja Serbiju, bija 2020. gada Eiropas čempionāts, kur jau pirmajā cīņā viņš zaudēja lietuvietim Eividam Stankevičam un ieņēma tikai 11. vietu. Nākamajā, 2021. gada Eiropas čempionātā, finālā uzvarot Baltkrievijas cīkstoni Kirilu Maskeviču, Zurabs izcīnīja čempiona titulu. 2020. gada vasaras olimpiskajās spēlēs viņš ieguva bronzas medaļu. Bet divus mēnešus vēlāk, 2021. gada oktobrī ieguva pirmo pasaules čempionāta zelta medaļu. «Gegeshidze Won Silver Medal». World Sport Georgia. Arhivēts no oriģināla, laiks: 2016-06-10. Skatīts: 2022. gada 11. maijs. Zurab Datunashvili Oto Maglakelidze. «Georgian Wrestler Hopes Federation President Down For The Count After Clash». Radio Free Europe/Radio Liberty, 2019. gada 22. janvāris. Skatīts: 2021. gada 11. maijs. Vikikrātuvē par šo tēmu ir pieejami multivides faili. Skatīt: Zurabs Datunašvili. Olympedia profils (angliski) The Sport.org profils (angliski) FILA profils (angliski)