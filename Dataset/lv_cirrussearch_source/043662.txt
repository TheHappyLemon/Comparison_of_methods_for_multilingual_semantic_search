Pasaules Velokurjeru čempionāts (angliski The Cycle Messenger World Championships jeb CMWC) ir ikgadējas pilsētas riteņbraukšanas sacensības, kurās velokurjeri un citi riteņbraucēji sacenšas dažādos uzdevumos, kuri lielākoties imitē velokurjera ikdienas pienākumus. Ideja par šādām sacensībām radās diviem Berlīnes velokurjeriem 1992. gadā, un jau 1993. gadā tur norisinājās pirmais Pasaules Velokurjeru čempionāts. Sacensību formāts katru gadu var nedaudz mainīties atkarībā no organizatoru iecerēm un iespējām. Pamatsacensības (angliski main race) imitē velokurjeru ikdienas darbu noslēgtā teritorijā, kur parasti 3—4 stundu laikā jāveic dažādu preču piegāde vai saņemšana. Pieturu skaits var pārsniegt 100. Par uzvarētāju kļūst ātrākais kurjers, kurš veicis visas piegādes. Uzvarētājs tiek noteikts atsevišķi vīriešu un sieviešu kategorijā. Paralēli notiek mazāk nozīmīgas sacensības, kā alley cat, kravas velosipēdu, skidošanas, sprinta, balansēšanas (track stand) u.c. disciplīnas. Dažas no disciplīnām paredzētas tikai fiksēta pārnesuma velosipēdiem jeb fiksīšiem. 2018. gada 22.—26. augustā Rīgā notika 26. Pasaules velokurjeru čempionāts. 1993 Berlīne, Vācija 1994 Londona, Lielbritānija 1995 Toronto, Kanāda 1996 Sanfrancisko, ASV 1997 Barselona, Spānija 1998 Vašingtona, ASV 1999 Cīrihe, Šveice 2000 Filadelfija, ASV 2001 Budapešta, Ungārija 2002 Kopenhāgena, Dānija 2003 Sietla, ASV 2004 Edmontona, Kanāda 2005 Ņujorka, ASV 2006 Sidneja, Austrālija 2007 Dublina, Īrija 2008 Toronto, Kanāda 2009 Tokija, Japāna 2010 Panahačela, Gvatemala 2011 Varšava, Polija 2012 Čikāga, ASV 2013 Lozanna, Šveice 2014 Mehiko, Meksika 2015 Melburna, Austrālija 2016 Parīze, Francija 2017 Monreāla, Kanāda 2018 Rīga, Latvija 2019 Džakarta, Indonēzija 2020 Bogota, Kolumbija «Rīga 2018. gadā uzņems pasaules velokurjeru čempionātu». velokurjers.lv. 2016. gada 30. augustā. Skatīts: 2018. gada 2. jūlijā.