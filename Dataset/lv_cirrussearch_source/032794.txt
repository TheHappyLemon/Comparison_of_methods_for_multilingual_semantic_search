Kazimežs Makarčiks (poļu: Kazimierz Makarczyk; 1901. gada 1. janvāris, Varšava — 1972. gada 27. maijs, Lodza) bija Polijas starptautiskais meistars šahā (1950), šaha olimpiādes zelta medaļas ieguvējs (1930). 1920. gadā kā brīvprātīgais piedalījies Varšavas aizstāvēšanā Polijas — Krievijas kara laikā. No 1919. līdz 1922. gadam atradies militārā dienestā, no kura atvaļinājies kaprāļa pakāpē. Pēc tam iestājies Varšavas universitātes Juridiskajā fakultātē, taču pēc dažiem gadiem ģimenes apstākļu dēļ bijis spiests pārtraukt studijas. Vēlāk turpinājis mācības šīs pašas universitātes Filozofijas fakultātē, kuru beidzis 1938. gadā. Sarakstījis grāmatu savā specialitātē - Technika rachunku logicznego ("Loģiskā aprēķina metodika"). 1925. gadā dalījis 2.-3. vietu Varšavas pilsētas šaha čempionātā (uzvarējis Staņislavs Kons). 1926. gadā Makarčiks piedalījās pirmajā individuālajā Polijas šaha čempionātā, kurā ierindojās 10. vietā. Gadu vēlāk Lodzā nospēlējis ievērojami labāk un ieguvis 3. vietu pēc Akibas Rubinšteina un Savelija Tartakovera. Pirms Otrā pasaules kara sekmīgi pārstāvējis Polijas izlasi lielākajās šaha komandu sacensībās: Pasaules šaha olimpiādēs piedalījies 5 reizes (1928-1935). Komandu vērtējumā izcīnījis zelta (1930), sudraba (1931) un 2 bronzas (1928, 1935) medaļas; neoficiālajā Pasaules šaha olimpiādē piedalījies 1 reizi (1936) un komandu vērtējumā izcīnījis sudraba medaļu. Otrā pasaules kara laikā cīnījies ar nacistu okupantiem, bijis Varšavas sacelšanās dalībnieks un pēc tās sakāves 1944. gadā ieslodzīts karagūstekņu nometnē Mīlbergā. Pēc Otrā pasaules kara bijis viens no nedaudzajiem Polijas šaha meistariem, kas turpināja savu šaha karjeru valstī. No 1946. līdz 1954. gadam Makarčiks piedalījās visu Polijas šaha čempionātu finālos. 1948. gadā Krakovā viņš teicamā stilā kļuva par Polijas šaha čempionu. Tuvu šī panākuma atkārtojumam Makarčiks bija 1952. gadā Katovicē, kad kopā ar Bogdanu Sļivu dalīja 1.-2. vietu Polijas šaha čempionātā. Tomēr papildu mačā Poznaņā Sļiva bija pārāks ar 4:2. 1952. gadā Makarčiks piedzīvoja arī lielu vilšanos un pazemojumu, kad netika iekļauts Polijas šaha izlasē šaha olimpiādē Helsinkos, jo tika uzskatīts par "politiski neuzticamu". 1950. gadā FIDE Makarčikam kā vienam no pirmajiem piešķīra starptautiskā meistara (IM) nosaukumu. Makarčika spēlei bija raksturīgs pozicionāls spēles stils un ārēja vienkāršība. Pēc 1954. gada Makarčiks aizvien retāk piedalījās šaha turnīros. Viņš kļuva par šaha treneri un nostrādāja šajā jomā līdz sava mūža beigām. 1961. gadā Polijas šaha federācija apbalvoja Makarčiku ar goda locekļa nosaukumu. Kopš 1978. gada Polijā ir notikuši Makarčika atceres turnīri šahā. «I Szachowe Mistrzostwa Polski Warszawa 1926». Arhivēts no oriģināla, laiks: 2016. gada 8. martā. Skatīts: 2016. gada 15. aprīlī. II Szachowe Mistrzostwa Polski Łódź 1927[novecojusi saite] «VI Szachowe Mistrzostwa Polski Kraków 1948». Arhivēts no oriģināla, laiks: 2016. gada 19. septembrī. Skatīts: 2016. gada 15. aprīlī. X Szachowe Mistrzostwa Polski Katowice 1952[novecojusi saite] X Szachowe Mistrzostwa Polski play off Poznań 1952[novecojusi saite] «Członkowie Honorowi Polskiego Związku Szachowego». Arhivēts no oriģināla, laiks: 2016. gada 5. martā. Skatīts: 2016. gada 15. aprīlī. Kazimežs Makarčiks šahista profils vietnē chessgames.com Kazimežs Makarčiks šahista profils vietnē 365chess.com Kazimežs Makarčiks šahista profils vietnē olimpbase.org (Pasaules šaha olimpiādes) Kazimežs Makarčiks šahista profils vietnē olimpbase.org (neoficiālās Pasaules šaha olimpiādes)