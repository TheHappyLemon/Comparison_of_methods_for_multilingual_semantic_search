Virsāja grīslis (latīņu: Carex ericetorum) ir grīšļu dzimtas suga. Savvaļā tā ir sastopama Eirāzijā, tostarp visā Latvijas teritorijā, sausos priežu mežos, mežmalās un izcirtumos. Virsāja grīslis ir daudzgadīgs, 10-30 cm garš lakstaugs, kurš pieder dažādvārpu grīšļu grupai, jo sievišķajiem ziediem ir 3 drīksnas un augļa pūslītis ir ar ļoti īsu knābīti. Auga cers ir skrajš. Lapas ir pacietas, 0,2-0,4 cm šauras, divreiz līdz trīsreiz īsākas nekā stublājs un ir novietotas tikai stublāja apakšdaļā. Ziedkopas galotnē ir viena vīrišķo ziedu vārpiņa un tai blīvi piespiestas 1 vai 2 olveidīgas, 0,4-0,7 cm garas sievišķo ziedu vārpiņas. Seglapa ir ļoti īsa, brūna, ar plēvjainu gala daļu un akotainu dzeloņsmaili. Augļa pūslīša segplēksne ir brūna, strupa, ar plēvjainu malu. Pūslītis ir brūns, lodveidīgs, ar īsu knābīti, apmatots un aptuveni segplēksnes garumā vai garāks. Zied maijā. «virsāja grīslis - Carex ericetorum Pollich - Augi - Latvijas daba». www.latvijasdaba.lv. Skatīts: 2022-04-12.