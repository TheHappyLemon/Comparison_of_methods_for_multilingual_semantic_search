Jirki Katainens (somu: Jyrki Katainen, dzimis 1971. gada 14. oktobrī) ir Somijas politiķis. Bijis Somijas premjerministrs un Nacionālās koalīcijas partijas (Kokoomus) priekšsēdētājs. Jirki Katainens dzimis Sīlinjervi. 1998. gadā viņš Tamperes universitātē ieguva maģistra grādu politoloģijā. Savu pirmo politisko pieredzi Katainens ieguva 1993. gadā, kad viņš tika ievēlēts Sīlinjervi pašvaldības padomē. No 1998. līdz 2000. gadam viņš bija Eiropas Tautas partijas jaunatnes nodaļas priekšsēdētāja vietnieks. 1999. gada mertā Jirki Katainens tika ievēlēts Somijas parlamentā Eduskuntā no Ziemeļu Savo apgabala. 2001. gadā viņš kļuva par Nacionālās koalīcijas partijas priekšsēdētāja vietnieku, bet 2004. gadā kļuva par partijas priekšsēdētāju. Katainens 2006. un 2009. gadā tika ievelēts par Eiropas Tautas partijas viceprezidentu. 2007. gada Eduskuntas vēlēšanās Nacionālā koalīcijas partija ieguva otro lielāko vietu skaitu parlamentā. 19. aprīlī tika apstiprināts Vanhanena ministru kabinets, kurā Katainens ieņēma finanšu ministra un premjerministra vietnieka amatu. 2010. gada 22. jūnijā izveidotajā Kiviniemi ministru kabinetā Katainens saglabāja finanšu ministra un premjerministra vietnieka amatu. 2011. gada 17. aprīļa Eduskuntas vēlēšanās pirmoreiz vēsturē uzvarēja Nacionālā koalīcijas partija. 22. jūnijā tika apstiprināts jauns ministru kabinets ar Jirki Katainenu priekšgalā. 2014. gada aprīlī Katainens paziņoja, ka pēc jauna partijas priekšsēdētāja ievēlēšanas viņš atstās premjerministra amatu un vēlas darboties Eiropas Savienības struktūrās. 14. jūnijā par Nacionālā koalīcijas partijas priekšsēdētāju ievēlēts Aleksanders Stubs. 16. jūnijā Jirki Katainens iesniedza atkāpšanās rakstu, un valsts prezidents to apstiprināja. 24. jūnijā par Somijas premjerministru apstiprināts Aleksanders Stubs. 2014. gada 1. jūlijā Jirki Katainens kļuva par Eiropas Savienības ekonomikas, monetāro lietu un eiro komisāru, nomainot šajā amatā citu Somijas pārstāvi Olli Rēnu. 1. novembrī Katainens kļuva par Eiropas Savienības darba, izaugsmes, investīciju un konkurētspējas lietu komisāru (jauns postenis rūpniecības uzņēmējdarbības komisāra vietā) Vikikrātuvē par šo tēmu ir pieejami multivides faili. Skatīt: Jirki Katainens. Encyclopædia Britannica raksts (angliski) Brockhaus Enzyklopädie raksts (vāciski) Jirki Katainens Kokoomus mājaslapā