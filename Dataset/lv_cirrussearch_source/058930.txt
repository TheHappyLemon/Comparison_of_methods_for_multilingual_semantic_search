Magnetohydrodynamics ir Latvijas Universitātes Fizikas institūta izdots fizikas žurnāls, kas publicē zinātniskus rakstus par fundamentālām un lietišķām magnetohidrodinamikas problēmām nesaspiežamā vidē, tai skaitā magnētiskajos šķidrumos. Publikācijas aptver gan klasiskās, gan jaunās jomas magnētisko šķidrumu fizikā, termodinamikā, hidrodinamikā un elektrodinamikā. No 2010. gada žurnāla galvenais redaktors ir profesors Andrejs Cēbers. 1965. gadā tika nodibināts Latvijas PSR Zinātņu akadēmijas žurnāls Магнитная Гидродинамика, kurā publicēja pētījumus magnetohidrodinamikas jomā. Žurnāls tika izdots krievu valodā un savā nozarē bija vadošais Padomju Savienībā. Vēlāk žurnāls sāka iznākt divās valodās — krievu un angļu valodā. Kopš 2001. gada žurnāls tiek izdots tikai angļu valodā ar nosaukumu Magnetohydrodynamics. Kopš 2007. gada žurnāls tiek indeksēts un ir iekļauts citēšanas indeksos Science Citation Index Expanded un Journal Citation Reports. «About the journal». LU Fizikas institūts. «Latvijas Universitātes Fizikas institūts. Izdevējdarbība». ipul.lv. «Magnetohydrodynamics». Genamics JournalSeek. «News». LU Fizikas institūts. Oficiālā tīmekļa vietne