Skaidrīte Smildziņa-Budovska (dzimusi 1943. gada 2. martā Rīgā) ir bijusī latviešu basketboliste, spēlējusi centra pozīcijā, bija Latvijas PSR un PSRS izlases dalībniece. Karjeru aizvadījusi Rīgas TTT klubā, laikposmā no 1963. līdz 1969. gadam bija kluba kapteine. Basketbolu sākusi spēlēt Rīgas 1. bērnu sporta skolā pie Aivara Rasas. Rasas vadībā 1958. gadā Rīgas "Daugavas" sastāvā kļuvusi par Latvijas čempioni un PSRS čempionāta bronzas medaļas ieguvēju. Vēl 1958. gadā spēlējusi VEF komandā. 1958. gadā kļuva par jaundibinātā Rīgas TTT spēlētāju, laikposmā no 1963. līdz 1969. gadam bija kluba kapteine. TTT sastāvā ir 11 reizes uzvarējusi Eiropas čempionvienību kausā, kas ir dalīts rekords turnīra vēsturē ar Dzintru Grundmani, Tamāru Kārkliņu-Hendeli un Uļjanu Semjonovu. Tāpat 12 reizes kļuva par PSRS čempioni un 1959. gadā tika izcīnīta uzvara PSRS ziemas meistarsacīkstēs. Latvijas PSR izlasē aizvadījusi 88 spēles no 1959. līdz 1971. gadam. Tās sastāvā četras reizes piedalījusies PSRS Tautu spartakiādē. 1959. gadā tika izcīnīta 7. vieta, 1963., 1967. un 1971. gadā — 1. vieta. No 1959. līdz 1968. gadam spēlējusi PSRS izlasē. Tās sastāvā izcīnījusi trīs Pasaules čempionāta zelta medaļas (1959, 1964, 1967). 1964. gada Pasaules čempionātā tika atzīta par labāko centra uzbrucēju pasaulē, tāpat žurnālisti viņai piešķīra skaistākās basketbolistes titulu Miss Basketball Mundial. PSRS sastāvā divas reizes kļuvusi arī par Universiādes čempioni (1965, 1967). 1960. gadā kļuvusi par PSRS sporta meistari, 1966. gadā — PSRS starptautiskās klases sporta meistari un 1968. gadā — PSRS Nopelniem bagāto sporta meistari. 1998. gada 26. oktobrī tikusi apbalvota ar IV šķiras Triju Zvaigžņu ordeni. Ir LBS Goda biedre. Dzimusi 1943. gada 2. martā Rīgā. Izglītību ieguvusi Rīgas 15. pamatskolā, ko grūto sadzīves apstākļu dēļ pameta pēc septītās klases un iestājās Rīgas Industriālajā politehnikumā, Metālu termiskās apstrādes nodaļā. 1980. gadā absolvējusi arī Rīgas Politehnisko institūtu. 1967. gada 6. novembrī apprecējusies ar sporta ārstu un vēlāko politiķi Māri Budovski. Ģimenē izaudzinātas divas meitas: Evija un Agnija. Evijai ticis piedāvāts arī spēlēt TTT komandā, bijusi TTT jaunatnes komandas dalībniece. Abas meitas pabeigušas Latvijas Medicīnas akadēmiju, Agnija pabeigusi arī Rīgas Biznesa augstskolu. Ir strādājusi "Komunālprojektā" un Valsts zemes dienestā. Guntis Keisels. Zelta meitenes TTT. Jumava, 2008. 65.—69. lpp. ISBN 978-9984-38-625-6. Guntis Keisels. Latvijas basketbola vēsture. Jumava, 1998. 311. lpp. ISBN 9984-05-187-0. «Skaidrīte Smildziņa-Budovska». Basket.lv. Arhivēts no oriģināla, laiks: 2015. gada 18. jūnijā. Skatīts: 2014. gada 12. augustā. Zigurds Mežavilks, Egons Slēde. TTT. Rīga : Liesma, 1977. 66.—68. lpp. «Basketbolistes meita šamaņa varā». Kasjauns.lv. Skatīts: 2014. gada 12. augustā. «Ar Triju Zvaigžņu ordeni apbalvotie 1994.-2004.» (.doc). Latvijas Valsts prezidenta kanceleja. 59. lpp. lpp. Arhivēts no oriģināla, laiks: 2013. gada 25. septembrī. «LBS Biedri». Basket.lv. Arhivēts no oriģināla, laiks: 2013. gada 16. maijā. Skatīts: 2014. gada 12. augustā. Ivars Ošiņš. «“Miss Basketball” no Grīziņkalna». La.lv. Skatīts: 2014. gada 12. augustā. Laura Ikauniece. «Nekad nav miera! Piedzīvojumu stihija – Evija Rodke». Veseliba.lv. Arhivēts no oriģināla, laiks: 2016. gada 4. martā. Skatīts: 2014. gada 12. augustā. FIBA ARCHIVE profils (angliski) Basketbola karaliene Skaidrīte