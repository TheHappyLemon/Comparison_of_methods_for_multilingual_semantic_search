2011. gada Pasaules čempionāts hokejā norisinājās Slovākijā no 29. aprīļa līdz 15. maijam. Šis bija 75. Pasaules čempionāts. Turnīra spēles tiek aizvadītas Ondrej Nepela Arena Bratislavā un Steel Aréna Košicē. Slovākija kā neatkarīga valsts čempionātu rīkoja pirmo reizi. Tomēr šī ir trešā reize, kad Bratislavā notiek Pasaules čempionāta spēles, jo 1959. un 1992. gadā tā jau bija organizējusi čempionātu kopā ar Prāgu (Slovākija un Čehija veidoja Čehoslovākiju). Somijas izlase izcīnīja zelta medaļas, finālā ar rezultātu 6-1 pārspēdama Zviedrijas komandu. Somijai šī bija otrā zelta medaļa vēsturē, pirmoreiz Somijas hokejisti zelta medaļas izcīnīja 1995. gadā. Bronzas medaļas izcīnīja Čehijas hokeja izlase, kas finālā uzvarēja Krievijas izlasi. Par turnīra vērtīgāko spēlētāju tika atzīts Zviedrijas izlases vārtsargs Viktors Fasts. Pirmā čempionāta diena iesākās ar pārsteigumu — A grupas pirmajā spēlē Vācijas hokeja izlase ar rezultātu 2:0 pieveica Krievijas valstsvienību. Vāciešiem rezultatīvi bija Tomass Greilingers un Patriks Reimers, kura gūtie vārti divas minūtes pirms spēles beigām noteica spēles likteni. Vācijas izlasei šī bija pirmā uzvara pār Krievijas hokejistiem vēsturē. Vācijas hokejisti turpināja pārsteigt arī nākamajā spēlē pret Slovākijas valstsvienību, kurā Vācijas izlase dramatiskā cīņā ar rezultātu 4:3 uzvarēja mājiniekus — Slovākijas izlasi. Slovākiem trešajā periodā izdevās reabilitēties un gūt trīs vārtus, tomēr ar to nepietika, lai izcīnītu uzvaru spēlē. Vēl saspringtāk aizritēja Krievijas un Slovēnijas izlašu savstarpējā spēle, kurā Krievijas izlasei tikai mača beigās izdevās izraut uzvaru pār Slovēniju. Spēle noslēdzās ar rezultātu 6:4 Krievijas labā. Daudziem par pārsteigumu kļuva arī Slovēnijas un Vācijas izlašu savstarpējā spēle, kurā tikai pēcspēles metienos uzvaru izcīnīja Vācijas hokejisti. Bija vajadzīgi astoņi pēcspēles metieni, lai noskaidrotu uzvarētāju. Vācijas izlase grupā ierindojās pirmajā vietā, uz nākamo kārtu līdzi ņemot 6 punktus, Krievijas izlase palika otrajā vietā, Slovākijas — trešajā, bet Slovēnijas izlasei nācās cīnīties par palikšanu Augstākajā divīzijā. B grupas pirmajā spēlē tikai papildlaikā Šveices hokeja izlase izcīnīja uzvaru pār Francijas hokeja izlasi ar rezultātu 1:0. Tā bija pirmā spēle šajā čempionātā, kurā, lai noskaidrotu uzvarētāju, bija nepieciešams papildlaiks. Vārtus Šveices labā papildlaika sākumā guva Žiljēns Voklērs. Vislielāko uzvaru izcīnīja Kanādas valstsvienība spēlē pret Franciju, proti, Kanāda uzvarēja Franciju ar rezultātu 9:1. Nākamajā spēlē Kanāda tikai papildlaikā, ar rezultātu 4:3, uzvarēja Šveices valstsvienību. Vārtus Kanādas izlases labā papildlaika beigās guva Alekss Pjetrandželo. Savukārt Francijas izlase, uzvarot Baltkrievijas valstsvienību, nodrošināja sev vietu nākamajā kārtā. Kanādas izlase ierindojās pirmajā vietā grupā, Šveices izlase — otrajā, Francijas izlase — trešajā, bet Baltkrievijas izlase nokļuva "izdzīvošanas grupā". C grupā aizraujošākā spēle norisinājās Zviedrijas un Norvēģijas hokeja izlašu starpā. Pirmajam spēles periodam noslēdzoties Norvēģijas izlase ar rezultātu 1:3 zaudēja Zviedrijas izlasei, Norvēģijas hokejisti sasparojās un rezultāts pēc trešā perioda kļuva neizšķirts 4:4. Papildlaikā vārti netika gūti, līdz ar to sekoja pēcspēles metieni, kuros norvēģiem rezultatīvi bija Pers Oge Skrēders un Matīss Ūlimbs. Norvēģijas izlase svinēja savu pirmo uzvaru pār Zviedrijas hokejistiem vēsturē. C grupā pēc izspēlētām trim spēlēm pirmajā vietā ierindojās Zviedrijas izlase, tai sekoja ASV un Norvēģijas valstsvienības. Savukārt pēdējā vietā grupā palika Austrijas izlase, kura bija spiesta doties uz "izdzīvošanas grupu". Austrijas hokejisti pēc trim pirmās kārtas spēlēm bija guvuši tikai vienus vārtus, bet ielaiduši 13 vārtus. D grupas pirmajās spēlēs uzvaras izcīnīja grupas favorīti — Čehijas un Somijas hokejisti. Somijas izlasei par uzvaru otrajā čempionāta spēlē nācās gan pacīnīties, jo spēle pret Latvijas izlasi pamatlaikā noslēdzās neizšķirti 2:2. Papildlaikā vārti netika gūti, bet pēcspēles metienos somiem rezultatīvi bija Jarko Immonens un Miko Koivu. Somijas izlase svinēja uzvaru pār Latvijas valstsvienību ar rezultātu 3:2. Tāpat arī Latvijas un Dānijas izlašu savstarpējā spēle pamatlaikā noslēdzās neizšķirti 2:2. Sekoja papildlaiks, kurā vārti netika gūti. Savukārt pēcspēles metienos Dānijas hokejisti izrādījās pārāki par Latvijas hokejistiem. Dānija svinēja uzvaru ar rezultātu 3:2. Čehijas izlase grupā ierindojās pirmajā vietā, Somijas — otrajā, Dānijas — trešajā, bet Latvijas izlasei nācās cīnīties par palikšanu Augstākajā divīzijā. Lielākā daļa E grupas spēļu noslēdzās ar vienu vārtu pārsvaru. Tā, piemēram, Somijas hokejisti tikai pēcspēles metienos ar rezultātu 5:4 uzvarēja Vācijas izlasi, Krievijas izlase ar rezultātu 4:3 izcīnīja uzvaru pār Dānijas valstsvienību, Čehijas izlase ar rezultātu 3:2 pieveica Slovākijas izlasi, utt. Saspringti aizritēja Čehijas un Krievijas valstsvienību savstarpējā spēle, kurā Čehijas hokejisti ar rezultātu 3:2 uzvarēja Krievijas hokejistus. Krievijas komanda piedzīvoja vēl vienu zaudējumu, ar rezultātu 2:3 pēcspēles metienos atzīdama Somijas komandas pārākumu. Čehijas izlase grupā ierindojās pirmajā vietā, Somijas izlase - otrajā vietā, Vācijas - trešajā vietā, bet Krievijas hokejisti - ceturtajā. Savukārt Slovākijas un Dānijas hokeja izlases ceturtdaļfinālam nekvalificējās. Tāpat kā E grupā arī F grupā lielākā daļa spēļu noslēdzās ar vienu vārtu pārsvaru. F grupas pirmajā spēlē pārsteigumu sagādāja Norvēģijas hokejisti, kas ar rezultātu 3:2 uzvarēja Šveices hokejistus. Savukārt Ziemeļamerikas hokeja lielvalstu — Kanādas un ASV — spēle noslēdzās ar Kanādas uzvaru pēcspēles metienos. Kanādiešiem pēcspēles metienos rezultatīvi bija Džordans Eberle un Riks Nešs. Grupā par pirmo vietu sacentās Zviedrijas un Kanādas izlases, Kanādas komanda ar rezultātu 3:2 pārspēja Zviedrijas komandu. Kanādiešiem rezultatīvi bija Džeimss Nīls, Džons Tavaress un Riks Nešs. Pēc 5 izspēlētām spēlēm F grupā pirmajā vietā ierindojās Kanādas izlase, otrajā - Zviedrijas, trešajā - Norvēģijas, bet ceturtajā vietā — ASV izlase. Ceturtdaļfinālam nekvalificējās Šveices un Francijas izlases. Turnīrā par palikšanu Augstākajā divīzijā jeb G grupā nokļuva Slovēnijas, Baltkrievijas, Austrijas un Latvijas hokeja izlase. G grupas pirmajās spēlēs smagu zaudējumu piedzīvoja Austrijas izlase, kas ar rezultātu 2:7 piekāpās Baltkrievijas izlasei. Diemžēl arī Latvijas izlase zaudēja Slovēnijas izlasei ar rezultātu 5:2. Latviešiem rezultatīvi bija Mārtiņš Cipulis un Roberts Bukarts. Pēc zaudējuma Slovēnijas komandai Latvijas komandas izredzes palikt Augstākajā divīzijā saruka, lai paliktu Augstākajā divīzijā Latvijas izlasei bija jāuzvar nākamajās divās spēlēs. Tas arī notika, Latvijas izlase ar rezultātu 3:6 pārspēja Baltkrievijas izlasi un ar rezultātu 4:1 - Austrijas izlasi. Pēc aizvadītām trim spēlēm situācija bija šāda: Latvijas izlase ierindojās pirmajā vietā, saglabādama vietu Augstākajā divīzijā, Baltkrievijas — otrajā, Austrijas — trešajā, bet Slovēnijas izlase — ceturtajā vietā. Austrijas un Slovēnijas komandas tika pazeminātas uz pirmo divīziju. Spēlē par bronzas medaļām, kura notika 15. maijā Orange Arena' Bratislavā, sacentās Čehijas un Krievijas hokejisti. Pirmais periods noslēdzās ar rezultātu 2-3 Krievijas izlases labā. Krievijas izlases rindās pirmajā periodā rezultatīvs bija Iļja Kovaļčuks, kurš guva divus vārtus. Savukārt pēc otrā perioda jau pārāki bija Čehijas hokejisti, kuri ar rezultātu 5-4 pārspēja Krievijas hokejistus. Čehijas izlases rindās rezultatīvs bija Romans Červenka, kurš visā spēlē guva trīs vārtus, divus no tiem otrajā periodā. Trešā perioda sestajā minūtē čehiem rezultatīvs bija Jans Mareks, panākdams divu vārtu pārsvaru Čehijas labā. Krievijas izlase cerēja atspēlēties atlikušajā spēles laikā, divas minūtes pirms spēles beigām pat noņemdama vārtsargu, taču tas nelīdzēja. Čehijas hokejistam Tomāšam Plekanecam izdevās ripu raidīt tukšos vārtos. Čehijas izlase ar rezultātu 7-4 pārspēja Krievijas izlasi, izcīnīdama bronzas medaļas. Finālā, kas notika 15. maijā Orange Arena Bratislavā, spēkiem mērojās Zviedrijas un Somijas hokeja izlases. Somijas izlase pēdējo reizi finalā bija spēlējusi 2007. gadā, bet Zviedrija — 2006. gadā. Spēles pirmais periods noslēdzās bez vārtu guvuma, abām komandām bija vairākas lieliskas iespējas gūt vārtus, taču tās netika realizētas. Pirmajā periodā vienīgo noraidījumu saņēma zviedru hokejists Olivers Ekamns Lāšons par pretinieka bloķēšanu. Otrā perioda sākumā noraidījumu par klupināšanu saņēma zviedru hokejists Markuss Krīgers, zviedri izturēja skaitlisko mazākumu un minūtes laikā, pēc noraidījuma beigām, guva savus vienīgos vārtus spēlē. Vārtus guva Magnuss Pējervi-Svensons. Otrā perioda beigās, septiņas sekundes pirms perioda beigām, vārtus guva jau Somijas hokejisti. Rezultatīvs izrādījās Jarko Immonens. Līdz ar to rezultāts kļuva 1:1 un abām komandām viss bija jāsāk no sākuma. Trešā perioda sākumā Somijas hokejistiem ātri izdevās gūt vārtus, trešajā periodā bija nospēlētas tikai 2 minūtes un 35 sekundes. Somijas izlasē šoreiz, pēc Anti Pīlstrema piespēles, rezultatīvs bija Peteri Nokelainens. Zviedrijas izlase pēc otro vārtu zaudējuma šķiet nespēja atkopties, tas ļāva Somijas hokejistiem turpināt savu uzvaras gājienu. Nepilnu minūti pēc otro vārtu zaudēšanas tika ielaisti arī trešie vārti. Zviedrijas izlase, neskatoties uz divu vārtu ielaišanu minūtes laikā, neveica vārtsarga nomaiņu. Trešdaļas vidū pusminūtes pārtraukumu paņēma Zviedrijas izlases treneris. Tas arī nelīdzēja, jo Somijas hokejisti aktīvāk kontrolēja ripu. Spēles likteni noteica Jannes Pesonena gūtie vārti četras minūtes pirms spēles beigām. Zviedrijas hokeja izlase padevās un atlikušo minūšu laikā Somijas hokejisti guva vēl divus vārtus. Spēle noslēdzas ar rezultātu 1:6 Somijas izlases labā. Somijas hokeja izlasei šīs bija otrās zelta medaļas vēsturē, iepriekšējo reizi somi tikai 1995. gadā izcīnīja zeltu. Interesanti, ka arī toreiz Somijas hokejisti finalā pārspēja Zviedrijas hokejistus. Uz 2011. gada Pasaules čempionāta hokejā rīkošanu pieteicās četras Eiropas valstis:  Slovākija  Zviedrija  Ungārija  Somija Starptautiskā Hokeja federācija rīkotājvalsti izvēlējās Rīgā 2006. gadā. Pirms balsošanas Somijas kandidatūra tika pārcelta uz 2012. gadu. Somijai un Zviedrijai vēlāk tiktu piedāvāts abām rīkot 2012. un 2013. gada Pasaules hokeja čempionātus, vēlāk šis lēmums tomēr tika mainīts. 2006. gada maijā Starptautiskās Hokeja federācijas prezidents Renē Fāzels paziņoja par Slovākijas uzvaru balsojumā, iegūstot 70 balsis. Tālāk sekoja Zviedrija (20 balsis), kā arī Ungārija ar 14 balsīm. Nepieciešamā 50% barjera tika pārsniegta jau ar pirmo balsošanas kārtu, tādējādi nodrošinot Slovākijas uzvaru.  Somijas kandidatūru pārcēla uz nākamo gadu ar tiesībām rīkot 2012. gada Pasaules čempionātu hokejā Oficiālā 2011. gada Pasaules hokeja čempionāta dziesma ir Life is a Game, kuru izpilda slovāku dziedātāja Kristina. Dziesma oficiāli tika izdota 2011. gada 18. martā. Čempionāta oficiālais talismans ir Goooly. Tas ir pelēkais vilks, kurš, pēc 2011. gada Pasaules hokeja čempionāta ģenerāldirektora teiktā, tika izvēlēts tāpēc, ka vilki ir tipiski Slovākijas mežu dzīvnieki. Konkursā par talismana vārdu, kuru organizēja Slovākijas Hokeja federācija, pieteicās vairāk nekā 14 000 pretendentu. Talismana vārds Goooly ir veidots no slovāku valodas vārda vārti (slovāku: gól, góly). 2011. gada Pasaules čempionātam ir divi moto: Vitajte v Hokejovej republike (Laipni lūgti Hokeja Republikā) un My sme tu doma (Mēs esam mājās). 2011. gada Pasaules hokeja čempionāta īpašie viesi ir slaveni Slovākijas hokeja izlases spēlētāji: Pēters Bondra, Zdeno Hāra, Marians Gaboriks, Lobomirs Višnovskis, Pāvols Demitra, Jozefs Štimpels, Marians Hosa, Miroslavs Šatans, kā arī Slovākijas prezidents Ivans Gašparovičs. Samsung Arena Bratislavā, pazīstama arī kā Ondrej Nepela Arena, tika pārbūvēta atbilstoši IIHF prasībām, rekonstrukciju finansiāli atbalstīja Slovākijas valdība. Arēnas rekonstrukcijas darbi tika uzsākti 2009. gada 23. aprīlī un pabeigti 2010. gada 30. novembrī. Vairāk nekā 65 miljoni eiro tika iztērēti arēnas pārbūvē. Arēnai tika uzstādīts jauns jumts, uzbūvētas divas jaunas blakusarēnas treniņiem, ka arī palielināta arēnas ietilpība no 8350 vietām uz 10 000 vietām. Steel Aréna Košicē, pazīstama arī kā Ladislav Troják Arena, tika uzbūvēta 2006. gadā. 2011. gada Pasaules hokeja čempionāta laikā arēnas nosaukums bija Orange Arena. Lai arēnu nosaukumi atbilstu IIHF prasībām, proti, būtu neitrāli (nebūtu komerciāli), tika pieņemts lēmums nosaukumus izmainīt. Samsung Arena turnīra laikā kļuva par Ondrej Nepela Arena, bet Steel Aréna - par Ladislav Troják Arena. Šādi nosaukumi arēnām bija tikai 2011. gada Pasaules hokeja čempionāta laikā. ^1 Turnīra laikā tiks dēvēta par Ondrej Nepela Arena ^2 Turnīra laikā tiks dēvēta par Ladislav Troják Arena 2011. gada Pasaules hokeja čempionātā piedalās 16 valstis — 14 no Eiropas un 2 no Ziemeļamerikas. * = Automātiski kvalificējās pēc 2010. gada Pasaules hokeja čempionāta (1.—14. vieta) ^ = Kvalificējās uzvarot 2010. gada Pasaules hokeja čempionāta 1. divīzijā † = Kvalificējās kā turnīra rīkotāji Komandas tika sadalītas pa grupām atbilstoši iegūtajai vietai 2010. gada Pasaules rangā, kurš kļuva zināms pēc 2010. gada Pasaules hokeja čempionāta noslēgšanās. 2010. gada ziemas olimpiskās spēles arī tika ņemtas vērā. Iekavās norādīta komandas vieta Pasaules rangā pēc 2010. gada Pasaules hokeja čempionāta noslēgšanās. Pamatraksts: 2011. gada Pasaules čempionāta hokejā izlašu sastāvi Katras izlases sastāvā ir vismaz 15 hokejisti (uzbrucēji un aizsargi) un 2 vārtsargi. Tomēr pārsvarā tie ir 20 hokejisti un 3 vārtsargi. Visām izlasēm savs sastāvs bija jānosauc līdz pirmajai Starptautiskās Hokeja federācijas sanāksmei 2011. gada 28. aprīlī. Sešpadsmit komandas bija sadalītas četrās grupās. Pēc tam, kad visas grupas komandas aizvadīja savstarpējās spēles, katras grupas trīs labākās komandas kvalificējās nākamajai kārtai, savukārt ceturto vietu ieguvēji cīnījās par palikšanu Elites divīzijā. A un D grupu spēles tika aizvadītas Bratislavā, bet B un C grupas spēles tika aizvadītas Košicē. Pamatraksts: 2011. gada Pasaules čempionāts hokejā — A grupa Pamatraksts: 2011. gada Pasaules čempionāts hokejā — B grupa Pamatraksts: 2011. gada Pasaules čempionāts hokejā — C grupa Pamatraksts: 2011. gada Pasaules čempionāts hokejā — D grupa Katras pirmās kārtas grupas 3 labākās komandas kvalificējās otrajai kārtai, kur tās tika sadalītas divās grupās: A un D grupu komandas sacentās E grupā, savukārt B un C grupu komandas spēlēja F grupā. Katra komanda otrajā kārtā aizvadīja trīs spēles, pa vienai spēlei pret katru no trīs komandām, kas otrajai kārtai kvalificējās no pretējās grupas. Kopā tika skaitītas gan šīs trīs spēles, gan arī 2 spēles, kas jau aizvadītas pirmajā kārtā pret komandām, kas arī kvalificējās otrajai kārtai. Katras grupas 4 labākās komandas kvalificējās izslēgšanas turnīram. E grupas spēles tika aizvadītas Bratislavā, bet F grupas spēles - Košicē. Pamatraksts: 2011. gada Pasaules čempionāts hokejā — E grupa Pamatraksts: 2011. gada Pasaules čempionāts hokejā — F grupa Turnīrā par palikšanu Elites divīzijā savā starpā sacentās visu pirmās kārtas grupu vājākās komandas. Divas labākās komandas saglabā vietu Elites divīzijā un iespēju piedalīties 2012. gada Pasaules čempionātā, savukārt 2 vājākās komandas nākamajā gadā startēs 1. divīzijā. Pamatraksts: 2011. gada Pasaules čempionāts hokejā — G grupa Pamatraksts: 2011. gada Pasaules čempionāts hokejā — Izslēgšanas turnīrs Vietu sadalījums saskaņā ar IIHF: Sarakstā iekļauti 10 rezultatīvākie spēlētāji pēc gūtajiem punktiem, tad pēc vārtiem. Sp = aizvadītās spēles; V = vārti; P = piespēles; Pkt = punkti; +/- = plus/mīnus koeficients; SM = soda minūtes; Poz = pozīcija Avots: IIHF.com Sarakstā iekļauti 5 labākie vārtsargi pēc atvairīto metienu procenta, kuri ir aizvadījuši vismaz 40% no visa komandas spēlētā laika. L = spēlētais laiks (minūtes:sekundes); Met = metieni pa viņa vārtiem; Vār = ielaistie vārti; Vid = vidēji spēlē ielaistie vārti; Atv% = atvairīto metienu procents; SSp = "sausās" spēles Avots: IIHF.com Starptautiskā Hokeja federācija 2011. gada Pasaules čempionāta spēļu tiesāšanai ir izraudzījusies 16 tiesnešus un 16 līnijtiesnešus. Šeit ir uzskaitīti gan tiesneši, gan līnijtiesneši: Starptautiskā Hokeja federācija pārdeva čempionāta pārraides tiesības šādām telekompānijām: Par godu 2011. gada Pasaules čempionātam hokejā ir ticis izveidots arī speciāls treileris ar nosaukumu Slovak Republic becomes the Hockey Republic! (slovāku: Slovenská republika sa mení na hokejovú republiku!). Treilera sākumā ir redzama Slovākijas teritorija klāta ar ledu, savukārt treilera beigās uz ledus dodas Slovākijas hokeja izlases spēlētāji. Spēlētājam, kurš sit ar nūju pa ripu, uz hokeja ekipējuma ir redzams spēlētāja numurs 38. Tāds pats spēlētāja numurs ir Slovākijas hokeja leģendai Pavolam Demitram. Treilera uzņemšanā piedalījās 70 cilvēku, vairāki 3D animētāji, savu ieguldījumu sniedza arī Slovākijas tūrisma aģentūra. Šis ir pirmais Pasaules čempionāts, kuram ir izveidots savs Youtube kanāls. Šajā Youtube kanālā ir iespējams vērot gatavošanos turnīra norisei, proti, talismana Goooly iesvētības, arēnu būvniecības un rekonstrukcijas darbus, utt. Tāpat par godu turnīram, tāpat kā iepriekšējā gadā, ir atvērta arī atsevišķa Facebook lapa. Turnīra organizētāji apbalvoja Facebook fanu lapas 10 000 fanu. Latvijas hokeja izlase 2011. gada Pasaules čempionātā 2011. gada Pasaules čempionāta hokejā izlašu sastāvi «Hats off to Cervenka». iihf.com. 2011-05-15. Arhivēts no oriģināla, laiks: 2011-05-18. Skatīts: 2011-05-15. «Game Summary». IIHF. 2011. gada 15. maijs. Skatīts: 2011. gada 16. maijs. Lucas Aykroyd. «It's gold for Finland!». IIHF, 2011. gada 15. maijs. Arhivēts no oriģināla, laiks: 2011. gada 18. maijā. Skatīts: 2011. gada 16. maijs. 2012 WC going to Finland Arhivēts 2012. gada 24. septembrī, Wayback Machine vietnē. www.Eurohockey.net Victory in the first round IIHF.com «Plans on track». IIHF. Arhivēts no oriģināla, laiks: 2011. gada 16. maijā. Skatīts: 2010. gada 13. jūlijs. «Goooly the mascot’s christening». IIHF. Arhivēts no oriģināla, laiks: 2011. gada 29. jūnijā. Skatīts: 2010. gada 13. jūlijs. «The official 2011 IIHF WM mascot is called Goooly». IIHF. Arhivēts no oriģināla, laiks: 2011. gada 29. jūnijā. Skatīts: 2010. gada 13. jūlijs. http://slovnik.azet.sk/preklad/slovensko-anglicky/?q=g%C3%B3l+%28%C5%A1port%29 Arhivēts 2017. gada 25. jūnijā, Wayback Machine vietnē. (slovāku valodā) Official trailer «Víťazná kandidatúra na organizátora MS 2011». Arhivēts no oriģināla, laiks: 2010. gada 6. februārī. Skatīts: 2018. gada 11. decembrī. «IIHF President René Fasel satisfied after Slovak inspection». Arhivēts no oriģināla, laiks: 2011. gada 29. jūnijā. Skatīts: 2011. gada 25. aprīlī. «Ondrej Nepela arena reconstruction going to plan». Arhivēts no oriģināla, laiks: 2011. gada 29. jūnijā. Skatīts: 2010. gada 5. novembrī. «Arena Bratislava». Arhivēts no oriģināla, laiks: 2010. gada 27. novembrī. Skatīts: 2011. gada 20. aprīlī. Venues map «Arena Košice°°». Arhivēts no oriģināla, laiks: 2011. gada 8. janvārī. Skatīts: 2011. gada 20. aprīlī. «Schedule». Iihf.com. Skatīts: 2010. gada 13. jūlijs. (angliski) «2010 Ranking». Iihf.com. Skatīts: 2010-07-13. «Player Entry». Iihf.com. Arhivēts no oriģināla, laiks: 2010-05-11. Skatīts: 2010-07-13. «Referee Assignments». Iihf.com. Skatīts: 2011-04-28. Official trailer of 2011 IIHF World Championship, Slovakia (long version) «Slovak Republic becomes the Hockey Republic!». iihf.com. 2010-05-21. Arhivēts no oriģināla, laiks: 2011-07-13. Skatīts: 2010-05-21. iihfworlds2011 - YouTube Christen of mascot Goooly http://www.youtube.com/watch?v=umDlaaPL Official Facebook Page «Prize for the 10000th 2011 WM Facebook fan». iihf.com. 2010-07-14. Arhivēts no oriģināla, laiks: 2011-07-13. Skatīts: 2010-07-14. Oficiālā mājaslapa (angliski)