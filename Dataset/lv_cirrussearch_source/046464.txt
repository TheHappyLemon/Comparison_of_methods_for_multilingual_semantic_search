Luka Dončičs (slovēņu: Luka Dončić; dzimis 1999. gada 28. februārī Ļubļanā) ir slovēņu basketbolists, spēlē aizsarga vai vieglā uzbrucēja pozīcijā, Slovēnijas basketbola izlases dalībnieks. 2023. gadā pārstāv Nacionālās basketbola asociācijas (NBA) klubu Dalasas "Mavericks". Pirms tam spēlējis Spānijas ACB līgas klubā Madrides "Real", ar kuru 2018. gadā kļuvis par Eirolīgas čempionu un sezonas labāko spēlētāju. Jaunatnes gados spēlējis Ļubļanas "Olimpija" sistēmā, taču nav nonācis tās pieaugušo komandā, jo jau 2012. gadā 13 gadu vecumā parakstīja līgumu ar Madrides "Real". 16 gadu vecumā debitēja "Real" pieaugušo komandā (jaunākais debitants kluba vēsturē). Bija komandas līderis 2017.—2018. gada sezonā, kad tika izcīnīts čempiontituls Eirolīgā (pats Dončičs tika atzīts gan par visas sezonas (jaunākais sacensību vēsturē), gan Final four vērtīgāko spēlētāju), kā arī ACB līgā (arī šeit Dončiču atzina par sezonas vērtīgāko spēlētāju). 2018. gada NBA draftā izraudzīts ar 3. numuru, spēlētāju izvēlējās Atlantas "Hawks", bet uzreiz drafta dienā viņš tika aizmainīts uz Dalasas "Mavericks" pret 5. drafta izvēli — Trē Jangu ("Mavericks" pievienoja arī nākamās sezonas pirmās kārtas drafta izvēli). 2018.—2019. gada sezonā debitēja NBA. Sezonas noslēgumā atzīts par labāko debitantu. Vasarā komandai pievienojās latviešu basketbolists Kristaps Porziņģis, savukārt L. Dončičs veiksmīgi sāka savu otro sezonu NBA, tostarp ralizējot iespaidīgus tripple-double virknē spēļu un uzstādot daudzus rekordus starp spēlētājiem, kas nav sasnieguši 21 gada vecumu. 3. decembrī L. Dončičs tika nosaukts par Rietumu konferences Mēneša labāko spēlētāju novembrī, kļūstot par jaunāko spēlētāju, kas tādu atzinību saņēmis kopš 2001. gada, kad balva tiek pasniegta konferenču labākajiem spēlētājiem. Šajā sezonā L. Dončičs nopelnīja savu pirmo dalību NBA Visu Zvaigžņu spēlē, bet sezonas noslēgumā tika iekļauts līgas simboliskajā pirmajā izlasē. Covid-19 pandēmijas ietekmētajā sezonā L. Dončičs piedzīvoja savu NBA izslēgšanas spēļu debiju, kur sīvā cīņā komanda pirmajā kārtā piekāpās Losandželosas "Clippers" (2—4). 2021. gada 12. februārī L. Dončičs aizvadīja savu karjeras rezultatīvāko spēli, gūstot 46 punktus (kā arī 12 rezultatīvas piespēles un 8 atlēkušās bumbas) uzvarā pār Ņūorleānas "Pelicans" (143—130). 1. maija uzvarētā spēlē pret Vašingtonas "Wizards" (125—124) L. Dončičs sasniedza tripple-double 31 punkts, 12 atlēkušās bumbas un 20 rezultatīvas piespēles (karjeras rekords), kļūstot par tikai ceturto spēlētāju NBA vēsturē, kas vienā spēlē ticis pie 30 punktiem un 20 piespēlēm pēc Oskara Robertsona, Medžika Džonsona un cita šīs spēlēs dalībnieka Rasela Vestbruka. NBA izslēgšanas spēlēs "Mavericks" otro sezonu pēc kārtas sīvā cīņā pirmajā kārtā piekāpās Losandželosas "Clippers" (3—4). 2021. gada augustā L. Dončičs parakstīja jaunu līgumu ar "Mavericks", kas paredzēja 207 miljonu dolāru lielu atalgojumu laika posmā līdz 2027. gadam un bija lielākais līgums NBA vēsturē, ko noslēdzis kāds spēlētājs, kā sava pirmā līguma turpinājumu (rookie extension). 2021.—2022. gada sezonā L. Dončičs ar "Mavericks" pirmo reizi pārvarēja NBA izslēgšanas spēļu pirmo kārtu, pieveicot Jūtas "Jazz" (4—2), bet pēc tam sasniedza arī Rietumu konferences finālsēriju, kurā spēlēja pret Goldensteitas "Warriors" (konferences pusfinālā "Mavericks" septiņu spēļu sērijā (4—3) pieveica līgas regulārās sezonas čempionus Fīniksas "Suns"). 2022. gada 27. decembrī L. Dončičs aizvadīja vienu no karjeras produktīvākajām spēlēm, gūstot 60 punktus un 21 atlēkušās bumbas (karjeras rekordi) uzvarētā spēlē (126—121) pret Ņujorkas "Knicks", kas bija arī rezultatīvākā spēle, kādu aizvadījis kāds "Mavericks" spēlētājs. 2014. gadā L. Dončičs spēlēja Slovēnijas U16 izlasē, taču turnīru nebeidza ceļa savainojuma dēļ. Debitēja Slovēnijas nacionālās pieaugušo izlases sastāvā 2016. gadā tikai 17 gadu vecumā. Jau gadu vēlāk 2017. gada Eiropas čempionātā L. Dončičs palīdzēja valstsvienībai izcīnīt pirmo čempiontitulu vēsturē, būdams viens no komandas līderiem (līdzās Goranam Dragičam) un spēlētājs tika iekļauts turnīra simboliskajā izlasē. Slovēnijas izlase kvalificējās dalībai 2020. gada vasaras olimpiskajām spēlēm, kvalifikācijas turnīrā Kauņā izšķirošajā spēlē pārspējot Lietuvas izlasi (L. Dončičs šajā spēlē guva 31 punktu. 11 atlēkušās bummbas un 13 rezultatīvas piespēles). Olimpiskais turnīrs, kas notika 2021. gadā Tokijā, bija Slovēnijas komandas debija olimpiādē, un komandai, parādot lielisku spēli, izdevās sasniegt pusfinālu, kurā tā ar tikai viena punkta starpību piekāpās Francijai (89—90). Spēlē par bronzas medaļām tika piedzīvots zaudējums Austrālijas izalsei (93—107). L. Dončičs bija neapšaubāms komandas līderis (Slovēnijas izlasē nebija iekļauts neviens cits NBA spēlējošs basketbolists). Spēlē pret Argentīnu viņš guva 48 punktus, kas bija otrais augstākais punktu skaits, ko kāds spēlētājs ir guvis vienā spēlē olimpiskajā turnīrā, atpaliekot tikai no brazīlieša Oskara Šmita 1988. gada Seulas olimpiādē. «2017–18 Turkish Airlines EuroLeague MVP: Luka Doncic, Real Madrid». EuroLeague. 2018. gada 19. maijs. Skatīts: 2018. gada 2. jūlijs. Mavericks sign Luka Doncic to $207 million contract extension nba.com «Mavericks star Luka Doncic posts historic triple-double in historic comeback». NBA.com (angļu). Skatīts: 2023-01-13. Vikikrātuvē par šo tēmu ir pieejami multivides faili. Skatīt: Luka Dončičs. Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) ESPN NBA profils (angliski) RealGM Basketball profils (angliski)