Ģedimina prospekts (lietuviešu: Gedimino prospektas) ir galvenā Viļņas iela pilsētas centrā. Stiepjas no Viļņas katedrāles līdz Lietuvas Seima ēkai un Žverinas tiltam, austrumu — rietumu virzienā. Ģedimina prospektā atrodas arī citas valsts un kultūras iestādes — Konstitucionālā tiesa, Lietuvas nacionālais drāmas teātris, Lietuvas Banka, Lietuvas Mūzikas un teātra akadēmija, Lietuvas Nacionālā Martīna Mažvīda bibliotēka un citas. Ielā atrodas arī daži veikali un ēdināšanas iestādes. Vakaros un brīvdienās tā kļūst par gājēju ielu. Iela izveidota 1836. gadā un Krievijas Impērijas laikos tās nosaukums bija Georga prospekts (Георгиевский проспект). Starp pasaules kariem, kad Viļņa atradās Polijā, ielas nosaukums bija Ādama Mickeviča iela (ulica A. Mickiewicza). PSRS okupācijas laikā iela bija nosaukta Staļina, kopš 1956. gada — Ļeņina vārdā. Vikikrātuvē par šo tēmu ir pieejami multivides faili. Skatīt: Ģedimina prospekts.