Soļanka (krievu: солянка) ir tradicionāls krievu virtuves ēdiens. Tā ir gaļas, zivju vai sēņu buljonā vārīta zupa, kuras obligāta sastāvdaļa ir skābēti gurķi. Bagāta ar ekstraktvielām. Soļankas gatavošanai var izmantot Vidusjūras olīvas, Vīnes desiņas, citronus, kaperus. Šī zupa ir populāra Krievijā un citās bijušās Padomju Savienības republikās, tai skaitā arī Latvijā. Pastāv trīs soļankas pamatveidi, kuru galvenā sastāvdaļa ir gaļa, zivis vai sēnes. Visos ir sālījumā marinēti gurķi, bieži arī kāposti, marinētas sēnes, kartupeļi, skābais krējums un dilles. Zupu gatavo, vārot marinētus gurķus sālījumā, pirms buljonam pievieno pārējās sastāvdaļas. Lai pagatavotu gaļas zupu, tādas sastāvdaļas kā liellopu gaļa, šķiņķis, desas, vistas krūtiņa kopā ar marinētiem dārzeņiem, tomātiem, sīpoliem, olīvām, kaperiem, garšvielām, pētersīļiem un dillēm smalki sagriež un sajauc katlā. Pievieno buljonu un īsu brīdi uzkarsē uz plīts, nesākot vārīties. Līdzīgi gatavo arī zivju soļanku, taču buljonā vārās zupas dārzeņi. Gaļu aizstāj ar tādām zivīm kā stores, laši un saldūdens vēži. Visbeidzot zupai pievieno nedaudz citrona sulas. Lai pagatavotu sēņu soļanku, sviestā apcep šķēlēs sagrieztus kāpostus kopā ar etiķi, tomātiem, marinētiem gurķiem un nelielu daudzumu sālījuma. Sēnes un sīpolus apcep atsevišķi, pievieno sarīvētu citrona miziņu. Kāpostus un sēnes kārto slāņos, pievieno rīvmaizi un sviestu, un zupu īsi apcep. Soļanka ir populāra arī bijušajā Austrumvācijā (tagadējās Vācijas Brandenburgas, Meklenburgas-Priekšpomerānijas, Saksijas, Saksijas-Anhaltes un Tīringenes pavalstis, kā arī Berlīnes austrumu daļa), kur to parasti pasniedz restorānos un pārtikas veikalos konservu veidā (Vācu valodas transliterācija ir Soljanka). Šī prakse aizsākās laikā, kad VDR bija izvietoti padomju karaspēka karavīri, un soļanka bija iekļauta daudzu Austrumvācijas restorānu ēdienkartēs. Bijusī Vācijas kanclere Angela Merkele, kura uzaugusi Austrumvācijā, arī ir iecienījusi soļanku. 2023. gadā Tviterī tika izteikts piedāvājums latviskot soļankas nosaukumu par sāļviru, kas izsauca rezonansi soctīklos. "Sāļvira" tika arī atzīta par 2023. gada vārdu Latvijā. Soļanka — zupa, kas piesien dūšu Soļanka — zupa ar vēsturi «100 MAIN Russian dishes». www.rbth.com. Skatīts: 2023. gada 23. decembris. «Что такое солянка и как ее готовят?». fb.ru. Skatīts: 2023. gada 23. decembris. «Solyanka: A Sour, Russian, Meaty Soup». folkways.today. Skatīts: 2023. gada 23. decembris. «Национальные кухни наших народов». sheba.spb.ru. Skatīts: 2023. gada 23. decembris. «What Is Solyanka And How Is It Prepared?». en.delachieve.com. Skatīts: 2023. gada 23. decembris. «Традиционные русские супы, известные во всем мире». yavitrina.ru. Skatīts: 2023. gada 23. decembris. «Amber & Rye: A Baltic Food Journey». books.google.com. Skatīts: 2023. gada 23. decembris. «Beyond Bratwurst: A History of Food in Germany». books.google.com. Skatīts: 2023. gada 23. decembris. «"Tad jau citas zupas arī jālatvisko!": No visiem gada vārdiem un nevārdiem, sabiedrībā vislielāko rezonansi izsauc jaunvārds "sāļvira"». Jauns.lv (latviešu). Skatīts: 2024-01-31. «Tev mēles galā ir sāļvira» (lv-LV). 2024-01-30. Skatīts: 2024-01-31.