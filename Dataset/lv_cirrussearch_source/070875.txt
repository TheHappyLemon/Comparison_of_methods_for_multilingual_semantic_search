Ragainais vanagnadziņš (Lotus corniculatus) ir mainīga izskata suga vanagnadziņu ģintī. Tā ir plaši sastopama Eiropā, tostarp nereti visā Latvijas teritorijā, Ziemeļāfrikā un dažviet Āzijā. Atsevišķi eksemplāri un skrajas grupas aug sausos priežu mežos, krūmājos, pļavās, atmatās un kāpu smiltājos. Ragainais vanagnadziņš ir daudzgadīgs, 10—40 cm garš lakstaugs. Stublājs ir gulošs vai pacils, kails vai izklaidus apmatots. Augam nav ložņājošu pazemes dzinumu. Lapas ir trīslapiņu saliktas no šauri iegareni olveidīgām lapiņām ar gludu malu un noapaļotu galu. Pie lapas pamata ir lielas pielapes. Ziedi galviņā pa 3—7. Kausa zobiņi īlenveidīgi nosmailoti, līdz ziedēšanai stāvi. Vainags ir dzeltens un auglis ir lineāra vai šauri lancetiska pāksts. Zied no jūnija līdz augustam. «ragainais vanagnadziņš - Lotus corniculatus L. s.str. - Augi - Latvijas daba». www.latvijasdaba.lv. Skatīts: 2024-01-17.