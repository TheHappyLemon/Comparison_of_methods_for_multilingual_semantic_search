Vojtehs Polāks (čehu: Vojtěch Polák; dzimis 1985. gada 27. jūnijā) ir čehu hokejists, kreisās malas uzbrucējs. Pašlaik (2020) pārstāv Čehijas Ekstralīgas vienību HC Vitkovice. Profesionāļa karjeru sāka 2000.—01. gada sezonā, kuras gaitā debitēja Čehijas Ekstralīgas kluba HC Karlovy Vary rindās. Komandas sastāvā viņš spēlēja līdz pat 2004.—05. gada sezonas vidum, kad pārcēlās uz Jihlavas "Dukla" vienību. 2005.—06. gada sezonu Polāks sāka Amerikas hokeja līgas kluba Aiovas "Stars". 2005.—06. un 2006.—07. gada sezonās uzbrucējs aizvadīja kopumā piecas spēles arī NHL klubā Dalasas "Stars". 2007.—08. gada sezonas vidū uzbrucējs atgriezās HC Karlovy Vary sastāvā. 2008. gadā Polāks pievienojās HC Oceláři Třinec rindām, 2011. gadā kopā ar klubu izcīnot Čehijas čempiona titulu. 2011.—12. gada sezonu aizvadīja Šveices hokeja līgas klubos Klotenes "Flyers" un Langnavas "Tigers", taču 2012.—13. gada sezonu iesāka HK Davosas rindās. Davosas klubs Polāku gan drīz izīrēja HC Karlovy Vary, kā arī HK Homutovas vienībām. 2013. gada septembrī noslēdza līgumu ar KHL klubu Rīgas "Dinamo", taču vien pēc deviņām aizvadītām spēlēm no komandas rindām tika atskaitīts. Sezonu viņš turpināja Čehijas Ekstralīgas vienībā HC Trinec, savukārt 2014.—15. gada sezonu aizvadīja SM līgas vienībā Tamperes "Ilves". Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)