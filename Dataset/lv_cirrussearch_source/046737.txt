"Pasažieri" (angļu: Passengers) ir 2016. gada zinātniskās fantastikas romantiskā filma, kuras režisors ir Mortens Tildums. Galvenās lomas filmā atveido Kriss Prats, Dženifere Lorensa, Maikls Šīns, Lorenss Fišbērns un Endijs Garsija. Filmas pirmizrāde notika 2016. gada 14. decembrī Regency Village teātrī Vestvudā, Losandželosā. Filma tika nominēta 89. Kinoakadēmijas balvai, kā Labākā oriģinālmūzika un Labākais mākslinieka darbs. Kāds kosmosa kuģis uz tālu kolonijas planētu ved vairākus tūkstošus cilvēku, kuri ir mākslīgi iemidzināti, lai viņi nepamostos ilgus gadus garajā ceļā. Tomēr kuģa miega kameru darbībā notiek kļūme, kuras rezultātā divi pasažieri pamostas 90 gadus ātrāk, nekā paredzēts. Uzmanību! Turpmākajā tekstā var tikt atklātas nozīmīgas detaļas par filmas saturu! Kosmosa kuģis Avalon, uz kura hibernācijas kapsulās mākslīgi iemidzināti 5000 pasažieri un 258 apkalpes locekļi, ir ceļā uz jaunu pasaules koloniju Homestead II. Ceļojuma ilgums paredzēts 120 gadus, tomēr tā laikā kosmosa kuģis saduras ar asteroīdu, kas rada traucējumus kuģa sistēmā, kā rezultātā 90 gadus pirms paredzētā pamostas viens no pasažieriem — Džims Prestons. Pēc pavadīta gada izolācijā ar vienīgo sarunu biedru androīdu Artūru, Džims ir izmisumā un apsver domu par pašnāvību, līdz nejauši vienā no hibernācijas kapsulām ierauga skaisto Auroru Leinu. Izmisuma dzīts Džims ilgu laiku apsver domu, vai nepieciešams pamodināt Auroru, tādējādi laupot viņas dzīvi, taču dodot kompanjonu ceļā. Pēc pārdomām Džims pamodina Auroru, liekot viņai noticēt, ka viņas kapsulā arī radās traucējumi. Džims lūdz Artūram neatklāt noslēpumu, līdz pats nebūs pateicis Aurorai, tikmēr Aurora ir satriekta par savu likteni un cenšas atgriezties hibernācijas stāvoklī. Pēc neveiksmīga mēģinājuma viņa uzsāk rakstīt grāmatu par piedzīvoto kuģī. Nākamā gada laikā Džims un Aurora satuvinās un iemīlas. Džims vēlas bildināt Auroru, taču Artūrs, domājot, ka starp abiem nav noslēpumu, atklāj Aurorai patiesību. Aurora sadusmojas un uzbrūk Džimam, izvairās no viņa un nepieņem atvainošanos. Pēc neilga laika kuģa sistēmā notiek vēl vairākas kļūdas, un hibernācijas kapsulā pamostas Avalon klāja virsnieks Guss Mankuso. Viņš atklāj daudzas kļūdas sistēmā, taču dators neuzrāda to izcelsmes avotu. Ja kļūdas netiks novērstas, tad kuģis var piedzīvot kritisku sistēmas kļūmi un kolonizēšanas misija būtu beigusies. Ar Džima un Auroras palīdzību Guss cenšas salabot kosmosa kuģi, taču drīz vien saprot, ka ir neglābjami slims dēļ vairākām kļūmēm viņa kapsulā. Pirms nāves Guss atdod Džimam un Aurorai savu klāja ID, kas ļauj piekļūt apkalpes telpām un salabot kuģi. Džims un Aurora atrod vairākus caurumus kuģa klājā, kas izveidojušies pirms 2 gadiem sadursmes rezultātā ar asteroīdiem. Datora modulis, kas pārvalda kodolsintēzes reaktoru, ir bojāts, un sistēma visu enerģiju novirza, lai uzturētu reaktoru. Džims nomaina bojāto moduli, taču sistēma nespēj izvadīt radušos plazmu, jo ventilācijas lūka neatveras. Džims ir spiests atvērt lūku manuāli no ārpuses un dodas kosmosā. Kamēr Džims no ārpuses tur lūku atvērtu, Aurora uzsāk ventilācijas procesu kuģa iekšpusē un atklāj, ka nevēlas zaudēt Džimu un palikt kuģī vienatnē. Džims izmanto durvis kā vairogu procesā, taču tiek izspiests no lūkas un viņa skafandrs tiek bojāts. Viņš zaudē skābekli un krīt bezsamaņā. Aurorai izdodas atgūt Džimu, kam ir iestājusies klīniskā nāve. Izmantojot Autodoc sistēmu Džims tiek atdzīvināts, tikmēr salabotais reaktors atgriež normālu kuģa darbību. Džims atklāj, ka Autodoc sistēma var tikt pielietota kā hibernācijas kapsula vienai personai un piedāvā Aurorai atgriezties hibernācijas stāvoklī un sasniegt Homestead II kopā ar citiem pasažieriem, esot gatavs atkal palikt viens. Aurora saprot, ka nekad vairs neredzēs Džimu un kādēļ Džims veica tādas izvēlas. Aurora izlemj palikt kopā ar Džimu un pieņem viņa darināto gredzenu. Pēc 88 gadiem, neilgi pirms ierašanās kolonijā, pamostas kuģa apkalpe un galvenajā telpā ierauga veģetāciju, kokus, lidojošus putnus un koka mājiņu. Auroras balss lasa savu sarakstīto grāmatu par viņas un Džima pavadīto laiku Avalon. Dženifere Lorensa — Aurora Leina, rakstniece un žurnāliste Kriss Prats — Džims Prestons, inženieris un mehāniķis Maikls Šīns — Artūrs, robots androīds Lorenss Fišbērns — Guss Mankuso, Avalon klāja virsnieks Endijs Garsija — kapteinis Noriss, Avalon komandieris Džons Speitss filmas scenāriju sarakstīja jau 2007. gadā, taču tas netika realizēts vairākus gadus dažādu iemeslu dēļ. Sākotnēji bija paredzēts, ka filmas budžets būs 35 miljoni ASV dolāru, un galvenās lomas filmā atveidos Kiānu Rīvss un Rīza Viterspūna, bet The Weinstein Company projektu nerealizēja. 2014. gada 5. decembrī tiesības uz filmu ieguva Sony Pictures. 2015. gada sākumā par filmas režisoru tika izraudzīts norvēģu režisors Mortens Tildums. Aktieru sastāvs — Dženifere Lorensa, Kriss Prats, Maikls Šīns, Lorenss Fišbērns — tika izziņoti periodā no 2015. gada februāra līdz 2016. gada janvārim. Par galveno lomu atveidošanu filmā Lorensa saņēma 20 miljonus ASV dolāru, bet Prats 12 miljonus. Filmēšana noslēdzās 2016. gada 12. februārī. Filmas mūzikas autors ir Tomass Ņūmens. Filmas scenārija autors Džons Speitss atzina, ka filmas scenāriju sarakstījis klausoties Ņūmena iepriekšējos darbos. 96 minūšu garajā skaņu celiņā galvenokārt izmantota klaviermūzika un elektroniskie instrumenti. Mūzika veidota tā, lai tā būtu kā nebeidzams miegs un ceļojums ar būtiskiem pārrāvumiem, kas turpina stāsta attīstību. Šī bija Ņūmena 14. reize, kad viņa oriģinālmūzika tika nominēta Amerikas Kinoakadēmijas balvai. Filmas nobeiguma dziesmas Levitate autors ir grupa Imagine Dragons. «Passengers». Britu filmu klasifikācijas padome. Arhivēts no oriģināla, laiks: 2020. gada 5. augustā. Skatīts: 2019. gada 21. janvāris. «Passengers (2016)». Box Office Mojo (Amazon.com). Skatīts: 2019. gada 21. janvāris. Graham Winfrey. «‘Passengers’: Why It Took a Decade to Launch a Black List Darling». indiewire.com. Mike Fleming. «Sony Wins Auction For Jon Spaihts Sci-Fi Script ‘Passengers’». deadline.com. «Thomas Newman to Score Morten Tyldum’s ‘Passengers’». filmmusicreporter.com. Jon Spaihts. «I wrote #Passengers listening to Thomas Newman. Now he's scoring the film. Dream come true.». twitter.com. «Hear Thomas Newman’s Atmospheric Score for ‘Passengers’ (Exclusive)». hollywoodreporter.com. «Imagine Dragons are back with new track 'Levitate' for the Passengers movie soundtrack». digitalspy.com. IMDb profils (angliski) AllMovie profils (angliski) Turner Classic Movies profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)