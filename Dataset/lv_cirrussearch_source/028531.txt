ASV Virdžīnu salas (angļu: United States Virgin Islands) ir ASV salu teritorija (insular area) starp Karību jūru un Atlantijas okeānu uz austrumiem no Puertoriko. Atrodas Virdžīnu salu arhipelāgā, un aizņem tā dienvidrietumu daļu (otrā arhipelāga daļā ir Britu Virdžīnu salas). Salas — Sentomasa (St. Thomas), Sentdžona (St. John), Sentkroisa (St. Croix) un Votera (Water Island), kā arī daudzas sīkākas salas. Pirms eiropiešu ierašanās salās dzīvoja sibonu (Ciboney), karību un aravaku cilšu indiāņi. Salām nosaukumu deva Kristofors Kolumbs, kurš tās atklāja savā otrajā ceļojumā 1493. gadā. Turpmāko gadu laikā salas piederēja Spānijai, Lielbritānijai, Nīderlandei, Francijai, Maltas ordenim. 1672. gadā Sentomasā, bet 1694. gadā — Sentdžonā apmetās Dāņu Rietumindijas kompānija. 1733. gadā no Francijas tika nopirkta arī Sentkroa, un 1754. gadā salas kļuva par Dānijas koloniju. XVIII gadsimtā un XIX gadsimta pirmajā pusē salās tika audzētas cukurniedres, izmantojot vergu darbaspēku. 1848. gadā verdzība tika aizliegta. Turpmākos gadus salu saimniecība nebija dzīvotspējīga, un tas prasīja no Dānijas valsts ievērojamus budžeta līdzekļus salu uzturēšanai. Pirmā pasaules kara laikā Dānija par 25 miljoniem ASV dolāru pārdeva salas ASV. Darījums tika ratificēts Dānijas parlamentā un apstiprināts 1916. gadā rīkotajā referendumā. 1927. gadā salu iedzīvotājiem tika piešķirta ASV pilsonība. Mūsdienās salu saimniecība balstās uz tūrismu. ASV Virdžīnas ir vienīgā teritorija ASV, kur tranporta kustība notiek pa ceļa kreiso pusi. ASV Virdžīnu salās dzimuši: Radža Bells (Raja Bell, 1976) — basketbolists Tims Dankans (Tim Duncan, 1976) — basketbolists Kelsijs Gramers (Kelsey Grammer, 1955) — aktieris Kamils Pisaro (Camille Pissarro, 1830—1903) — franču mākslinieks Vikikrātuvē par šo tēmu ir pieejami multivides faili. Skatīt: ASV Virdžīnas. Encyclopædia Britannica raksts (angliski)