Antons Rubinšteins (krievu: Антон Григорьевич Рубинштейн; 1829—1894) bija ebreju izcelsmes Krievijas Impērijas pianists, komponists, diriģents un mūzikas pedagogs. Rubinšteins ir sacerējis 16 operas un 3 operas oratorijas, daudzus simfoniskus darbus, romances un klaviermūziku. Viņa pazīstamākais darbs ir opera "Dēmons". Dzimis 1829. gada 28. (16.) novembrī Vihvatincu ciemā (krievu: Выхватинцы, rumāņu: Ofatinți) tagadējā Moldovas Republikā. Viņa tēvs Geršs (Grigorijs) Rubinšteins bija ebreju tirgotājs, māte Klāra, dzimusi Levenšteina, bija mūziķe. 1831. gadā Rubinšteina ģimene pieņēma krievu pareizticību un pēc dažiem gadiem pārcēlās uz dzīvi Maskavā. Līdz septiņu gadu vecumam Antons Rubinšteins mācījās klavierspēli pie savas mātes, vēlāk pie Aleksandra Viluāna (Alexandre Villoing). Jau deviņu gadu vecumā viņš sniedza pirmo klavierkoncertu, 1840. gadā uzstājās Parīzē, kam sekoja jaunā brīnumbērna koncerttūres Anglijā, Holandē, Zviedrijā un vācu zemēs. 1841. gadā Rubinšteins uzstājās Vīnē, 1843. gadā Breslavā, bet 1844. gadā Muses namā Rīgā. No 1844. līdz 1849. gadam Rubinšteins dzīvoja Berlīnē, kur viņš papildinājās pie Zigfrīda Dēna un Džakomo Meierbēra, iedraudzējās Fēliksu Mendelszonu. 1849. gadā viņš apmetās uz dzīvi Pēterburgā, 1852. gadā uzrakstīja operu "Dmitrijs Donskis". No 1854. līdz 1858. gadam devās jaunā Eiropas koncerttūrē. 1859. gadā viņš nodibināja Krievu mūzikas biedrību un 1862. gadā Pēterburgas konservatoriju. 1871. gadā koncertēja Vīnē, 1872.—1873. gadā ASV, no 1874. gada dzīvoja Pēterhofā. 1885.—1886. gadā devās pēdējā lielajā koncerturnejā pa Eiropu. Miris 1894. gada 20.(8.) novembrī Pēterhofā.