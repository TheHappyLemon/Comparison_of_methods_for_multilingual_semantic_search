Koordinātas: 3°04′33″S 37°21′12″E﻿ / ﻿3.07583°S 37.35333°E﻿ / -3.07583; 37.35333 Kilimandžāro (svahili: Kilimanjaro) ir vulkānisks masīvs Tanzānijas ziemeļaustrumos netālu no robežas ar Keniju. Tā centrālā virsotne Kibo paceļas 5895 m virs jūras līmeņa un ir augstākā virsotne Āfrikā. Kilimandžāro atrodas aptuveni 160 km uz austrumiem no Austrumāfrikas lūzumzonas un 225 km uz dienvidiem no Kenijas galvaspilsētas Nairobi. Masīvs austrumu-rietumu virzienā plešas aptuveni 80 km garumā un sastāv no trim apdzisušiem vulkāniem — Kibo (centrā), Mavenzi (austrumos) un Širas (rietumos). Pēdējā intensīvā vulkāniskā aktivitāte bija aptuveni 200–150 gadu tūkstošus pirms mūsdienām. Kibo virsotni cauru gadu sedz ledājs, lai gan masīvs atrodas ļoti tuvu ekvatoram. Kilimandžāro un tam pakājē esošie meži ir iekļauti Kilimandžāro nacionālajā parkā, kas tika izveidots 1973. gadā. 1987. gadā parks tika iekļauts UNESCO Pasaules mantojuma sarakstā. Vidēji ik gadu parku apmeklē ap 40 tūkstošiem tūristu. Eiropieši Kilimandžāro masīvu pirmo reizi ieraudzīja 1848. gadā, kad to sasniedza vācu misionāri Johaness Rebmans un Johans Ludvigs Krapfs. 1889. gadā Kilimandžāro augstākajā punktā Kibo virsotnē pirmo reizi uzkāpa vācu ģeogrāfs Hanss Meiers un austriešu alpīnists Ludvigs Purčellers. Virsotne ir salīdzinoši viegli sasniedzama. Tajā ir uzkāpuši arī vairāki latviešu alpīnisti. Par spīti tam, ka daudz ir pētīta Kilimandžāro nosaukuma izcelsme, pārliecība par to, kā tas ir radies un ko precīzi nozīmē, nav. Viena no versijām skaidro, ka vulkāna nosaukums ir radies no vārda, ko izmanto vietējās ciltis. Kilimandžāro pakājē dzīvojošo džagu vārdu krājumā nav viena noteikta nozīme šim vārdam, bet ja vārdu ‘Kilimandžāro’ sadala divās daļās, tad kilima nozīmē ‘neiespējams’, ‘grūts’, bet ‘-džāro’ varētu būt radies no vārdiem termsnjaare, kas nozīme ‘putns’, vai jyaro, kas nozīmē ‘karavāna’. Līdz ar to aptuvenais Kilimandžāro tulkojums varētu būt ‘tas, kas nav iespējams putniem’ vai ‘tas, ko nevar sasniegt ar karavānu’. Otra versija piedāvā meklēt kalna nosaukuma izcelsmi svahili valodā. Svahili vārds kilima nozīmē ‘mazs kalns’ vai ‘pakalns’. Savukārt nosaukuma otras daļas ‘-ndžaro’ izcelsme nav skaidra. Tiek pieļauts, ka tas ir džagu vārds (stāstīts iepriekšējā rindkopā) un līdz ar to tulkojumā varētu nozīmēt ‘karavānu kalns’, ar domu, ka savulaik ceļotāji piestājuši pie kalna, lai iegūtu svaigu ūdeni no kalnā esošā sniega. «New K-Ar age determinations of Kilimanjaro volcano in the North Tanzanian diverging rift, East Africa.» (angliski). Journal of Volcanology and Geothermal Research, 173, 1-2 (2008) 99-11. Skatīts: 2012-10-31. «Kilimanjaro National Park» (angliski). GORP.com. Arhivēts no oriģināla, laiks: 2012-10-22. Skatīts: 2012-10-31. Arhivēts 2012-10-22 Wayback Machine vietnē. «Mount Kilimanjaro» (angliski). HowStuffWorks. Arhivēts no oriģināla, laiks: 2012-10-24. Skatīts: 2012-10-31. Arhivēts 2012-10-24 Wayback Machine vietnē. «Why is it called ‘Kilimanjaro’?» (angliski). climbmountkilimanjaro.com. Skatīts: 2014. gada 28. decembrī. Vikikrātuvē par šo tēmu ir pieejami multivides faili. Skatīt: Kilimandžāro. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)