Pedro Menendess de Aviless (spāņu: Pedro Menéndez de Avilés; dzimis 1519. gada 15. februārī Avilesā, miris 1574. gada 17. septembrī Santanderā) bija spāņu jūrasbraucējs, flotes admirālis, pirmais Floridas gubernators. Iegājis vēsturē kā Spānijas "Zelta flotes" kuģošanas konvoju pāri Atlantijas okeānam iedibinātājs. Dzimis ievērojamā Avilesas dzimtā. Ieņēmis nozīmīgu lomu Spānijas flotē, piemēram, bija kuģa kapteinis, ar kuru karalis Felipe II devās uz Angliju precēt Mariju Tjudoru. Komandējis "Zelta flotes", kas veda bagātības no Jaunās pasaules. Lai cīnītos pret pirātiem, Menendess de Aviless iedibinājis kuģošanas konvoju sistēmu pāri Atlantijas okeānam. Vadījis uzbrukumu Francijas protestantu fortam Ziemeļamerikā, izceļoties ar nežēlību pret gūstekņiem. 1565. gadā kļuvis par Floridas gubernatoru, veicinot teritorijas izpēti un apgūšanu. 1565. gadā dibinājis Sentogastinu Floridā, kas ir senākā joprojām apdzīvotā eiropiešu izveidotā pilsēta Ziemeļamerikā. 1567. gadā atgriezās Spānijā un tika iecelts par Kubas gubernatoru. 1571. gadā devās savā pēdējā kuģojumā uz Floridu, pēc tam atgriezās Spānijā, kur miris 1574. gadā. Vikikrātuvē par šo tēmu ir pieejami multivides faili. Skatīt: Pedro Menendess de Aviless. Encyclopædia Britannica raksts (angliski)