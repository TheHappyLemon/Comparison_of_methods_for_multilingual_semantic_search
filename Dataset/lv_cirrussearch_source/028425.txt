Silvija, arī 87 Silvija ir asteroīds ar diametru apmēram 273 ± 10 km. Objekts atrodas asteroīdu joslas ārmalā, pieder P tipa asteroīdiem. Silvijai ir zināmi divi pavadoņi – Rems un Romuls. Asteroīdu atklāja 1866. gada 16. maijā angļu astronoms Normans Pogsons (Norman Pogson) Madrasas observatorijā. Objektu nodēvēja Rējas Silvijas vārdā. Rēja Silvija romiešu mitoloģijā ir Romas dibinātāju Romula un Rema māte. Silvijai ir neregulāri izstiepta forma, virsma tumša ar ļoti zemu albedo. Virsmu klāj silikātu minerālu un ar oglekli bagātu materiālu maisījums. Asteroīds nav viengabalains, tam ir blīvāks kodols, kuru klāj mazāk blīvs materiāls. Pētījumi liecina, ka tas ir stipri porains, tukšumi aizņem ap 20 – 60 %. Silvija pieder Kibeles tipa asteroīdu grupai, ir šīs grupas lielākais objekts. Silvijai ir zināmi divi pavadoņi – Romuls un Rems. Romulu atklāja 2001. gada 18. februārī astronomi Maikls Brauns un Žans-Liks Margots (Jean-Luc Margot), izmantojot Keka 2. teleskopu. Pavadonis apriņķo asteroīdu apmēram 1360 km attālumā, tā diametrs ap 18 ± 4 km. Rems tika atklāts 2004. gada 9. augustā. To paveica vairāku zinātnieku komanda, strādājot Eiropas Dienvidu observatorijā. Rems apriņķo Silviju apmēram 706 km attālumā, tā diametrs ap 7 ± 2 km. (87) Sylvia = A909 GA Physical and dynamical properties of the main belt triple asteroid (87) Sylvia 87 Sylvia (87) Sylvia Mitoloģijas vārdnīca, Avots, 2004, ISBN 9984-757-36-6 Discovery of the triple asteroidal system 87 Sylvia 87 Sylvia and its two Moons