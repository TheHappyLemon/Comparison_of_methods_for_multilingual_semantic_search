Jaunķemeri ir Jūrmalas pilsētas daļa tās rietumos Rīgas līča krastā starp Kaugurciemu un Bigauņciemu. No Ķemeriem tos atdala Slokas ezers un Vecslocenes upīte. Jaunķemeru teritorija atrodas Ķemeru nacionālajā parkā, cauri tam ved Kolkas iela, kas ir autoceļa P128 Sloka—Talsi sastāvdaļa. Tagadējie Jaunķemeri līdz 1783. gadam atradās Kurzemes hercogistes sastāvā un jau kopš viduslaikiem tiem cauri veda Rīgas-Kurzemes-Prūsijas tirdzniecības ceļš. Pēc tam, kad satiksmei no 1838. gadā dibinātajiem Ķemeriem līdz pludmalei 1912. gadā izbūvēja elektriskā tramvaja līniju, Slokas pagasts pie jūras izdeva 150 jaunus gruntsgabalus sausās, vecām priedēm apaugušās kāpās un jauno vietu nosauca par Jaun-Ķemerēm (Neu-Kemmern). 1914. gadā te bija uzbūvētas jau kādas 20 vasarnīcas, tramvaja galapunktā jūras krastā uzbūvēja jūras paviljonu. Kad 1928. gadā Ķemeriem tika piešķirtas pilsētas tiesības, Jaunķemeri tika iekļauti pilsētas sastāvā. 1933. gadā mežā pie ceļa no Ķemeru sanatorijas uz Jaunķemeriem tika atklāts sporta un atpūtas komplekss, kas vēlāk tika pārveidots par smalku restorānu "Jautrais ods". Pēc Otrā pasaules kara Jaunķemerus kopā ar Ķemeriem 1959. gadā iekļāva Jūrmalas pilsētas sastāvā. Pēc 1967. gada šeit tika uzbūvētas divas lielas sanatorijas, kas specializējās balneoterapijā — "Jaunķemeri" un sanatorija Янтарный берег ("Dzintarkrasts"). Tramvaja galapunkts Jaunķemeros (1912-1914) Jaunķemeru Jūras paviljons - restorāns (pirms 1914) Restorāns Jaunķemeros (1937) Paviljons jūras krastā Jaunķemeros, kas nodega pirmā pasaules kara laikā, starpkaru periodā tika uzcelts jauns pavilions, kas tika sagrauts otrā pasaules kara laikā. Tagad pamanāmi tikai ēkas pamati. Latvijas PSR laikā 1967. gadā izveidoja sanatoriju "Jaunķemeri", bet pēc Latvijas neatkarības atjaunošanas Kūrorta rehabilitācijas centru "Jaunķemeri" privatizēja. Sanatorija Jantarnij bereg (krievu: Янтарный берег) tika būvēta 1972. gadā un pašlaik tā pieder Krievijas Federācijas Prezidenta lietu pārvaldei un ir atveseļošanās kompleksa "BOR" filiāle. «Jūrmalas pilsētas teritorijas plānojums». Arhivēts no oriģināla, laiks: 2016. gada 5. martā. Skatīts: 2013. gada 2. jūlijā. P. Belte. Rīgas Jūrmalas, Slokas un Ķemeru pilsētas ar apkārtni. Vēsturisks apskats ar 204 ilustrācijām. 1935. 266 lpp. «Sanatorija "Jantarnij Bereg"». latvia.mid.ru. Skatīts: 2021-10-25. «Medicina.lv--Jantarnij Bereg». www.medicina.lv. Arhivēts no oriģināla, laiks: 2022-05-25. Skatīts: 2021-10-26. Vikikrātuvē par šo tēmu ir pieejami multivides faili. Skatīt: Jaunķemeri. Kūrorta pilsēta Ķemeri Kartes labajā malā interesantāko objektu rādītājs, augšējā kreisajā stūrī Jaunķemeru apkārtnes ielaidumkarte