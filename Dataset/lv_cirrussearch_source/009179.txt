Teodors Džons Nolans (angļu: Theodore John Nolan; dzimis 1958. gada 7. aprīlī odžibvu rezervātā Ontārio provincē Kanādā) ir bijušais kanādiešu hokejists, tagad hokeja treneris un funkcionārs. Vairākas sezonas bijis NHL klubu Bufalo "Sabres" un Ņujorkas "Islanders" galvenais treneris. No 2011. līdz 2014. gadam bija Latvijas hokeja izlases galvenais treneris. Divi viņa dēli Brendons un Džordans arī ir profesionāli hokejisti. Karjeras laikā trīs sezonas spēlēja NHL klubu Detroitas "Red Wings" un Pitsburgas "Penguins" sastāvā. Kopumā NHL aizvadījis 78 spēles, kurās guvis 6 vārtus un atdevis 16 rezultatīvas piespēles. Spēlējis arī AHL. Trenera karjeru sācis Ontārio Hokeja līgas klubā Sault Ste. Marie Greyhounds, ko trenēja no 1988. gada. 1994. gadā viņš kļuva par Hārtfordas "Whalers" trenera asistentu, bet jau nākamajā sezonā par galveno treneri NHL komandā Bufalo "Sabres". Savā otrajā sezonā ar "Sabres" Nolans kļuva par Ziemeļaustrumu divīzijas uzvarētāju un saņēma 1997. gada Džeka Adamsa balvu, ko pasniedz katras sezonas labākajam NHL trenerim. Kā galvenais treneris NHL Teds Nolans atgriezās 2006. gadā, lai divas sezonas vadītu Ņujorkas "Islanders", taču ar šo komandu viņa rezultāti nebija tik labi kā ar "Sabres". 2009. gadā viņš parakstīja līgumu ar Ročesteras "Americans" kā hokeja operāciju viceprezidents. 2013. gada 13. novembrī Teds Nolans tika apstiprināts par neveiksmīgi spēlējošās NHL komandas Bufalo "Sabres" pagaidu treneri, tādējādi atgriežoties klubā, ar ko guvis līdz šim lielākos panākumus. Šajā komandā spēlēja arī Latvijas izlases spēlētājs Zemgus Girgensons. Treneris darbu klubā apvienoja ar Latvijas hokeja izlases trenēšanu. 2015. gada aprīlī tika atlaists no "Sabres" kluba. 2011. gada augusta sākumā Teds Nolans tika apstiprināts par Latvijas hokeja izlases galveno treneri. Viņš ir otrais Ziemeļamerikas treneris, kurš ir apstiprināts par Latvijas izlases treneri (pirmais bijis Lerijs Māršs 1939. gadā). Tāpat viņš ir Latvijas U-20 izlases konsultants. Nolana vadībā Latvjas izlase 2012. gada Pasaules čempionātā ieņēma 10. vietu, 2013. un 2014. gadā tika ieņemta 11. vieta. 2014. gada ziemas olimpiskajās spēlēs Sočos viņa trenētā Latvijas izlase astotdaļfinālā uzvarēja Šveici un ceturtdaļfinālā sīvā cīņā ar 1:2 zaudēja Kanādai, tādējādi ieņemot līdz šim augstāko — 8. vietu olimpisko spēļu turnīros. Associated Press. «Jack Adams Award Winners». nhl.com, 2011. gada 22. jūnijā. Skatīts: 2011. gada 5. augustā. (angliski) The Canadian Press. «Former Jack Adams winner Ted Nolan hired to coach Latvian national team». nhl.com, 2011. gada 3. augustā. Skatīts: 2011. gada 5. augustā. (angliski) Juris Miņins. «Blogs: Teds Nolans nav indiāņu šamanis». sportacentrs.com, 2011. gada 4. augustā. Skatīts: 2011. gada 5. augustā. Valdis Bērziņš. «Latvijas hokeja izlasi vadīs kanādietis Teds Nolans». sportacentrs.com, 2011. gada 3. augustā. Skatīts: 2011. gada 5. augustā. «Par Latvijas hokeja izlases galveno treneri iecelts kanādietis Teodors Nolans». delfi.lv. 2011. gada 3. augustā. Skatīts: 2011. gada 5. augustā.[novecojusi saite] Lindsay Kramer. «Latvian job sends Nolan on another hockey adventure». nhl.com, 2011. gada 3. augustā. Skatīts: 2011. gada 5. augustā. (angliski) «Nolanam piedāvājums kļūt par Latvijas hokeja izlases galveno treneri bijis patīkams pārsteigums». delfi.lv. 2011. gada 4. augustā. Arhivēts no oriģināla, laiks: 2011. gada 17. augustā. Skatīts: 2011. gada 5. augustā. «Ted Nolan hired to coach Latvian team». espn.com. 2011. gada 3. augustā. Skatīts: 2011. gada 5. augustā. (angliski) Eliteprospects profils (angliski) Internet Hockey Database profils (angliski) Hockey-Reference profils (angliski) Eliteprospects profils (spēlētājs) (angliski) Eliteprospects profils (personāls) (angliski) Indiānis Latvijas hokejā: intervija ar Latvijas izlases galveno treneri Tedu Nolanu