Jarmo Milliss (somu: Jarmo Myllys; dzimis 1965. gada 29. maijā) ir bijušais somu hokejists, vārtsargs, Somijas hokeja izlases dalībnieks. Karjeras laikā aizvadījis 39 spēles Nacionālajā hokeja līgā, karjeras lielāko daļu pavadījis Zviedrijas un Somijas augstākajās līgās, divreiz kļūstot par Zviedrijas, bet vienu reizi arī par Somijas čempionu. Izlases sastāvā izcīnījis trīs olimpiskās medaļas un četras pasaules čempionātu medaļas. Karjeras ievadā, no 1983. līdz 1988. gadam, Millissspēlēja SM līgas komandās Tamperes "Ilves" un Raumas "Lukko". 1985. Milliss kopā ar "Ilves" kļuva par valsts čempionu, savukārt 1988. gadā jau tika atzīts par visas līgas labāko vārtsargu. Pēc sezonas beigām Milliss pārcēlās uz Ziemeļameriku, kur nākamās trīs sezonas aizvadīja NHL komandas Minesotas "North Stars" sistēmā. Komandas rindās turpmākajās trīs sezonās aizvadīja vien 12 spēles. 1991.—92. gada sezonā Milliss bija jaunizveidotās Sanhosē "Sharks" otrais vārtsargs, aizvadot 27 spēles, taču tad atgriezās Somijā. No 1994. līdz pat 2001. gadam Milliss spēlēja Zviedrijas Elitsērijas vienībā Luleå HF. Tās rindās 1996. gadā kļuva par Zviedrijas čempionu, savukārt 1997. gadā saņēma līgas labākā spēlētāja balvu Guldhjälmen. Karjeras izskaņā atgriezās SM līgā, no 2001. līdz 2004. gadam spēlējot Espo "Blues" un SaiPa sastāvā. 2004. gadā īslaicīgi atgriezās Zviedrijā, HV71 rindās otro reizi kļūstot par Zviedrijas čempionu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski)