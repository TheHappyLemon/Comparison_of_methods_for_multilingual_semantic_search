Dell Inc. ir globāls uzņēmums, kas veido, attīsta un ražo personālos datorus un citus ar datoriem saistītus produktus. Uzņēmums ir viens no pasaulē vadošajiem personālo datoru apgādātājiem. Dell galvenais birojs atrodas Teksasas pilsētā Raundrokā. No 1984. līdz 1988. gadam uzņēmuma nosaukums bija PC’s Limited, bet no 1988. līdz 2003. gadam — Dell Computer Corporation. Uzņēmumu 1984. gadā dibināja amerikānis Maikls Dells, kas tajā laikā bija students Teksasas Universitātē Ostinā. Sākotnēji viņš biznesu vadīja no kopmītņu istabas. Dells sāka sniegt pielāgotus uzlabojumus datoriem. Šāds darbs nesa peļņu, un tādēļ viņš tajā pašā gadā beidza studēt, lai sāktu veidot datorus. 1985. gadā uzņēmums izlaida Turbo PC, kas bija Della pirmais paša dizainētais dators. 1988. gadā uzņēmums kļuva par akciju sabiedrību. Pirmais piezīmju dators 316LT tika izlaists 1989. gadā. 1994. gadā Dell bija pirmais uzņēmums, kas savos datoros sāka izmantot litija-jona baterijas. 1996. gadā savu produkciju klientiem sāka piedāvāt internetā. 21. gadsimtā uzņēmums sāka ražot televizorus un digitālās kameras un citus ar datoriem saistītus produktus. 2015. gada 12. oktobrī paziņots, ka Dell Inc. par 67 miljardiem USD iegādāsies datu uzglabāšanas uzņēmumu EMC. Šis ir lielākais darījums informācijas un telesakaru tehnoloģiju nozarē. Pēc tirgus regulatoru un akcionāru apstiprinājuma šis darījums tiks pabeigts 2016. gada vidū. 2018. gada 1. jūnijā konsorcijs BCPE Pangea Cayman, kurā ietilpa SK Hynix, Apple, Dell un Seagate Technology, pabeidza Toshiba NAND zibatmiņas un pusvadītāju disku nodaļas Toshiba Memory (kopš 2019. gada Kioxia) 49,9 % kapitāldaļu iegādi. Dellam sava loģika Didzis Meļķis, 2015. gada 14. oktobris Uzņēmuma vietne