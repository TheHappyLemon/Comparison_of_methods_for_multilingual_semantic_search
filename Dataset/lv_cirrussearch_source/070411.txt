Dienviddavao (filipīniešu: Lalawigan ng Katimugang Davao, Lalawigan ng Davao del Sur, angļu: Province of Davao del Sur, sebuāņu: Lalawigan sa Habagatang Dabaw, Lalawigan sa Davao del Sur) ir viena no Filipīnu provincēm valsts dienviddaļā, Davao reģionā. Administratīvi dalās 1 pilsētā un 9 municipalitātēs un sīkāk 232 barangajās. Provinces galvaspilsēta un lielākā apdzīvotā vieta ir Digosa. Davao augsti urbanizētā pilsēta administratīvi un politiski provincē neietilpst, bet dažkārt tai pieskaitīta statistiski un ģeogrāfiski. Provincē daudznacionāls iedzīvotāju sastāvs — lielākā daļa ir ieceļojušie visaji (338 055; 49,8 %), sebuāņi (177 730; 26,2 %), kā arī autohtonie bagobo (39 594; 5,8 %), blaani (33 695; 5,0 %), kalagani un tagakaulo. Lielākā daļa ticīgo ir katoļi (80 %), pārējie — musulmaņi un protestanti. Province izvietojusies Mindanao salas dienvidaustrumos Davao līča rietumu krastā. Ziemeļos robežojas ar Davao neatkarīgo pilsētu, ziemeļrietumos — ar Kotabato, rietumos — ar Sultankudaratu un Dienvidkotabato, bet dienvidos — ar Sarangani un Rietumdavao. Provinces austrumdaļā piekrastes zemiene, rietumdaļa kalnaina; augstākā virsotne ir Filipīnu augstākais kalns Apo (2954 m vjl) uz robežas ar Davao pilsētu un Kotabato. Valda subtropu klimats. Līdz 19. gadsimta vidum provinces teritorija piederēja Magindanao sultanātam. 1848. gadā Davao līča piekrasti pakļāva spāņi Hosē Ujangurena vadībā, kas šeit 1849. gadā nodibināja Nuevagipuskojas (Nueva Guipúzcoa) provinci, nosauktu par godu Gipuskojas provincei Spānijā, ar centru Nuevavergarā (mūsdienās Davao). 1858. gadā province tika likvidēta un reorganizēta par Davao militāri politisko komandansiju. Pēc Filipīnu nonākšanas amerikāņu kontrolē 1898. gadā provincē ieplūda ieceļotāji no Visajām un Japānas; sākās strauja saimniecības attīstība. 1903. gadā Davao tika iekļauta Moro provincē, kas aizņēma Mindanao salas dienvidus. 1914. gadā Moro province tika sadalīta un Davao kļuva par patstāvīgu provinci. 1967. gadā Davao provici sadalīja trijās, tajā skaitā Dienviddavao ar centru Digosā. 2013. gadā plebiscīta rezultātā Dienviddavao provinces dienviddaļa tika nodalīta patstāvīgā Rietumdavao provincē. Philippine Statistics Authority. Ethnicity Statistical tables Vikikrātuvē par šo tēmu ir pieejami multivides faili. Skatīt: Dienviddavao.