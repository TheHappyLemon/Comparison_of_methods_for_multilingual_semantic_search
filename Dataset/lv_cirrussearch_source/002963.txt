Džesika Marija Alba (angļu: Jessica Marie Alba; dzimusi 1981. gada 28. aprīlī, ASV) ir amerikāņu televīzijas un filmu aktrise. Savu karjeru viņa sāka 13 gadu vecumā, piedaloties filmās "Slepenā nometne" un The Secret World of Alex Mack. Džesika ir dzimusi Kalifornijā Ketrīnas un Marka Albu ģimenē. Viņas māte ir dāņu un Kanādas franču izcelsmes, bet tēvs ir Amerikas meksikāņu izcelsmes, lai gan viņi abi ir dzimuši Kalifornijā. Viņai ir arī jaunākais brālis Džošua. Alba savu ģimeni raksturo kā ļoti konservatīvu, tradicionālu katoļu ģimeni. Bērnībā Džesika ļoti bieži slimoja. Viņa cieta no diviem plaušu plīsumiem, pneimonijas 4—5 reizes gadā un apendicīta, kā arī no astmas. Skolā Džesika tika atstumta, jo slimnīcā pavadītā laika dēļ viņai nebija neviena drauga. Džesika sāka interesēties par aktiermākslu jau 15 gadu vecumā. 1992. gadā viņa pārliecināja māti pieteikt viņu aktiermākslas konkursā Beverlihilsā, kura galvenā balva bija bezmaksas aktiermeistarības stundas. Viņa uzvarēja un pēc deviņiem mēnešiem parakstīja līgumu ar aģentu. Viņas pirmā loma bija filmā "Slepenā nometne". Sākumā viņas līgums paredzēja 2 nedēļas ilgu filmēšanos, bet tas pārvērtās par 2 mēnešus ilgu darbu, jo bija nepieciešama galvenās varones aizstājēja. Pateicoties savai mātei, kura bija dzīvības glābēja, Džesika iemācījās peldēt vēl pirms prata staigāt. Viņa ir ieguvusi akvalangistes sertifikātu, kas vēlāk ļāva viņai filmēties TV šovā Austrālijā. Alba ieguva lielāku atzinību, filmējoties kopā ar Drū Berimoru romantiskajā komēdijā "Skolotājā iemīlēties nedrīkst" un kā galvenās lomas atveidotāja šausmu komēdijā Idle Hands. Nozīmīgākais pavērsiens viņas karjerā bija brīdī, kad Džeimss Kemerons starp 1200 pretendentēm izvēlējās tieši viņu kā galvenās lomas atveidotāju seriālā "Tumsas eņģelis" (Dark Angel). Par lomu seriālā viņa saņēma Teen Choice balvu un Saturna balvu kā labākā aktrise, tomēr 2007. gadā tika nominēta Zelta avenes balvai kā sliktākā aktrise filmās "Nomodā", "Lai veicas, Čak!" un "Fantastiskais četrinieks un Sudraba sērfotājs". Zelta avenes balvai Džesika bija nominēta arī 2005. gadā par lomām filmās "Fantastiskais četrinieks" un "Zudis dzelmē". Džesika vadīja 2006. gada MTV Movies Award balvu pasniegšanas ceremoniju, kuras laikā viņa parodēja filmas "King Kongs", "Neiespējamā Misija 3" un "Da Vinči kods". 2008. gadā Alba filmējās filmas "Honkonga" rimeikā "Acs". 2010. gadā tika izdotas divas filmas ar Džesikas piedalīšanos — "Slepkava manī" un "Valentīna diena", kurā līdz ar Džesiku filmējās arī Džūlija Robertsa, Eštons Kučers, Anna Hetaveja, Džesika Bīla un Dženifere Gārnere. 2001. gadā Alba tika ierindota 1. vietā žurnāla Maxim Hot 100 topā. Žurnāls People 2005. gadā Džesiku ierindoja 50. vietā pasaules izskatīgāko cilvēku topā. 2006. gadā Džesika pozēja žurnāla Playboy marta numura vākam un tika iekļauta šī paša žurnāla seksīgāko slavenību TOP 25. Džesika ir ierindojusies 3. vietā televīzijas kanāla E! 101 seksīgāko slavenību ķermeņu topā, 2007. gadā žurnāls FHM (ASV un Apvienotās Karalistes izdevumi) Albu atzina par seksīgāko pasaules slavenību. Šī paša gada laikā Džesika ieņēma 1. vietu FHM 2007. gada seksīgāko slavenību topā, Latvijas izdevumā. Džesika tika audzināta kā kristiete katoļu konfesijā, vēlāk viņa pameta baznīcu, jo jutās nosodīta savas darbības dēļ. Viņai bija iebildumi arī pret baznīcas aizspriedumiem pret homoseksuālistiem. Viņas attālināšanās no reliģijas sākās, kad Džesikai bija 15 gadi. Viņas attēlotā varone filmā Chicago Hope bija pusaudze ar gonoreju kaklā, uz šo lomu viņas draugi no baznīcas reaģēja negatīvi, liekot Džesikai zaudēt ticību baznīcai. Neskatoties uz to, Džesika ir atzinusi, ka viņa joprojām tic Dievam. "Tumsas Eņģeļa" filmēšanas laikā, Džesika uzsāka attiecības ar savu ekrāna partneri Maiklu Veterliju, tas izsauca sabiedrības neapmierinātību, jo Maiklam un Džesikai bija 12 gadu starpība. Džesikas 20. dzimšanas dienā Maikls izteica bildinājumu un viņa piekrita, tomēr 2003. gadā abi paziņoja par attiecību izbeigšanu. Vienā no intervijām Alba atzina, ka viņu pievelk vecāki vīrieši un kā savus ideālos partnerus minēja Morganu Frīmenu, Šonu Koneriju, Robertu Redfordu un Maiklu Keinu. Filmas "Lieliskais četrinieks" filmēšanas laikā Džesika sastapa Kešu Vorenu. 2007. gada decembrī viņi paziņoja par saderināšanos. Džesika un Kešs apprecējās 2008. gada maijā, pēc mēneša viņa dāvāja dzīvību meitenītei Honorai Marijai Vorenai. Meitenītes pirmās bildes parādījās žurnālā Ok!, kas par fotogrāfijām samaksāja 1,5 miljonus ASV dolāru. Džesika ir izteikusies, ka vēlas vairākus bērnus. «Jessica Alba - Biography - MSN Movies». Arhivēts no oriģināla, laiks: 2012. gada 17. oktobrī. Skatīts: 2010. gada 15. jūnijā. Arhivēts 2012. gada 17. oktobrī, at WebCite «Jessica Alba Biography : People.com». Arhivēts no oriģināla, laiks: 2012. gada 15. februārī. Skatīts: 2010. gada 15. jūnijā. Jessica Alba : People.com «Jessica Alba Goes To 'Sin City' - The Early Show - CBS News». Arhivēts no oriģināla, laiks: 2012. gada 15. februārī. Skatīts: 2010. gada 16. jūnijā. Valentine's Day (2010) «Jessica Alba - Alba: 'I Want To Have Lots Of Kids' - Contactmusic News». Arhivēts no oriģināla, laiks: 2010. gada 2. martā. Skatīts: 2010. gada 16. jūnijā. IMDb profils (angliski) AllMovie profils (angliski) Box Office Mojo profils (angliski) people.com profils(angliski)