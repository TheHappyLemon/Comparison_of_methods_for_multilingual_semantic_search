Olīvija Danhema (angļu: Olivia Dunham) ir tēls ASV zinātniskās fantastikas teleseriālā "Viņpus", kas amerikāņu televīzijas kanālā Fox tika demonstrēts no 2008. līdz 2013. gadam. Viņa ir viena no seriāla galvenajiem varoņiem visā tā piecu sezonu garumā, parādoties jau pirmajā epizodē kā FIB aģente, kas koordinē FIB un ASV Tēvzemes drošības departamenta darbības. Pēc notikumiem, kas risinās seriāla pirmajā epizodē, aģente Danhema kļūst par speciālās starpnozaru vienības "Viņpus" (angļu: Fringe) locekli, šī vienība nodarbojas ar pārdabisku, ārpus realitātes un cilvēka izpratnes robežām esošu notikumu slepenu izpēti. Kā civilo zinātnisko konsultantu viņa nodaļai piesaista doktoru Volteru Bišopu, kuram ir plaša pieredze transcendentālas zinātnes jomā, taču pēdējos 17 gadus tas pavadījis psihiatriskajā slimnīcā. Voltera pieskatīšanai tiek uzaicināts viņa dēls Pīters, ar kuru Olīvijai vēlāk izveidojas romantiskas attiecības, un viņš kļūst par Olīvijas vīru. Sākot ar otro sezonu, seriālā tiek iesaistīta Olīvijas Danhemas dubultniece no paralēlā visuma — Viltuslīvija (Fauxlivia), kam ir sava sižeta līnija, kas balstās uz notikumiem paralēlajā realitātē. Abas lomas atveido aktrise Anna Torva, kas par savu sniegumu ir saņēmusi vairākas balvas, tai skaitā 4 Saturna balvas, kas padara viņu par rekordisti starp šīs balvas īpašniekiem, kuri to saņēmuši vairākas reizes. Olīvija Danhema uzauga Džeksonvilas militārajā bāzē Floridā. Tur viņa kādu laiku pavadīja Voltera Bišopa un Viljama Bella eksperimentālajā grupā, kas veica jaunu zāļu — korteksifāna pārbaudes, cerot paaugstināt bērnu intelektuālo līmeni, dot tiem paranormālas spējas, tādējādi sagatavojot komandu karam ar paralēlo visumu. Kad Olīvijai bija 9 gadi, viņa smagi ievainoja savu patēvu, kurš sita viņu un viņas māti. Olīvijas māte nomira, kad viņa bija 14 gadus veca. Pirms nonākšanas vienībā "Viņpus" Olīvija darbojās kā īpašais aģents noziegumu izmeklēšanai Jūras spēku korpusā, un pēc tam kā aģents sadarbībai starp FIB un Tēvzemes drošības departamentu. Viņas draugs un mīļotais cilvēks tolaik bija Džons Skots, kurš cieta, izmeklējot incidentu uz Hamburgas reisa lidmašīnas borta, sprāgstot neparastas izcelsmes ķimikālijām. Lai glābtu mīļoto, Olīvija uzmeklēja doktoru Volteru Bišopu, kurš pirms daudziem gadiem bija strādājis ar līdzīgu vielu. Lai panāktu Voltera izrakstīšanu no psihiatriskās slimnīcas, Olīvija pierunā no Bagdādes atgriezties Pīteru, viņa dēlu. Doktors Bišops ne tikai palīdz atbrīvoties no ķīmiskā uzbrukuma sekām, bet arī veic eksperimentu, lai ļautu Olīvijas prātam iekļūt Džona Skota zemapziņā, šī eksperimenta rezultātā aģente Danhema kādu laiku piedzīvo blakusparādības, rodoties neīstām atmiņām. Džons Skots iet bojā vajāšanas laikā, un Olīvijai nepieciešams laiks, lai pārdzīvotu viņa zaudējumu un atklātu sev, ka Džons nav bijis nodevējs, par kādu viņš tiek uzskatīts drošības spēkos. Strādājot kopā ar Volteru un Pīteru Bišopiem, Olīvija atceras, ka ar viņu tika veikti eksperimenti ar korteksifāna izmēģinājumiem un ekstrēmās situācijās viņai pat izpaužas paranormālas spējas, piemēram, telekinēze. Veicot izmeklēšanu, Olīvija regulāri saskaras ar kompānijas Massive Dynamic pārstāvjiem, viņai ir ciešs kontakts ar tās priekšsēdētāju Ņinu Šarpu, taču sastapt kompānijas patieso līderi Viljamu Bellu viņai izdodas tikai seriāla pirmās sezonas beigās. Tas notiek pēc tam, kad viņa veic pāreju uz citu realitāti, kas šajā realitātē izraisa autoavāriju. Olīvija iekrīt komā, bet atgūst apziņu īsu brīdi pirms atvienošanas no dzīvības uzturēšanas ierīcēm. Tāpat kā citi, kas piedalījās eksperimentos ar korteksifānu, Olīvija spēj atšķirt, kuri priekšmeti vai cilvēki nākuši no citas realitātes, viņa redz arī to, ka no šīs realitātes nav Pīters, taču pēc Voltera lūguma to nevienam neizpauž. Seriāla otrās sezonas beigās viņa kopā ar Volteru pāriet paralēlajā realitātē, lai glābu Pīteru. Viņa lūdz to atgriezties. Taču dažas minūtes pirms pārejas atpakaļ uz mūsu visumu viņu nomaina dubultniece no paralēlā visuma, kuru Volters vēlāk nodēvē par Viltuslīviju (Fauxlivia). Olīvija tiek sazāļota ar psihotropiem preparātiem un viņai tiek radītas viņas dubultnieces atmiņas, tādēļ viņa kādu laiku pat nenojauš, kas īstenībā ir. Tomēr Pītera Bišopa tēls, kuru viņa regulāri redz savās halucinācijās, palīdz viņai sevi atcerēties. Olīvija Danhema atgriežas savā pasaulē, izbēgot no nāves paralēlajā, apmēram tajā pat laikā no mūsu pasaules tiek "evakuēta" Viltuslīvija. Atgriezusies Olīvija uzzina, ka visu šo laiku Pīteram bijušas attiecības ar viņas dubultnieci, un viņai vajadzīgs laiks, lai to pieņemtu un piedotu Pīteram, pēc kāda laika viņu attiecības atjaunojas. Kādu laiku viņas ķermenī mīt Viljama Bella prāts, taču Bells atstāj Olīvijas ķermeni, kad saprot, ka viņš to nogalina, Kad Voltera Bišopa dubultnieks no paralēlā visuma (mūsu visumā viņš tiek dēvēts par Volternatīvu (Walternate)) aktivizē mašīnu, kas ļauj iznīcināt vienu no realitātēm, Pīters, vienīgais, kurš var vadīt šo mašīnu, redz nākotni, kurā ir izdzīvojis tikai viņu visums: 2026. gadā Olīvija vada vienību "Viņpus", viņa ir precējusies ar Pīteru, šaubās par to, vai šajā nemierīgajā pasaulē viņai vajadzētu radīt bērnus. Pēc mašīnas iedarbināšanas un tilta izveidošanās starp realitātēm Pīters tiek dzēsts no laikjoslas, līdz ar to mainās arī Olīvijas dzīve. Pamazām izrādās, ka viņa patēvu nav ievainojusi, bet nogalinājusi, un pēc mātes nāves viņu uzaudzinājusi Ņina Šarpa, Massive Dynamic direktoru padomes priekšsēdētāja. Kad laika paradoksa rezultātā Pīters atgriežas, Olīvijas atmiņas no alternatīvās laikjoslas lēnām sāk nomainīt atmiņas no sākotnējās laikjoslas un seriāla ceturtās sezonas beigās Olīvija atceras un zina visu, ko zināja pirms Pītera "dzēšanas" no laika. Kad viņa "atceras" Pīteru un no jauna tajā iemīlas, viņi turpina attiecības. Ceturtās sezonas beigās Olīvija paziņo Pīteram, ka viņa gaida bērnu. Kad Viljams Bells izmanto Olīvijas korteksifāna aktivizētās spējas kā enerģijas avotu, lai radītu pasauļu sadursmi, Volters Olīviju nošauj, lai šo sadursmi apturētu. Taču korteksifāns ir arī radījis paaugstinātas reģenerācijas spējas, un pēc lodes izņemšanas Olīvija atgriežas dzīvē. 2015. gadā Novērotāju iebrukuma laikā Olīvija un Pīters zaudē savu meitu Henrietu. Pīters nodarbojas ar meitas meklējumiem, upurējot attiecības ar Olīviju. Viņa savukārt mēģina remdināt zaudējuma sāpes, palīdzot Volteram realizēt plānu iebrucēju satriekšanai, tāpēc tiek ieslēgta "dzintarā" Ņujorkā, tālu prom no pārējās "Viņpus" komandas. Viņu atrod 2036. gadā, kad Henrieta Bišopa, Olivījas un Pītera pieaugusī meita, pretošanās kustības locekle ar kolēģu un draugu palīdzību "atkausē" dzintarā ieslēgto "Viņpus" komandu. Kad Henrieta iet bojā, Olīvija ir nomākta, bet viņa atrod sevī spēku, lai turpinātu īstenot Voltera plānu, kā arī atgriež Pīteru, kurš, skumju pārņemts, nonāk uz atriebības ceļa un gandrīz zaudē cilvēcīgumu. Kad izdodas plāns, kam bija jāizmaina laikjosla, Novērotāju uzbrukums 2015. gadā nenotiek. Olīvija Danhema ir laimīga māte un mīļotā cilvēka sieva. Viltuslīvija (Fauxlivia) vispirms parādās epizodē Over There. Arī viņa ir paralēlā visuma vienības "Viņpus" aģente. Par viņas bērnību gandrīz nekas nav zināms. Viņas māte ir dzīva, viņas māsa mirusi dzemdībās. Viņa uzaugusi pasaulē, kur katru dienu notiek paranormāli notikumi, un pie tā pieradusi. Viltuslīvija ir olimpiskā čempione šaušanā. Viņa ir pārliecināta, ka oriģinālais visums karo ar viņiem un gatavojas tos iznīcināt. Pēc Volternatīva pavēles Viltuslīvija dodas uz oriģinālo visumu, kur izliekas par Olīviju Danhemu, lai iegūtu daļas mašīnai, kam jāiznīcina oriģinālo visumu. Ilgu laiku viņai izdodas veiksmīgi uzdoties par Olīviju, taču Pīters pamana dažas dīvainības. Kad atklājas, ka notiek krāpšana, Viltuslīvija tiek "evakuēta" no oriģinālā visuma, atgriezusies viņa drīz uzzina, ka gaida bērnu no Pītera Bišopa. Tas sagrauj viņas attiecības ar līgavaini Frenku Stentonu. Pēc Volternatīva slepenas pavēles viņas grūtniecība tiek paātrināta, un viņa dzemdē dēlu Henriju, kura DNS Volternatīvs grib izmantot mašīnas aktivizācijai. Tomēr Viltuslīvija ar vecākā virsnieka Linkolna Lī palīdzību mēģina apturēt šo plānu. Pēc tilta izveidošanas starp visumiem un Pītera dzēšanas no laikjoslas Viltuslīvija ir attiecībās ar Frenku, un viņai nekad nav bijis bērna. Tomēr ceturtās sezonas vidū viņa piemin, ka "tikko no kāda šķīros, un Linkolnam bija plecs, uz kura izraudāties." Tomēr viņa nepievērš uzmanību Linkolna Lī mīlestībai. Pēc Linkolna bojāejas viņa ir nomākta, Linkolns Lī no sākotnējā visuma, kas paliek kopā ar viņu pēc tilta slēgšanas starp visumiem, palīdz viņai tikt galā ar emocionālām problēmām. Seriāla beigās Viltuslīvijai ir apmēram 57 gadi, paralēlajā visumā viņa vada "Viņpus", ir precējusies ar Linkolnu Lī, viņai ir pieaudzis dēls. Austrāliešu aktrise Anna Torva Olīvijas Danhemas lomai tika izvēlēta pēc ilgām kinoprovēm. Tieši viņā seriāla veidotāji saskatīja "sievieti, kas izskatās pēc FIB aģenta un tai pašā laikā ir neaizsargāta". Torvu intervēja Internetā, jau nākamajā dienā viņai tika paziņots, ka viņa izvēlēta lomai, un tai jāierodas Toronto uz filmēšanu. Aktrisei bija jātēlo divus atšķirīgus personāžus — līdzīgus, bet tajā pašā laikā dažādus vienas un tās pašas sievietes tēlus. Otrajai Olīvijai tika nolemts izveidot pilnīgi jaunu vizuālo tēlu. Džefs Pinkners, viens no izpildproducentiem, norādīja, ka tad, kad Torva parādījās uzņemšanas laukumā jaunajā izskatā, viņa bija personāžu pārveidojusi par rotaļīgu un seksīgu. Lai izmainītu Olīvijas tēlu, blondīni ar gariem matiem, sākotnēji bija plānots tos apgriezt īsākus, bet pēc tam tos nolēma pārkrāsot kastaņbrūnus, lai varones viena no otras atšķirtos. Turklāt Viltuslīvija lieto vairāk kosmētikas. Olīvija Danhema ir izcila detektīve, pārņemta ar savu darbu. Viņa ir vientuļniece, kas pilnībā koncentrējas uz darbu. Bez Džona Skota viņa cieši sadarbojas tikai ar FBI kolēģi Čārliju Frensisu, kura nāvi no "vilkaču" rokas ļoti pārdzīvo. Viņai ir pastiprināta taisnīguma sajūta, viņa prot būt līdzjūtīga. Korteksifāna izmēģinājumi ir Olīviju ietekmējuši tik lielā mērā, ka viņa nebaidās ne no kā. Attiecībās ar cilvēkiem viņa ir piesardzīga sava nežēlīgā patēva dēļ, viņai nav viegli ļaut cilvēkiem tai tuvoties. Tādēļ viņa ilgi nevar pārdzīvot ar Džonu Skotu saistītos notikumus. Viņai bija grūti atsākt attiecības ar Pīteru pēc tam, kad tas neatšķīra Olīviju no viņas dubultnieces. Iepazīšanās ar Volteru un Pīteru padara Olīviju tolerantāku. Pēc tam, kad laika josla tiek restartēta un līdz brīdim, kad pilnībā tiek pieņemtas "otras" Olīvijas atmiņas, viņa ir daudz vienkāršāka un asāka. Olīvijai piemīt eidētiska atmiņa, viņa brīvi runā vāciski. Lielākoties Anna Torva par Olīvijas Danhemas lomu saņēma pozitīvas atsauksmes, kaut gan pēc pirmajām sērijām kritiķi vēl nebija tik labvēlīgi. MSNBC novērtēja Torvu un viņas atveidoto varoni, rakstot, ka "Olīvija ir seriāla dvēsele - viņa ir gatava uzbrukt un aizstāvēt, bet tajā pašā laikā viņa ir neaizsargāta. Torva zina, kā pasniegt savu varoni pat vistrauksmainākajā scēnā. Vienkāršs sportisks bikškostīms un viegls grims padara viņu par ticamu, skaistu profesionāli, nevis par seksbumbu, kas mētā noziedzniekus pa labi un pa kreisi". Pirmās sezonas vidū kritiķi sāka pievērst uzmanību tam, ka Torva apguvusi savu lomu un pat nedaudz pārveidojusi personāžu, ieklausoties atsauksmēs, un viņas neitralitāte un sasprindzinājums, par ko viņa tika kritizēta pirmajās sērijās, devis vietu cilvēcīgumam. 2011. gadā izpildproducenti Džefs Pinkners un Džoels Hovards Vaimens paskaidroja, ka personāžs ticis iecerēts tik bezjūtīgs varones sarežģīto bērnības apstākļu un visa, kas viņai bijis jāpārvar, dēļ. Neskatoties uz to, ka šāds varonis var arī negūt skatītāju simpātijas, tieši tāds bijis seriāla veidotāju mērķis. Īpaša kritiķu atzinība sekoja, kad Anna Torva otrās, trešās un ceturtās sezonas laikā sāka atveidot divas lomas — Olīviju un viņas dubultnieci no paralēlā visuma. Ņemot vērā epizodes Pilot iznākšanas laiku un The Cure (epizode 1.06) sižetu Fringe.wikia.com April Webster, Alex Kurtzman, J. J. Abrams, Alex Graves, Kathy Lingg. The Casting of Fringe (DVD). Fringe: The Complete First Season Disc 2 : Warner Bros. Television, 2009. Brian Truitt. «Anna Torv on her dual roles in Fringe, from Olivia to Bolivia». USA Weekend (Gannett Company), 2010-09-23. Arhivēts no oriģināla, laiks: 2012-07-19. Skatīts: 2011-03-07. Bryan Cairns. «'Fringe' Element: New Fox TV Series' Exec. Producer Talks». Newsarama, 2008-07-15. Skatīts: 2011-06-30. Ashley Miller, Зак Стенц. Jacksonville (2 сезон, 15 серия). Warner Bros. Television, 2010. Andrew Hanson. «'Fringe' Friday: Chatting with Saturn Award winner Anna Torv». Los Angeles Times, 2011. gada 24. jūnijs. Skatīts: 2011. gada 20. septembris. Sarah Stegall. «God Blinks—Fringe's "Jacksonville"». SFScope, 2010-02-08. Arhivēts no oriģināla, laiks: 2010-12-20. Skatīts: 2011-06-17. MSNBC. «Anna Torv: Making 'Fringe' a mainstream hit», 2009-02-02. Arhivēts no oriģināla, laiks: 2012-09-29. Skatīts: 2011-04-15. Jon Lachonis. «Fringe 1.07 - In Which We Meet Mr. Jones - Reviewed». UGO Networks, 2008-11-12. Arhivēts no oriģināla, laiks: 2011-06-16. Skatīts: 2011-04-15. Noel Murray. «Fringe producers Jeff Pinkner and J.H. Wyman». The A.V. Club, 2011-05-06. Skatīts: 2011-05-08. Andrew Hanson. «'Fringe' recap: In a world without Peter...». Los Angeles Times, 2011-09-24. Skatīts: 2011-09-25. James Poniewozik. «Vacation Robo-Post: Great Performances of 2010». Time Magazine, 2010-12-23. Skatīts: 2011-04-25.