Pase ir valsts izdots personu apliecinošs ceļošanas dokuments. Pase parasti dod tās turētājam tiesības šķērsot izdevējvalsts robežas, taču citas tiesības, piemēram uz konsulāro aizsardzību vai uzturēšanos izdevējvalstī, rodas uz likumu un starptautisko līgumu pamata. Pases var būt dažādu veidu. Visbiežāk izsniegtās ("parastās") pases izsniedz pilsoņiem un citiem valstspiederīgajiem kā personu apliecinošu un ceļošanas dokumentu. Valsts amatpersonām un to ģimenes locekļiem ceļošanai ar darbu saistītos jautājumos izsniedz dienesta pases, bet diplomātiem - diplomātiskās pases. Tāpat pastāv arī citi ceļošanas dokumenti ar pasei līdzīgām funkcijām, piemēram, ceļošanas atļaujas bēgļiem un bezvalstniekiem, dokumenti ceļošanai starp divām kaimiņvalstīm, iekšējās pases ceļošanai valsts robežās. Pases un arī citus ceļošanas dokumentus parasti veido pēc starptautiska standarta formāta - uz pase vāka ir izdevējvalsts nosaukums, tās nacionālais simbols (ģerbonis), pases veida nosaukums un, vajadzības gadījumā, simbols, kas norāda, ka pasē iekļauta biometriska informācija. Pases iekšpusē ir titullapa, kas atkārtoti nosauc valsti, kurai seko lapa ar personas datiem un informāciju par izdevējorganizāciju. Piemēram,Eiropas Savienībā šajā lapā tiek norādīts turētāja vārds, uzvārds, pilsonība, dzimšanas datums, dzimšanas vieta, dzimums, paraksts, kā arī izdevējiestādes nosaukums un pases derīguma termiņu. Turklāt pasē ir vairākas papildu lapas citai informācijai, piemēram, vīzām. Pases parasti izdod izdevējvalsts valodā un angliski vai franciski; visvairāk valodu ir Eiropas Savienības pasēs, kuras izdod visās tās oficiālajās valodās. Vikikrātuvē par šo tēmu ir pieejami multivides faili. Skatīt: Pases. Informācija par Latvijas pasēm