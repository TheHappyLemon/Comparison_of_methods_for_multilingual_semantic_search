Rīgas Jēzus Evaņģēliski luteriskā baznīca ir Latvijas Evaņģēliski luteriskās baznīcas dievnams, kas atrodas Elijas un Jēzusbaznīcas ielas krustojumā, Rīgā. Baznīcā darbojas Rīgas Jēzus luterāņu draudze, kā arī Rīgas Vācu Jēzus evaņģēliski luteriskā draudze. Rīgas Jēzus Evaņģēliski luteriskā baznīca ir lielākā vēsturiskā koka celtne Latvijā, kā arī viena no lielākajām koka baznīcām Eiropā. Esošā baznīca celta laikā no 1818. līdz 1822. gadam. Tās projekta autors ir Kristiāns Frīdrihs Breitkreics, taču būve tika pabeigta arhitekta Johana Pētera Krīka vadībā, jo Breitkreics mira. Šī ir pēc skaita ceturtā Jēzus baznīca. Iepriekšējā pēc arhitekta T. Buhuma projekta celtā baznīca tika nodedzināta 1812. gadā, gaidot Napoleona karaspēka iebrukumu. Dievnamam ir netipiska forma: tās pamatā ir regulārs oktogons, kam apkārt ir četras piebūves. Baznīcas tornis ir divpakāpju, 37 metrus augsts. Baznīca ir guļbūve, no koka ir veidotas arī nesošās kolonnas. 1938. gadā pēc arhitekta Paula Kundziņa projekta baznīca tikusi rekonstruēta. Baznīcā mūsdienās nav vitrāžu, tomēr, iespējams, agrāk viena ir bijusi. Ir saglabājies zvans no 1708. gada, ko no bronzas lējis no Dancigas ieceļojušais un Rīgā strādājušais Jēkabs Rode. Baznīcas ērģeles būvētas 1889. gadā Vācijā, 1992. gadā tika veikta to rekonstrukcija. Vita Banga, Marina Levina u.c. Rīgas dievnami: arhitektūra un māksla. Rīga : Zinātne, 2007. 132.—141. lpp. ISBN 978-9984-823-00-3. «Svētā Jēzus luterāņu baznīca». Citariga.lv. Skatīts: 2014. gada 26. aprīlī. Latvijas enciklopēdija. 5. sējums. Rīga : Valērija Belokoņa izdevniecība. 2009. 201.—202. lpp. ISBN 978-9934-8068-0-3. Vikikrātuvē par šo tēmu ir pieejami multivides faili. Skatīt: Rīgas Jēzus baznīca. Oficiālā tīmekļa vietne "Cita Rīga" ieraksts