Šis raksts ir par apdzīvotu vietu. Par citām jēdziena Bērze nozīmēm skatīt nozīmju atdalīšanas lapu. Bērze (agrāk arī Bērzaine, Bērzesmuiža) ir ciems Dobeles novada Bērzes pagastā. Izvietojies pagasta ziemeļos Bērzes un Gauratas starpupē 8,5 km no pagasta centra Šķibes, 14,6 km no novada domes Dobelē un 69 km no Rīgas. Apdzīvotā vieta izveidojusies pie bijušās kroņa Bērzes muižas jeb Bērzmuižas (Gut Bershof) centra. Muiža vēstures avotos pirmoreiz minēta 1492. gadā, kad Livonijas ordeņa mestra delegācija no Kuldīgas cauri Dobelei atgriezās un Rīgu un Bērzes muižas pārvaldnieks pa nakti uzņēma un izmitināja mestra delegāciju. Līdz 1949. gadam bija Bērzes pagasta centrs. Pēckara gados izaugusi kā kolhoza «Bērzaine» ciemats. Bērzē atrodas bibliotēka, feldšerpunkts, veikals, luterāņu baznīca. Valsts nozīmes pieminekļi Bērzē ir Bērzes ūdensdzirnavu apbūve, Bērzes luterāņu baznīca, kā arī kauss un patēna Bērzes luterāņu baznīcā; vietējas nozīmes pieminekļi ir Bērzes kapliča, dzīvojamā ēka un dzirnavas Bērzes muižā, Bērzes muižas apbūve un 2 klētis, dzīvojamā māja „Saulieši”, gravīra „Kristus pie krusta”, kristāmtrauks un griestu lukturis Bērzes luterāņu baznīcā, piemiņas akmens Bērzes draudzes locekļiem un krusts pie Bērzes luterāņu baznīcas. Bērzes skolā no 1886. līdz 1889. gadam mācījies Kārlis Ulmanis. «Vietvārdu datubāze: Informācija par Bērzi». Latvijas Ģeotelpiskās informācijas aģentūra. LĢIA vietvārdu datubāze «Pilis.lv Bērzes muiža». Arhivēts no oriģināla, laiks: 2016. gada 5. martā. Skatīts: 2011. gada 23. septembrī. «Dobeles novads. Bērzes pagasts». Arhivēts no oriģināla, laiks: 2012. gada 13. februārī. Skatīts: 2011. gada 23. septembrī. Bērzes pagasta teritorijas plānojums. Paskaidrojuma raksts[novecojusi saite] Bērzē paliks tikai baznīca un kapi