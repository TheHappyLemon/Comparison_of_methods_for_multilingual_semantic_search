Alberts Bekers (vācu: Albert Becker; 1896. gada 5. septembris Vīne — 1984. gada 7. maijs Buenosairesas province) bija Austrijas, Vācijas un Argentīnas starptautiskais meistars šahā (1953). Divas reizes uzvarējis Austrijas šaha čempionātos (1925, 1937). Ievērību guvis 1929. gada Karlsbādes starptautiskajā šaha turnīrā, kur kopā ar Milanu Vidmaru un Maksi Eivi dalījis 5.-7. vietu. 1934. gadā dalījis pirmo vietu šaha turnīrā Lincā kopā ar Erihu Eliskazesu. Bijis šaha nodaļas redaktors laikrakstā Wiener Schachzeitung, kā arī sarakstījis dažas grāmatas par šahu, kuras devušas nozīmīgu ieguldījumu sava laika šaha atklātņu teorijā. 1938. gadā pēc Austrijas anšlusa pārstāvējis Vāciju un dalījis pirmo vietu nacionālajā šaha turnīrā Berlīnē kopā ar Ludvigu Relštābu. Pārstāvējis Austrijas un Vācijas komandas lielākajos komandu šaha turnīros: Pasaules šaha olimpiādēs piedalījies 2 reizes (1931, 1939). Komandu vērtējumā izcīnījis zelta (1939) medaļu. Individuālajā vērtējumā izcīnījis zelta (1931) medaļu; neoficiālajā Pasaules šaha olimpiādē piedalījies 1936. gadā un individuālajā vērtējumā izcīnījis bronzas medaļu. 1939. gadā, sākoties Otrajam pasaules karam, Vācijas izlases sastāvā atradies Pasaules šaha olimpiādē Buenosairesā. Lai gan Vācijas komanda uzvarēja olimpiādē un Bekers bija tās spēlējošais kapteinis, viņš kopā ar visu komandu nolēma neatgriezties Eiropā un līdz mūža beigām palika dzīvot Argentīnā. Par vēsturiskajiem panākumiem turnīros FIDE 1953. gadā Bekeram piešķīrusi starptautiskā meistara (IM) nosaukumu. Nomiris Buenosairesas provinces Visentes Lopezas pilsētā. Karlsbad (1929) KATALOG DER DEUTSCHEN NATIONALBIBLIOTHEK OlimpBase :: Men's Chess Olympiads :: Albert Becker OlimpBase :: unofficial Chess Olympiads :: Albert Becker Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)