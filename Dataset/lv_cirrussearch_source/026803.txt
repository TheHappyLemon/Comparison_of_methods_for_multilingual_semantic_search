Kuriļu salu strīds ir strīds starp Japānu un Krieviju par dienvidu Kuriļu salu piederību. Strīdīgās salas šobrīd atrodas Krievijas Federācijas teritorijā kā Sahalīnas apgabala sastāvdaļa, taču tās par savu teritoriju uzskata arī Japāna, kas tās dēvē par Ziemeļu teritorijām (北方領土 Hoppō Ryōdo) jeb Dienvidčišimu (南千島 Minami Chishima). Kunašira (krievu Кунашир, japāņu 国後島 Kunashiri) Iturupa (krievu Итуруп, japāņu 択捉島 Etorofu) Šikotana (krievu Шикотан, japāņu 色丹島) Habomai (krievu Хабомай, japāņu 歯舞群島) 1855. gadā noslēgtajā Šimodas līgumā Krievijas impērijas un Japānas robeža bija noteikta starp Iturupas un Urupas salām. Visa Iturupa pienācās Japānai, savukārt visas salas uz ziemeļiem no tās - Krievijai. Sahalīnas sala bija kopējas pārvaldes teritorija jeb kondomīnija. Tomēr 1875. gada Pēterburgas līgumā Krievijas impērija atteicās no visām Kuriļu salām, pretī iegūstot Sahalīnu savā īpašumā. Pēc zaudētā Krievijas-Japānas kara 1905. gada Krievijas impērija Portsmutas līgumā atteicās no Sahalīnas dienvidu daļas. Pēc Otrā pasaules kara Japāna Sanfrancisko līgumā (1951) atteicās no Sahalīnas un Kuriļu salu ziemeļu daļas, ko tā ieguva 1905. gada 5. septembrī parakstītā Portsmutas līguma rezultātā. Par šādu Japānas teritorijas samazināšanu jau iepriekš bija vienojušies Sabiedroto spēki un tas bija viens no priekšnosacījumiem, lai PSRS iesaistītos militārā konfliktā pret Japānu. Taču PSRS izlēma neparakstīt Sanfrancisko līgumu un paturēt visas Kuriļu salas, iekļaujot tās Sahalīnas apgabalā. 2005. gada 7. jūlijā Eiropas Parlaments formulēja savu nostāju par šīm strīdus teritorijām, aicinot Krieviju atdot šīs salas Japānai. Krievija tūdaļ pat izteica protestu par šo lēmumu. 2006. gadā Krievijas Putina administrācija piedāvāja atgriezt Japānai Šikotanas un Habomai salas, ja Japāna piekristu abu pārējo salu palikšanai Krievijas sastāvā. Par šādu iespējamo robežu pēc potenciālās miera līguma parakstīšanas arī bija runa 1956. gada Padomju-Japānas kopdeklarācijā.