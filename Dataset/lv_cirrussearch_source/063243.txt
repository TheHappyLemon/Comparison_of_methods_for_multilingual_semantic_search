Enna Seleste Heiča (angļu: Anne Celeste Heche; dzimusi 1969. gada 25. maijā, mirusi 2022. gada 14. augustā) bija amerikāņu aktrise. Savu pirmo atpazīstamību ieguva ar dvīņu Vikijas Hadsones un Mārlijas Lovas lomu ziepju operā Another World (1987—1991), par ko viņa ieguva Daytime Emmy balvu un divas Soap Opera Digest balvas. 1990. gadu beigās viņa atpazīstamību ieguva ar lomu kriminālfilmā "Donijs Brasko" (1997), katastrofu filmā "Vulkāns" (Volcano, 1997), slešera filmā "Es zinu, ko jūs izdarījāt pagājušajā vasarā" (1997), politiskās satīras filmā "Aste luncina suni" (1997), spriedzes kinokomēdijā "Sešas dienas, septiņas naktis" (Six Days, Seven Nights, 1998) un trillera filmā Return to Paradise (1998). Atveidojusi Merionas Kreinas lomu Gasa Van Santa šausmu filmā "Psiho" (Psycho, 1998), par ko saņēma Saturna balvas nomināciju. Heiča piedalījusies vairākās neatkarīgajās filmās, piemēram drāmas filmā "Piedzimšana" (Birth, 2004), seksa kinokomēdijās "Brunču mednieks" (2009), Cedar Rapids (2011), drāmas filmā Rampart (2011) un melnajā kinokomēdijā Catfight (2016). Viņa saņēma labas kritiķu atsauksmes par lomu televīzijas filmā Gracie's Choice, par ko saņēma Primetime Emmy balvas nomināciju, bet par lomu Brodvejas lugā Twentieth Century saņēma nomināciju Tony balvai. Papildu kinolomām, Heiča filmējusies arī komēdijdrāmas televīzijas seriālos Men in Trees (2006—2008), Hung (2009—2011), Save Me (2013), Aftermath (2016) un militārajā televīzijas seriālā The Brave (2017). Viņa ieskaņojusi tēlu animācijas seriālā "Avatārs: Leģenda par Koru" (The Legend of Korra, 2014) un piedalījusies šova Dancing with the Stars (2020) 29. sezonā. 2022. gada 5. augustā Ennas Heičas vadītā automašīna ietriecās mājā, kā rezultātā automašīna aizdegās. Aktrise ar smagiem apdegumiem nogādāta slimnīcā, kur dažas dienas vēlāk no gūtajām traumām mira. Nellie Andreeva. «'The Brave' Canceled By NBC After One Season». Deadline (en-US), 2018. gada 11. maijs. Skatīts: 2018. gada 17. septembris. Lisa Richwine. «U.S. actor Anne Heche taken off life support 9 days after car crash». Reuters (angļu), 2022. gada 15. augusts. Arhivēts no oriģināla, laiks: 2022. gada 14. augusts. Skatīts: 2022. gada 15. augusts. Vikikrātuvē par šo tēmu ir pieejami multivides faili. Skatīt: Enna Heiča. IMDb profils (angliski) Internet Broadway Database profils (angliski) AllMovie profils (angliski)