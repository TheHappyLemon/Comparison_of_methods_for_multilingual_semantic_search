Nāsirs Bin Salāhs El Atīja (arābu: ناصر بن صالح العطية‎, Nāşir Bin Şālah al ’Aţţīyah; dzimis 1970. gada 21. decembrī Dohā) ir Kataras autosportists (piedalās pārsvarā rallijreida un rallija sacensībās) un stenda šāvējs. Kā šāvējs piedalījies piecās vasaras olimpiskajās spēlēs (1996, 2000, 2004, 2008, 2012), 2012. gadā Londonā izcīnījis bronzu. Vairākkārtējs Āzijas čempions šaušanā. 2011. gada Dakaras rallija uzvarētājs. N. El Atīja starptautiskajā rallijā debitēja 2004. gadā. Pēc diviem gadiem kopā ar britu stūrmani Krisu Patersonu izcīnīja pasaules čempiona titulu klasiskajā rallijā sērijveida automobiļu kategorijā (P-WRC). Tradicionāli piedalās Tuvo Austrumu klasiskā rallija čempionātā, kur viņš ir ieguvis čempiona titulu sešas reizes, kā arī WRC čempionātos S-WRC klasē. Pasaules atpazīstamību N. El Atīja ieguvis kā rallijreida braucējs. 2009. gada pavasarī N. El Atīja parakstīja līgumu ar rūpnīcas komandu Volkswagen un uzsāka dalību rallijreidos kopā ar stūrmani no Vācijas Timo Gotšalku. 2009. gada Dakaras rallijā, būdams līderis pēc sestā etapa viņš tika diskvalificēts par novirzīšanos no distances un deviņu kontrolpunktu izlaišanu. Nākamajā gadā viņi ieņēma otro vietu sacensību kopvērtējumā. 2011. gada Dakaras rallijā N. El Atīja un T. Gotšalks izcīnīja pirmo vietu automobiļu grupā ar Volkswagen Race Touareg 3 automašīnu. 2012. gadā šajās sacensībās viņš piedalās ar Hummer automobili. 2009. gada 13. februārī N. El Atīja debitēja arī šosejas autosporta sacīkstēs: Āzijas šosejas apļu sacīkstēs SpeedCar. Дакар-2009 - Жестокое наказание "Eurosport" Olympedia profils (angliski) The Sport.org profils (angliski) Munzüger Sport profils (vāciski) ISSF profils (angliski) eWRC-results.com profils (angliski)