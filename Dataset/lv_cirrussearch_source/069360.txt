Juris Umbraško (dzimis 1979. gada 29. jūlijā Jēkabpilī) ir bijušais latviešu basketbolists, spēlējis vieglā uzbrucēja pozīcijā, bijis Latvijas izlases dalībnieks. Divkārtējs Latvijas Basketbola līgas (LBL) čempions. Pēc spēlētāja karjeras beigām pievērsies trenera darbam, šobrīd ir LBL kluba "Rīgas Zeļļi" galvenais treneris. Basketbolists ir bijis arī viņa brālis Andris Umbraško, bet tēvs Vitālijs Umbraško ir pazīstams vieglatlētikas un fiziskās sagatavotības treneris. J. Umbraško karjeru pieaugušo basketbolā sāka LBL komandā ASK/Brocēni-LMT, no kā spēja pārcelties uz vienu no tolaik vadošajiem Eiropas klubiem, Eirolīgā spēlējošo Maskavas CSKA. 2002. gadā viņš atgriezās Latvijā, lai pārstāvētu BK Ventspils, kuras sastāvā 2002. un 2003. gadā izcīnīja Latvijas čempiontitulus. 2003. gada februārī Latvijas Basketbola savienība J. Umbraško uz diviem gadiem diskvalificēja par dopinga lietošanu (anaboliskie steroīdi), līdz ar to viņš nespēlēja 2002.—2003. gada sezonas otrajā pusē, kuru BK Ventspils noslēdza kā LBL čempioni. Basketbola laukumā pēc diskvalifikācijas atgriezās 2005. gada sākumā Južnijas "Himik" sastāvā; pēc tam vēl vairākas sezonas spēlējis Ukrainā, taču iepriekšējo augsto spēles līmeni vairs nesasniedza. 2008. gadā atgriezās Latvijā un pārstāvēja BK Ventspils un VEF Rīga (komanda kļuva par LBL čampioniem 2010.—2011. gada sezonā, tomēr J. Umbraško komandas sastāvā laukumā nedevās). 2011.—2012. gada sezonas sākumā J. Umbraško kopā ar Kasparu Ciprusu un Rinaldu Sirsniņu pievienojās Igaunijas komandai Rakveres "Tarvas". Par pēdējo komandu J. Umbraško spēlētāja karjerā kļuva Norvēģijas klubs Froya Basket. Spēlēja Latvijas U-22 izlasē 1998. gadā. Pieaugušo Latvijas basketbola izlasi J. Umbraško pārstāvēja no 2000. līdz 2002. gadam, taču nav piedalījies tās sastāvā lielajos turnīros. Uzreiz pēc spēlētāja karjeras beigām pievērsies trenera darbam ārpus Latvijas. Strādāja Krievijā, Norvēģijā un Igaunijā. 2018. gadā kļuva par Rakveres "Tarvas" galveno treneri. 2021. gadā J. Umbraško atgriezās Latvijā un pievienojās BK Liepāja, kur strādāja par vienu no Artūra Visocka-Rubeņa asistentiem. 2023. gada vasarā viņu apstiprināja par jaunā Latvijas—Igaunijas Basketbola līgas kluba "Rīgas Zeļļi" galveno treneri. Strādājis ar Latvijas jaunatnes izlasēm. «Juris Umbraško diskvalificēts.». Basketbols (latviešu). 2003-02-14. Skatīts: 2023-10-13. Delfi. «Pēc divu gadu diskvalifikācijas laukumā atgriezies Latvijas basketbolists Juris Umbraško». sports.delfi.lv (latviešu), 2005-01-18. Skatīts: 2023-10-13. Proballers. «Juris Umbrasko, Basketball Player». Proballers (angļu). Skatīts: 2023-10-13. «"Rīgas Zeļļus" trenēs Juris Umbraško». Jauns.lv (latviešu). Skatīts: 2023-10-13. Eurobasket spēlētāja(-s) profils (angliski) Eurobasket trenera(-es) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) RealGM Basketball profils (angliski)