The Who ir britu rokgrupa, kas darbojās no 1964. līdz 1982. gadam, periodiski 1980. un 1990. gados un kopš 1999. gada. Ziedu laikos grupa bija kvartets: Rodžers Daltrijs (vokālists), Pīts Taunzends (ģitāra), Džons Entvistls (basģitāra) un Kīts Mūns (bungas). Par vienu no grupas panākumu atslēgām uzskata enerģiskos koncertus. Grupa sākumā eksperimentēja ar nosaukumiem, mūzikas žanriem un instrumentiem. Sākumā grupa ir saukta gan par "The Confederates", "The Detours", gan arī par "The High Numbers". Starp mūzikas žanriem, ko spēlēja šīs grupas, bija džezs, kantrī un R&B. 1964. gadā Pīts Taunzends kādā koncertā sadauzīja galvu pret griestiem un dusmās salauza savu ģitāru. Vēlāk instrumentu iznīcināšana kļuva par ierastu lietu "The Who" koncertos. Grupa kļuva slavena, pateicoties dziesmai "My Generation". To uzskata par vienu no pirmajām proto-punk dziesmām. 1960. gados grupa izdeva divus konceptalbumus, The Who Sell Out un Tommy. Pirmais tika noformēts tā, it kā to raidītu kāda ofšoru radio stacija, savukārt otrais ir par kādu mēmu zēnu. "Tommy" tiek uzskatīts par vienu no pirmajām rokoperām. 1978. gadā nomira grupas bundzinieks Kīts Mūns, tomēr grupa turpināja darbību, aizvietojot Mūnu ar Keniju Džonsu. 1979. gada decembrī "The Who" kļuva par trešo rokgrupu (pēc The Beatles un The Band), kas ir bijusi uz žurnāla "TIME" vāka. Džonsa darbības laikā tika izdoti vēl divi albumi, Face Dances un It's Hard. 1982. gadā grupa beidza darbību sakarā ar Taunzenda nespēju veidot jaunu materiālu. Grupa vairākkārt ir apvienojusies uz dažiem koncertiem un no 1999. gada darbojas kā trio - Taunzends, Daltrijs un Entvistls. Par bundzinieku grupa nolīga Zaku Stārkiju, Kīta Mūna audzēkni un Ringo Stāra dēlu. 2002. gadā nomira Entvistls, tomēr grupa turpina darbību un 2006. gadā izdeva albumu "Endless Wire". 1. My Generation (1965. gada 3. decembris) 2. A Quick One (1966. gada 9. decembris) 3. The Who Sell Out (1967. gada 15. decembris) 4. Tommy (1969. gada 23. maijs) 5. Who's Next (1971. gada 31. jūlijs) 6. Quadrophenia (1973. gada 19. oktobris) 7. The Who By Numbers (1975. gada 18. oktobris) 8. Who Are You (1978. gada 18. augusts) 9. Face Dances (1981. gada 16. marts) 10. It's Hard (1982. gada 4. septembris) 11. Endless Wire (2006. gada 31. oktobris) Oficiālā mājaslapa (angliski)