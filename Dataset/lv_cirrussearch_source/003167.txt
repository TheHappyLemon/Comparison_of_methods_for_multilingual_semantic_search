Džeikobs "Džejs" Fransiss Spīrings (angļu: Jacob "Jay" Francis Spearing; dzimis 1988. gada 25. novembrī Mersisaidā, Anglijā) ir angļu futbolists, pussargs. Pašlaik (2021) pārstāv Anglijas klubu Tranmere Rovers. Spīrings bijis "Liverpool" U-18 vecuma grupas komandas kapteinis, kas ieguva FA Jaunatnes kausu 2007. gadā. Arī iepriekšējā sezonā viņš piedalījās šīs trofejas izcīņas finālā pret Mančestras "City", taču togad lielākoties mocījās ar kājas savainojumu. 2007. gada vasarā viņš tika izsaukts uz pieaugušo komandu, trenējoties kopā ar "Liverpool" pamatsastāva spēlētājiem. Ar šo Liverpūles klubu viņš saistīts kopš septiņu gadu vecuma. Viņš tika atzīts par labāko spēlētāju turnīrā "Torneo di Renate", kurā sacenšas U-20 vecuma grupas vienības. Turnīrā piedalījās arī "AC Milan" un "Parma" jauniešu komandas. Tāpat 2007./2008. gada sezonā Spīrings bija "Liverpool" rezervistu komandā, kas triumfēja Premjerlīgas rezervistu līgā. Pieaugušo komandas sastāvā Spīrings debitēja 2008. gada 9. decembrī, iznākot laukumā uz maiņu UEFA Čempionu līgas mačā pret "PSV Eindhoven", kurā "Liverpool" uzvarēja ar 3:1. Pussargs piedalījās arī 4:0 uzvarā pār Madrides "Real". 2009. gada 31. martā komandas galvenais treneris Rafaels Benitess paziņoja, ka piedāvās Spīringam jaunu līgumu. Tā paša gada 6. jūlijā tika izplatīta ziņa, ka futbolists piekritis trīs gadu kontraktam. 2009. gada 22. septembrī Spīrings pirmo reizi karjerā spēli uzsāka "Liverpool" pamatsastāvā. Viņš aizvadīja visu maču Līgas kausa izcīņā pret Līdsas "United". Anglijas Premjerlīgas spēlē pamatsastāvā viņš pirmo reizi izgāja 2009. gada 28. oktobrī mačā ar "Sunderland", vēlāk gan viņu nomainīja Havjers Maskerano. Taču "Liverpool" oficiālajā vietnē Spīrings saņēma mača labākā futbolista apbalvojumu. 2010. gada 22. martā "Liverpool" apstiprināja, ka izīrēs Spīringu citam angļu klubam "Leicester City". Viņš piedalījās deviņās spēlēs un guva vienus vārtus. Pēc īres termiņa beigām viņš atgriezās Liverpūlē. «Jay Spearing». Liverpool F.C. Skatīts: 2008. gada 9. decembris. «PSV 1 – Liverpool 3: match report». Liverpoolfc.tv. 2008-12-09. Skatīts: 2009-08-08. Steve Hunter. «Starlet set for Foxes». www.Liverpoolfc.tv (Liverpool F.C.), 2010-03-22. Skatīts: 2010. gada 22. marts. WorldFootball profils (angliski) Soccerbase spēlētāja profils (angliski) Transfermarkt spēlētāja profils (angliski) FBref spēlētāja profils (angliski) LFCHistory.net profils (angliski) Profils "Liverpool" oficiālajā vietnē (angliski) 4thegame profils (angliski) ESPN profils Arhivēts 2010. gada 5. februārī, Wayback Machine vietnē. (angliski)