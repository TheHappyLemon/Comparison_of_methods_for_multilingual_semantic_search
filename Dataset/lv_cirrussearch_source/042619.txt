Vladimirs Ļahovs (Владимир Афанасьевич Ляхов, dzimis 1941. gada 20. jūlijā, miris 2018. gada 19. aprīlī) bija PSRS kosmonauts, lidotājs. 1959. gadā Vladimirs Ļahovs pabeidza vidusskolu Antracitā. 1960. gadā viņš pabeidza lidotāju pirmapmācības aviācijas skolu. 1964. gada oktobrī Ļahovs absolvēja Harkivas augstāko kara aviācijas lidotāju skolu. Pēc tam viņš dienēja Pretgaisa aizsardzības karaspēkā kā lidotājs Sahalīnā, no 1966. gada Habarovskas novadā. 1965. gadā Ļahovs pieteicās kosmonautu trešajā iesaukumā. Viņš izgāja komisijas, bet netika uzņemts kosmonautu grupā, tomēr tika ieskaitīts rezervē. 1967. gada 7. maijā Vladimirs Ļahovs tika ieskaitīts kosmonautu nodaļā. Līdz 1969. gada jūlijam viņš izgāja kosmonautu vispārējo apmācību. No 1969. līdz 1973. gadam Ļahovs darbojās Spiral programmas grupā. No 1972. gada jūnija līdz 1973. gada aprīlim viņš izgāja sagatavošanas kursus, lai iegūtu izmēģinātājlidotāja kvalifikāciju. No 1974. gada janvāra līdz 1976. gadam Ļahovs gatavojās kosmosa kuģa 7K-S izmēģinājumu lidojumam kā apkalpes komandieris. 1975. gadā viņš neklātienē pabeidza Gagarina Kara aviācijas akadēmiju. 1976. gadā Ļahovs sāka gatavoties ekspedīcijai uz orbitālo staciju Saljut-6. 1978. gadā viņš bija kosmosa kuģa Sojuz-29 komandiera dublieris. Savu pirmo lidojumu kosmosā Vladimirs Ļahovs sāka 1979. gadā no 25. februārī kā kosmosa kuģa Sojuz-32 komandieris. Viņš kopā ar Valēriju Rjuminu veidoja Saljut-6 trešās pamatekspedīcijas apkalpi. Ļahovs veica neplānotu iziešanu kosmosā, lai atbrīvotu korpusā ieķērušos radioteleskopa antenu. Ļahovam un Rjuminam uz Zemes bija plānots atgriezties ar Sojuz-33, bet šim kosmosa kuģim aprīlī neizdevās saslēgšanās ar staciju, tāpēc jūnijā tika sūtīts Sojuz-34 bez apkalpes. 19. augustā Ļahovs un Rjumins ar Sojuz-34 atgriezās uz zemes. Viņi kosmosā bija 175 dienas 36 minūtes. Pēc tam Ļahovs gatavojās lidojumiem ar citu valstu pilsoņiem. 1981. gadā viņš bija Sojuz-39 komandiera dublieris. 1983. gadā viņš bija Sojuz T-8 komandiera dublieris. Otro kosmisko lidojumu Vladimirs Ļahovs sāka 1983. gada 27. jūnijā kā kosmosa kuģa Sojuz T-9 komandieris. Viņš kopā ar Aleksandru Aļeksandrovu veidoja Saljut-7 otrās pamatekspedīcijas apkalpi. Viņu lidojums tika pagarināts, jo 26. septembrī avarēja nesējraķete, un neizdevās palaist kosmosa kuģi ar apkalpi, kurai būtu jānomaina Ļahova apkalpe. Ļahovs ar Aļeksandrovu veica divas iziešanas kosmosā, lai uzstādītu saules bateriju papildsekcijas. Viņu lidojums beidzās 23. novembrī. No 1985. līdz 1987. gadam Ļahovs gatavojās kosmonauta glābēja programmā. 1988. gadā viņš bija Sojuz TM-5 komandiera dublieris. Trešo reizi kosmosā Vladimirs Ļahovs devās 1988. gada 29. augustā ar kosmosa kuģi Sojuz TM-6 kopā ar Valēriju Poļakovu un Afganistānas pirmo pārstāvi kosmosā Abdulu Ahadu Momandu, apmeklējot orbitālo staciju Mir. Pēc septiņām dienām Ļahovs ar Momandu kosmosa kuģī Sojuz TM-5 atstāja staciju. Pēc nolaižamā aparāta atdalīšanās nenostrādāja dzinējiekārta bremzēšanas manevram, un orbītā bija jāpaliek vēl diennakti. 7. septembrī Ļahovs ar Momandu atgriezās uz zemes. Pēc tam līdz 1994. gadam Lahovs bija kosmonautu glābēju grupas rezervē. Līdz 1988. gadam viņš bija Kosmonautu sagatavošanas centra pārvaldes priekšnieka vietnieks; pēc tam līdz 1994. gadam — kosmonautu vienības komandiera vietnieks. 1994. gadā Ļahovs atvaļinājās no bruņotajiem spēkiem pulkveža pakāpē, bet 7. septembrī atstāja kosmonautu vienību. No 1995. līdz 1998. gadam Vladimirs Ļahovs bija izdevniecības Rossija ģenerāldirektora vietnieks. Kosmisko lidojumu kopsavilkums: Ļahova biogrāfija astronaut.ru, (krieviski) Ļahovs Padomju Savienības Varoņu mājaslapā (krieviski)