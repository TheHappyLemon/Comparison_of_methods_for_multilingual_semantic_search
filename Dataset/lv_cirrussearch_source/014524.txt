Braiens Līčs (angļu: Brian Leetch; dzimis 1968. gada 3. martā) ir bijušais ASV hokejists, aizsargs, ASV hokeja izlases spēlētājs. Savas karjeras laikā aizvadīja 18 sezonas Nacionālajā hokeja līgā, no kurām 17 — Ņujorkas "Rangers". 1994. gadā izcīnījis Stenlija kausu, divas reizes kā līgas labākais aizsargs ieguvis arī Džeimsa Norisa balvu, 2009. gadā uzņemts Hokeja slavas zālē. Ņujorkas "Rangers" rindās Līčs debitēja 1987.—88. gada sezonā, taču nākamajā gadā, nostiprinoties komandas sastāvā, kā līgas labākais debitants ieguva arī Kaldera balvu. 1992. gadā Līčs ieguva Džeimsa Norisa balvu. 1993.—94. gada sezonā "Rangers" ar Līču sastāvā izcīnīja Stenlija kausu, Līčam iegūstot arī Kona Smita balvu. No 1997. līdz 2000. gadam Līčs bija "Rangers" komandas kapteinis. 2003.—04. gada sezonas izskaņā Līčs tika aizmainīts uz Toronto "Maple Leafs". 2004.—05. gada NHL sezonas lokauta laikā hokejists nespēlēja, taču 2005.—06. gada sezonu aizvadīja Bostonas "Bruins" rindās, pēc sezonas noslēdzot arī sava profesionālā spēlētāja karjeru. ASV hokeja izlases rindās spēlējis 1988., 1998. un 2002. gada olimpisko spēļu turnīros, 2002. gadā izcīnot sudrabu, kā arī divos Pasaules čempionātos un abās Pasaules kausa izcīņās. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)