Nīls Persivāls Jangs (angļu: Neil Percival Young, dzimis 1945. gada 12. novembrī) ir Kanādas mūziķis. Janga mūzikas raksturīgākās iezīmes ir tikai viņam raksturīgā ģitārspēle, augstā, nazālā balss un personiskie, reizēm politiskie, dziesmu teksti. Jangs Rokenrola slavas zālē ir uzņemts divas reizes: 1995. gadā kā solomākslinieks un 1997. gadā kā grupas Buffalo Springfield dalībnieks. Ar Bernarda Šeikija pseidonīmu Jangs arī režisējis vairākas, galvenokārt muzikālas filmas. 2009. gadā Jangs kļuva par Kanādas ordeņa komandieri. Savu muzikālo karjeru Jangs uzsāka 60. gadu sākuma, kopā ar jaunu kanādiešu grupu izpildot grupas The Shadows dziesmas. 1965. gadā Jangs pārcēlās uz Kaliforniju un kopā ar Stīvenu Stilsu, Brūsu Palmeru un vairākiem citiem jauniem mūziķiem nodibināja grupu Buffalo Springfield, kas ātri guva panākumus, galvenokārt pateicoties veiksmīgajam singlam For What It's Worth un debijas albumam. Neilgi pēc to izdošanas Palmeru, kurš ASV uzturējās nelegāli, aizturēja un deportēja. Savas basa partijas viņš ierakstīja neklātienē, bet tas sagrāva grupas radošo līdzsvaru. Vairākās no grupas otrā albuma Buffalo Springfield Again dziesmām, ieskaitot divas Janga kompozīcijas, no grupas dalībniekiem ierakstā piedalījās tikai viens vai divi, un pēc tā izdošanas grupa vienojās par bezstrīda darbības izbeigšanu, taču līguma nosacījumu dēļ tika ierakstīts vēl viens albums — Last Time Around. 2022. gada 24. janvārī mūziķis Nīls Jangs nosūtīja Spotify atklātu vēstuli, kurā to nodēvēja par "dzīvību apdraudošas COVID-19 dezinformācijas mājvietu".Jangs pieprasīja, lai no tās tiktu izņemta visa viņa mūzika, jo nevēlas, lai tā atrastos vienā platformā ar Džo Rogana raidierakstu The Joe Rogan Experience, ko viņš apsūdzēja maldinošas informācijas izplatīšanā par COVID-19. Uz to Spotify reaģēja, no platformas izņemot Janga mūziku. Atbalstot Jangu, savu mūziku no Spotify izņēma arī dziedātāja Džonija Mičela un ģitārists Nils Lofgrens, bet izdot jaunas raidierakstu sērijas platformā uz nenoteiktu laiku pārtrauca pētniece Brenē Brauna. «'Spotify' atsakās no Nīla Janga mūzikas pēc rokzvaigznes ultimāta par Džo Rogana podkāstiem». Delfi. LETA. 2022. gada 27. janvāris. Skatīts: 2022. gada 18. februārī. Keitija Krastiņa. «Par spīti Džo Rogana izplatītajai dezinformācijai par Covid-19 “Spotify” no viņa neatteiksies». kursors.lv, 2022. gada 28. janvāris. Skatīts: 2022. gada 18. februārī. «Džonija Mičela seko Janga piemēram un arī izņem savu mūziku no "Spotify"». tvnet.lv. 2022. gada 29. janvāris. Skatīts: 2022. gada 18. februārī. «Kanādiešu mūzikas leģenda Džonija Mičela solidarizējas ar Nīlu Jangu un boikotē 'Spotify'». Delfi. 2022. gada 29. janvāris. Skatīts: 2022. gada 18. februārī. «Nīls Jangs "Spotify" darbiniekus aicina pamest kompāniju». tvnet.lv. 2022. gada 8. februāris. Skatīts: 2022. gada 18. februārī.