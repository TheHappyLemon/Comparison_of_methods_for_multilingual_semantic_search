Džammu un Kašmīra (dogru: जम्मू और कश्मीर, urdu: جموں اور کشمیر, Jammūn va Kaśmīr) ir viena no Indijas savienības teritorijām, kas robežojas ar Ladākhu ziemeļaustrumos, Pendžābas un Himāčalas Pradēšas štatiem dienvidaustrumos, kā arī ar Pakistānu rietumos un ziemeļos. Teritorijas platība ir 42 241 km². Administratīvais centrs vasarā ir Džammu, bet ziemā štata lielākā pilsēta Šrīnagara. 2011. gadā tagadējā Džammu un Kašmīras teritorijā dzīvoja aptuveni 12,3 miljoni iedzīvotāju. Džammu un Kašmīra sastāv no diviem etniski un reliģiski atšķirīgiem reģioniem. Džammu daļā 2011. gadā dzīvoja vairāk nekā 5,3 miljoni iedzīvotāju, lielākoties hinduisti (66%) un musulmaņi (30%). Lielākā etniskā grupa ir dogri (47%). Savukārt Kašmīras reģionā (Kašmīras ielejā) 2011. gadā dzīvoja 6,9 miljoni iedzīvotāju, vairāk nekā 97% ir musulmaņi. Gandrīz visi Kašmīras ielejas iedzīvotāji runā kašmiriešu valodā. 1954. gadā pieņemtais Indijas konstitūcijas 370. pants Kašmīrai deva tiesības uz savu atsevišķu konstitūciju, karogu un neatkarīgu lēmumu pieņemšanā visās jomās, izņemot aizsardzību, ārlietas un sakarus. Indijas parlaments 2019. gada 6. augustā apstiprināja valdības plānu, kas anulēja štata autonomiju un līdz 31. oktobrim izveidoja divas jaunas savienības teritorijas — vienu Džammu un Kašmīras, bet otru Ladākhas teritorijā. ANO ģenerālsekretārs aicina uz "maksimālu savaldību" Kašmirā LETA/AFP 2019. gada 9. augustā Džammu un Kašmīra (štats) Kašmīra Vikikrātuvē par šo tēmu ir pieejami multivides faili. Skatīt: Džammu un Kašmīra.