Vindmilas salas (angļu: Windmill Islands) ir no ledus brīvu klinšainu salu arhipelāgs Austrumantarktīdas piekrastē. Izvietotas Vinsēnas līča ziemeļaustrumos Bada krastā rietumos no Lo leduskupola. Arhipelāgs sastāv no vairākām salu grupām: Ziemeļu grupa (Sveina salas un Kronka salas iepretī Klārka un Mičela pussalām) sastāv pārsvarā no zemām klinšu saliņām 5 km joslā gar piekrasti. Dienvidu grupa (starp Mičela pussalu un Vanderforda glečeru) sastāv no līdz pat 100 m augstām klinšu salām, starp kurām ir arhipelāga lielākās Holla, Forda un Herringa salas. Jūras salu grupa sastāv no divām no krasta attālāk esošām salu grupām - Donovana salas (9,5 km no Klārka pussalas) un Freizera salas (16 km no Beilija pussalas). Salas pirmoreiz tika nokartētas pēc operācijas Highjump gaitā veiktajām aerofotogrāfijām (1946-1947). Nosauktas par godu amerikāņu antarktiskās operācijas Windmill personālam, kas Holla salā 1947. gadā ierīkoja aerofotogrāfēšanas atbalsta punktu. Vindmilas salās gada vidējā temperatūra svārstās no vasarā 0,3 °C līdz -14,9 °C ziemā. Maksimālā un minimālā novērotā temperatūra ir 9,2 °C un -41 °C. Vidējais nokrišņu daudzums ir 175 mm gadā (pārsvarā sniega veidā). 96 dienas gadā vēja ātrums pārsniedz 54 km/h. Salās novērojama bagātīga jūrasputnu un zīdītāju daudzveidība. Zīdītāji pārstāvēti ar piecu sugu roņiem (visvairāk Vedela roņi), putni - ar pingvīniem, vētrasputniem, klijkaijām. Divām teritorijām Vindmilas salās piešķirts speciāli aizsargājamas teritorijas statuss: Freizera salām 16 km no piekrastes un Arderija un Odberta salām Sparksa līcī dienvidos no Mičela pussalas. «Windmill Islands. Introduction». Arhivēts no oriģināla, laiks: 2009. gada 25. jūnijā. Skatīts: 2010. gada 25. maijā. United States Gazetteer Id 133776 «Management Plan for Antarctic Specially Protected Area No. 160». Arhivēts no oriģināla, laiks: 2010. gada 6. jūlijā. Skatīts: 2010. gada 25. maijā. Draft revised management plan for Ardery island and Odbert island, Antarctic Specially Protected Area No. 103[novecojusi saite] Boating in the Windmill Islands Vindmilas salu karte