Šis raksts ir par Jūrmalas daļu. Par citām jēdziena Priedaine nozīmēm skatīt nozīmju atdalīšanas lapu. Priedaine ir Jūrmalas pilsētas daļa, kas atrodas Lielupes labajā krastā 8 km no pilsētas centra un 17 km no Rīgas. Starp Priedaini un Vārnukrogu Lielupes krastā atrodas Baltā kāpa. Pāri Lielupei ved dzelzceļa tilts, kas savieno dzelzceļa posmu starp Priedaines un Lielupes stacijām. Priedainē ir atrastas divas akmens laikmeta apmetnes (Vārnukrogā un Priedaines mežā), līdz ar to šī ir senākā apdzīvotā vieta Jūrmalā. 19. gadsimtā Vecās Ģertrūdes baznīcas vācu draudze atklāja pirmo zināmo pansiju šajā vietā. Apdzīvota vieta Priedaine (vācu: Kiefernhalt) šeit ir izveidojusies 19. gadsimta beigās. Jau 1911. gadā šeit bija uzceltas vairāk kā 100 mājas; apbūve lielākoties sastāvēja no privātmājām un vasarnīcām. 1935. gadā Salas pagasta Priedainei piešķīra biezi apdzīvotas vietas (ciema) statusu. 1949. gada 7. aprīlī Priedaine tika iekļauta tobrīd pastāvošajā Rīgas pilsētas Jūrmalas rajonā. Padomju laikos šeit tika izveidota kūdras apstrādes rūpnīca, dzelzsbetona konstrukciju ražotne. Šai laikā arī tika uzcelta skola un vietējais kultūras nams. Pirmais dzelzceļa tilts šeit tika izveidots 19. gadsimta otrā pusē, bet tika iznīcināts Pirmā pasaules kara laikā. 1922. gadā tas tika atjaunots, bet 1944. gadā tas atkal tika izpostīts. 1949. gadā tika atkal atjaunots un laikā no 1986. līdz 1988. gadam rekonstruēts. Priedaines dzelzceļa stacija tika uzcelta 1938. gadā. Tā ir būvēta funkcionālisma stilā. Autosatiksmes tilts starp abiem Lielupes krastiem Priedainē tika uzcelts 1962. gadā. «Jūrmalas pilsētas teritorijas plānojums». Arhivēts no oriģināla, laiks: 2016. gada 5. martā. Skatīts: 2013. gada 3. jūlijā. «Priedaine - senākā apdzīvotā vieta Jūrmalā». lsm.lv. Skatīts: 2019. gada 27. oktobrī. Okupētās Latvijas administratīvi teritoriālais iedalījums. Latvijas Valsts arhīvu ģenerāldirekcija. Rīga, 1997. ISBN 9984-9256-0-9 priedaine.lv