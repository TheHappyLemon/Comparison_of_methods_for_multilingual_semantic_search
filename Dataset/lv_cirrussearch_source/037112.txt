Johans Jēkabs Leventāls (angļu: Johann Jacob Löwenthal, ungāru: Löwenthal János Jakab; 1810. gada 15. jūlijs Budapešta — 1876. gada 20. jūlijs Austrumsaseksa) bija Ungārijā dzimis Lielbritānijas šahists. Piedzimis ebreju tirgotāja ģimenē Budapeštā, kur pabeidzis ģimnāziju. 19. gadsimta vidū bijis viens no Ungārijas vadošajiem šahistiem. No 1842. līdz 1845. gadam piedalījies korespondencšaha mačā starp Budapeštu un Parīzi, kurā kopā ar Budapeštas šahistiem Jožefu Sēnu un Vincenzu Grimmu abās partijās izdevies uzvarēt Parīzes šahistus. 1846. gadā Vīnē mačā uzvarējis Kārli Hampi ar 5:4. Aktīvi atbalstījis Ungārijas 1848. gada revolūciju, iesaistoties Lajoša Košuta vadītās valdības administrācijas darbā. Pēc revolūcijas sakāves bijis spiests emigrēt. 1849. gadā devies uz ASV, kur 1850. gadā nospēlējis nelielu maču ar trīspadsmitgadīgo amerikāņu šahistu Polu Morfiju, kurā zaudējis ar ½:1½. Taču 1851. gadā atgriezies Eiropā un apmeties Londonā. Vēlāk Anglijā nodzīvojis līdz sava mūža beigām. 1857. gadā Mančestrā uzvarējis Lielbritānijas šaha asociācijas turnīrā, apsteidzot Ādolfu Andersenu. 1858. gadā Birmingemā uzvarējis citā šaha turnīrā, apsteidzot Ernestu Kārli Falkbēru, Hauardu Stauntonu un Pjēru Sentamānu. Nospēlējis vairākus mačus ar sava laika vadošajiem šahistiem: 1851. gadā zaudējis Ādolfam Andersenam ar 2:5, 1852. gadā uzvarējis Bernhardu Horvicu ar 4:1, 1853. gadā zaudējis Danielam Harvicam ar 15:16. 1858. gadā zaudējis maču Polam Morfijam ar 4:10 (+3, −9, =2). Neraugoties uz sagrāvi, tas bijis viens no labākajiem Eiropas šaha meistaru rezultātiem mačos pret Morfiju. Aktīvs Anglijas šaha dzīves organizators. 1860. gadā izdevis pirmo Pola Morfija partiju apkopojumu grāmatā Morphy’s games. Vairākus gadus bijis britu žurnāla The Chess Player's Magazine redaktors (1863—1867). Morphy - Loewenthal (1858) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)