Reģimants Adomaitis (lietuviešu: Regimantas Adomaitis, dzimis 1937. gada 31. janvārī, miris 2022. gada 20. jūnijā) bija lietuviešu teātra un kino aktieris. Dzimis 1937. gada 31. janvārī Šauļos inženiera ģimenē. Studēja Viļņas Universitātes Fizikas un matemātikas fakultātē un Viļņas konservatorijas aktiermākslas nodaļā. Strādāja Marijampoles teātrī, tad Kauņas Drāmas teātrī (1963—1967). Filmējās Vītauta Žalakeviča filmās "Neviens negribēja mirt" (Niekas nenorėjo mirti, 1966) un "Tas saldais brīvības vārds" (Это сладкое слово — свобода!, 1973), Grigorija Kozinceva filmā "Karalis Līrs" (1970), filmā "No atpūtnieku dzīves" (Из жизни отдыхающих, 1981), fantastikas filmā "Grūti būt dievam" (1989) un daudzās citās filmās. Kopš 1967. gada bija Lietuvas Nacionālā drāmas teātra aktieris Viļņā. 1983. gadā režisors Aloizs Brenčs viņam piedāvāja lomu Rīgas Kinostudijas trīssēriju detektīvfilmā "Mirāža", bet 1996. gadā filmā "Anna". 1988. gadā Adomaitis kopā ar 34 domubiedriem izveidoja Sajūdis Reformu kustību. Miris 2022. gada 20. jūnijā Viļņā. 1979. gadā Adomaitim tika piešķirts Lietuvas PSR Tautas skatuves mākslinieka nosaukums, bet 1985. gadā — PSRS Tautas skatuves mākslinieka nosaukums. 1997. gadā apbalvots ar Lietuvas Dižkunigaiša Ģedimina ordeņa Komandiera krustu. Mūžībā devies izcilais lietuviešu aktieris Reģimants Adomaitis lsm.lv 2022. gada 20. jūnijā IMDb profils (angliski)