Point Me at the Sky ir britu rokgrupas Pink Floyd piektais singls, kas izdots Apvienotajā Karalistā, 1968. gada 17. decembrī. Dziesma ir viena no agrīnākajām Deivida Gilmora un Rodžera Votersa sadarbībām dziesmu komponēšanā. Singls netika izdots Amerikas Savienotajās Valstīs, taču izdevēju kompānija Capitol Records to izdeva Kanādā, kā arī Japānā un vairākās Eiropas valstīs. Pantā vokālus izpilda Deivids Gilmors, taču bridžā viņš dzied duetā ar Rodžeru Votersu. Dziesmas tekstā iekļauti vārdi "If you survive till 2005" (Ja tu izdzīvosi līdz 2005. gadam) - bieži šī rinda tiek apskatīta kā nejauši izteikts pareģojums par grupas vienreizējo atkalapvienošanos 2005. gadā notikušajā Live 8 labdarības koncertā. Singls neiekļuva pirktāko singlu topos. Vēlāk tā B puse, Careful with That Axe, Eugene kļuva daudz populārāka; vēlāk tā iekļauta divos Pink Floyd albumos un regulāri spēlēta koncertos līdz pat septiņdesmito gadu vidum. Point Me at the Sky drīz pēc izdošanas kļuva par vienu no grupas retākajām oficiāli izdotajām dziesmām. Tā netika iekļauta 1971. gada izlasē Relics, un vispār netika pārizdota līdz pat 1992. gadā iznākušajam Shine On ierakstu apkopojumam - tur tā pieejama papildus diskā The Early Singles. Pink Floyd uzfilmēja singla veicināšanas videoklipu, kur viņi redzami pozējot brillēs un lidotāju formās pie senlaicīgas lidmašīnas ar reģistrācijas numuru G-ANKB, zināms, ka tā ir de Havilland DH 82A Tiger Moth. Attēls no šīs fotosesijas bija iekļauts kā reklāma Lielbritānijas singla izdevumā un kā vāka attēls Nīderlandes singla izdevumā. Citi attēli tika iekļauti 1973. gada izlases A Nice Pair izdevumā un 1992. gadā izdotā albuma A Saucerful of Secrets pārpirmveidotā izdevuma bukletā. Videoklipā redzama arī vēl viena senlaicīga lidmašīna - tās reģistrācijas numurs ir G-ABDO un modelis AVRO 504N un skati ar vilcieniem, kas filmēti Pedingtonas stacijā. Deivids Gilmors - Elektriskā ģitāra un vokāls Rodžers Voterss - Basģitāra un vokāls Riks Raits - Klavieres, ērģeles un bekvokāls Niks Meisons - Bungas un perkusija Losandželosas grupa Acid Casualties ierakstīja dziesmas kaverversiju, kurā piedalījās arī grupas The Doors ģitārists Robijs Krīgers. Šī dziesmas versija tika iekļauta viņu vienīgajā, 1982. gadā izdotajā, albumā Panic Station. «Air-Britain : G-ANKB». Skatīts: 2011. gada 17. septembris. (angliski) «Aircraft G-ADBO, Av Roe And Co Ltd AVRO 504N C/N K2354». Arhivēts no oriģināla, laiks: 2012. gada 29. martā. Skatīts: 2011. gada 17. septembris. (angliski)