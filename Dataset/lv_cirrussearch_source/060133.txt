Ziemeļu madara (Galium boreale) ir mainīga izskata augu suga rubiju dzimtas madaru ģintī. Savvaļā tā ir plaši sastopama Ziemeļpolam tuvos apvidos, tostarp, Latvijā, pļavās, atmatās, ceļmalās un skrajos mežos. Ziemeļu madara ir daudzgadīgs, 20-50 cm augsts lakstaugs ar stāvu, stīvu, četršķautņainu, zarainu stublāju, kurš dažreiz ir klāts ar īsiem matiņiem. Stublājs pie pamata ir mazliet pacils un tam mēdz būt neziedoši zari. Lapām ir 3 dzīslas un tās ir izvietotas neīstos mieturos pa 4. Pēc formas tās ir lancetiskas, 2—4 cm garas un 0,3—0,8 cm platas, raupjas, tās ir visplatākās lapu apakšdaļā. Lapas apakšpusē uz dzīslām var būt sīki dzelonīši. Ziedi ir izvietoti blīvās, skarveidīgās ziedkopās stublāja un zaru galā. Vainags ir balts un četrdaļīgs. Auglis ir riekstiņš skaldauglī, kas ir blīvi klāts ar atliektiem, cietiem matiņiem. Zied no jūlija līdz septembrim. «ziemeļu madara - Galium boreale L. - Augi - Latvijas daba». www.latvijasdaba.lv. Skatīts: 2022-02-08. Vikikrātuvē par šo tēmu ir pieejami multivides faili. Skatīt: Ziemeļu madara. Encyclopædia Britannica raksts (angliski) Encyclopædia of Life raksts (angliski)