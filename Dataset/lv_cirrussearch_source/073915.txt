Šis raksts ir par pilsētu Vācija. Par pilsētu Šveicē skatīt rakstu Fribūra. Freiburga Breisgavā (vācu: Freiburg im Breisgau, izrunā: [ˈfʁaɪbʊʁk ʔɪm ˈbʁaɪsɡaʊ]) ir pilsēta Vācijas dienvidrietumos, Bādenes-Virtembergas federālajā zemē, Švarcvaldē, netālu no Vācijas robežas ar Franciju. No 1945. līdz 1952. gada aprīlim bija Bādenes federālās zemes administratīvais centrs. 2021. gadā pilsētā dzīvoja 232 tūkstoši iedzīvotāju, līdz ar to tā ir ceturtā lielākā Bādenes-Virtembergas pilsēta uzreiz aiz Štutgartes, Manheimas un Karlsrūes. Freiburgu uzskata par vienu no Vācijas tradicionālajām universitātes pilsētām. Alberta Ludviga Universitāte dibināta 1457. gadā. Freiburga neoficiāli tiek dēvēta par Švarcvaldes galvaspilsētu (Schwarzwaldhauptstadt). Freiburgā atrodas Daugavas Vanagu latviešu centrs “Bērzaine”, kas ir viens no pēdējiem publiski pieejamiem latviešu īpašumiem Eiropā. Centrs pastāv jau vairāk kā 60 gadus. 1120. gadā Freiburgu dibināja Zāringenes dzimtas hercogi kā brīvu tirdzniecības pilsētu (no tā ir radies arī pilsētas nosaukums). 1218. gadā tā nonāca Bātūrahas grāfa pakļautībā, kurš ieguva arī Freiburgas grāfa titulu. 1457. gadā Hābsburgu dinastijas erchercogs Albrehts VI dibināja Alberta Ludviga Universitāti. Freiburga smagi cieta no bombardēšanas Otrā pasaules kara laikā. Pēc kara pilsētu atjaunoja pēc viduslaiku plāniem. Freiburga atrodas Bādenes-Virtembergas federālās zemes dienvidrietumos, Augšreinas zemienes dienvidaustrumu malā, kur sākās jau Švarcvaldes kalnu grēda. Cauri pilsētai plūst Dreizamas upe. Tuvākās lielās pilsētas ir Miluza (46 km taisnā līnijā uz dienvidaustrumiem), Bāzele (51 km uz dienvidiem), Strasbūra (66 km uz ziemeļiem), Cīrihe (85 km uz dienvidaustrumiem), Karlsrūe (120 km uz ziemeļiem) un Štutgarte (133 km uz ziemeļaustrumiem). Pilsētas centrs atrodas 278 metrus virs jūras līmeņa. Zemākā vieta ir 196 metri v.j.l. Valtershofenē, bet augstākā vieta ir 1284 metri Šauinslandē. Pēc meteoroloģiskajiem datiem tiek uzskatīts, ka šī ir saulainākā un siltākā pilsēta Vācijā.[nepieciešama atsauce] 2013. gada 27. jūlijā Freiburgā gaisa temperatūra sasniedza 40,2 °C, kas bija Vācijas siltuma rekords līdz 2019. gada jūlijam. Vācijas futbola Bundeslīgā pilsētu pārstāv futbola klubs SC Freiburg. Freiburgā bāzējās arī futbola klubs Freiburger FC, kas bija viens no Vācijas Futbola asociācijas dibinātājiem un 1907. gadā kļuva par Vācijas čempioniem. 2022. gada Vācijas pašvaldību reģistrs; pārbaudes datums: 7 oktobris 2023. Vikikrātuvē par šo tēmu ir pieejami multivides faili. Skatīt: Freiburga. Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski)