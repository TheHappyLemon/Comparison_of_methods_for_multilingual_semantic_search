Žans Kalvins (franču: Jean Calvin, izrunā: [ʒɑ̃ kalvɛ̃], viduslaiku franču: Jehan Cauvin, latīņu: Ioannes Calvinus; dzimis 1509. gada 10. jūlijā, miris 1564. gada 27. maijā) bija reformācijas laika Francijas Karalistes un Šveices teologs un mācītājs. Kalvins bija galvenā figūra teoloģijas sistēmas attīstībā, ko vēlāk nodēvēja par kalvinismu. Viņa zināmākais rakstītais darbs ir "Kristīgās reliģijas institūcijas". Žans Kalvins ir dzimis 1509. gada 10. jūlijā Nojonā, Pikardijā. Viņa vārds viduslaiku franču valodā tiek rakstīts kā Jehan Cauvin, kas latviski atveidojams kā Žans Kovēns. Viņa tēvs bija Žerārs Kovēns (Gérard Cauvin), bet māte — Žanna le Franka (Jeanne le Franc). Kad Žanam Kalvinam bija trīs gadi, viņa māte Žanna le Franka nomira. Saskaņā ar tradicionālām Žana Kalvina biogrāfijām, 1523. gadā Parīzē viņš sāka studēt teoloģiju, taču nav saglabājušies nekādi tieši dokumenti, kas to apliecinātu. 1525. vai 1526. gadā Žans Kalvins sāka mācīties Orleānas Universitātē tieslietas un humanitārās zinātnes. 1529. gadā, nepabeidzot iepriekš uzsāktās studijas Orleānā, viņš sāka studēt Buržas Universitātē, kur apguva sengrieķu valodu, kas vēlāk noderēja Jaunās Derības studēšanai. 1531. gadā nomira Žana Kalvina tēvs Žerārs Kovēns. 1520. gados viņš nostājas pret Romas Katoļu baznīcu. Pēc protestantu vajāšanām Francijas Karalistē, Kalvins bija spiests bēgt uz Bāzeli, kur 1536. gada martā izdeva savu pazīstamāko darbu "Kristīgās reliģijas institūcijas" (Institutio Christianae religionis). 1536. gadā tika uzaicināts reformēt baznīcu Ženēvā, tomēr 1538. gadā tika no turienes padzīts un apmetās Strasbūrā. 1541. gadā Žans Kalvins atgriezās Ženēvā, kur veica radikālas reliģiskas un sabiedriskas reformas. Žans Kalvins nomira 1564. gada 27. maijā Ženēvā. «Izcilā Ženēvas reformatora Žana Kalvina (1509-1564) biogrāfija». Rīgas reformātu Bībeles draudze. Skatīts: 2009. gada 20. februārī. Vikikrātuvē par šo tēmu ir pieejami multivides faili. Skatīt: Žans Kalvins. «John Calvin» (angļu). Encyclopedia Britannica. «John Calvin» (angļu). Catholic Encyclopedia. «Кальвин» (krievu). Большая российская энциклопедия. Arhivēts no oriģināla, laiks: 2020. gada 7. maijā. Skatīts: 2020. gada 10. jūnijā.