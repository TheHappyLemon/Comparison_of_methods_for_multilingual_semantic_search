Džoels Hanss Embīds (angļu: Joel Hans Embiid; dzimis 1994. gada 16. maijā Jaundē) ir Kamerūnas basketbolists, spēlē centra pozīcijā. 2024. gadā pārstāv Nacionālās basketbola asociācijas (NBA) klubu Filadelfijas "76ers", kurā spēlē visu savu profesionālā basketbola karjeru. Dž. Embīds ir sešas reizes piedalījies NBA Visu Zvaigžņu spēlē, divās sezonās bijis līgas rezutatīvākaiso spēlētājs, kā arī 2023. gadā tika atzīts par NBA sezonas vērtīgāko spēlētāju. 2023. gadā tika paziņots, ka Dž. Embīds izšķīries pārstāvēt ASV basketbola izlasi un tās sastāvā piedalīties 2024. gada olimpiskajās spēlēs Parīzē. Sākotnēji trenējies volejbolā, bet 15 gadu vecumā pievērsies basketbolam, kur par viņa elku kļuva Nigērijā dzimušais basketbolists Hakīms Oladžuvons. Starptautiskā līmenī Dž. Embīda talants tika pamanīts Kamerūnā dzimušā NBA spēlētāja Lukas Mbā a Mute rīkotajā jauno spēlētāju nometnē. Ar viņa atbalstu jaunais spēlētājs 16 gadu vecumā nonāca ASV, kur mācījās vidusskolā un trenējās basketbolā. Pēc sekmīgas karjeras vidusskolu basketbolā Dž. Embīds 2012. gadā pievienojās Kanzasas Universitātes komandai NCAA. Pēc vienas sezonas NCAA, kurā spēlētājs guva traumu, līdz ar to piedalījās tikai 28 spēlēs, 2014. gada NBA draftā Dž. Embīdu ar kopējo 3. kārtas numuru izraudzījās Filadelfijas "76ers". Traumu dēļ divas pirmās sezonas spēlētājs izlaida, līdz ar to tikai 2016.—2017. gada NBA sezona kļuva par viņa debijas sezonu. Izlaisto sezonu laikā spēlētājs iemantoja iesauku the Process, jo komandai, kas šajā laikā neguva panākumus, bija sauklis Trust the process. Biežās traumas ietekmējušas arī spēlētāja turpmāko karjeru. 2016.—2017. gada debijas sezona Dž. Embīdam bija veiksmīga, tās noslēgumā viņš tika iekļauts simboliskajā debitantu izlasē. Līdzšinējā karjerā traumu dēļ spēlētājs samērā daudz spēļu ir bijis spiests izlaist. Trijās no pirmajām četrām sezonām komanda ar Dž. Embīdu sastāvā iekļuva izslēgšanas spēlēs, gan netiekot tālāk par play-off otro kārtu. Dž. Embīds piecas reizes ir izpelnījies godu piedalīties NBA Visu Zvaigžnu spēlē. 2021.—2022. gada sezonas noslēgumā viņš kļuva par līgas rezutatīvāko spēlētāju, gūstot vidēji 30,6 punktus spēlē un kļūstot par pirmo ārzemju spēlētāju, kā arī par pirmo centra spēlētāju kopš Šakila O'Nīla 2000. gadā, kam tas ir izdevies. 2022. gada novembrī viņš aizvadīja savu karjeras rezultatīvāko spēli, gūstot 59 punktus uzvarā pār Jūtas "Jazz" (105—98), pie kam dienu vēlāk guva 42 punktus citā uzvarā pār Atlantas "Hawks" (121—109). 2022.—2023. gada sezonas noslēgumā viņš vēlreiz kļuva par līgas rezutatīvāko spēlētāju un tika atzīts arī par NBA sezonas vērtīgāko spēlētāju. 2024. gada 22. janvāra uzvarā pret Sanantonio "Spurs" (133–123) Dž. Embīds guva 70 punktus, labojot Vilta Čemberlena 1967. gadā uzstādīto kluba rezultativitātes rekordu. Dž. Embīds nav pārstāvējis Kamerūnas basketbola izlasi. 2022. gadā tika izplatīta informācija, ka viņš pretendē uz Francijas pilsonību un plāno spēlēt Francijas izlasē. Jūlijā Dž. Embīds ieguva Francijas pilsonību, bet septembrī arī ASV pilsonību. 2023. gada oktobrī tika paziņots, ka Dž. Embīds izšķīries pārstāvēt ASV basketbola izlasi un tās sastāvā piedalīties 2024. gada olimpiskajās spēlēs Parīzē. A process toward success: Joel Embiid era begins (at last) in Philly nba.com Scoring Title Tracker: Joel Embiid becomes 1st center since Shaquille O'Neal to win honors nba.com «Jazz vs. 76ers - NBA Game Summary - November 13, 2022». ESPN (angļu). Skatīts: 2022-11-16. «Joel Embiid scores career-high 70 points in Philadelphia 76ers' win over San Antonio Spurs - CBS Philadelphia». www.cbsnews.com (en-US). 2024-01-22. Skatīts: 2024-01-23. «Joel Embiid getting the French nationality». Eurohoops (angļu). 2022-05-02. Skatīts: 2022-05-05. «Embiid a U.S. citizen: 'Blessing' to be American». ESPN.com (angļu). 2022-09-29. Skatīts: 2022-11-16. «https://twitter.com/ramonashelburne/status/1709959678518825242?t=UBpbWeQcOwTmQwXfEc6GIw&s=03». X (formerly Twitter) (angļu). Skatīts: 2023-10-06. Vikikrātuvē par šo tēmu ir pieejami multivides faili. Skatīt: Džoels Embīds. Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) ESPN NBA profils (angliski) RealGM Basketball profils (angliski)