Bētleme, arī Beit Lehma (arābu: بيت لحم‎, Beit Lahm vai Bayt Laḥm; ivritā: בֵּית לֶחֶם, Beit Lehem), ir pilsēta Palestīnas Valstī. Tā atrodas Rietumkrastā, aptuveni 10 km uz dienvidiem no Jeruzalemes. Bētlemē dzīvo aptuveni 25 tūkstoši cilvēku. Tā ir Bētlemes muhafāzas administratīvais centrs. Bētleme ir svētceļojuma galamērķis, jo daudzi kristieši tic, ka šajā pilsētā ir dzimis Jēzus Kristus. 330. gados vietā, kur esot piedzimis Jēzus, Bizantijas imperators Konstantīns I uzbūvēja Jēzus dzimšanas baznīcu. Vēlāk tā tika nodedzināta. 6. gadsimtā pēc Bizantijas imperatora Justiniāna I pavēles Bētleme tika pārbūvēta un Kristus dzimšanas vietā vēlreiz uzcēla baznīcu. 2012. gada 29. jūnijā šī baznīca tika iekļauta UNESCO Pasaules mantojuma sarakstā. Mūsdienās joprojām pastāv strīds, vai Jēzus Kristus tik tiešām ir dzimis Bētlemē. Vēl tiek uzskatīts, ka tur ir dzimis arī Dāvids, kurš uzveica Goliātu. Bētlemi ilgstošā laika periodā ir pakļāvušas dažādas nācijas: asīrieši, babilonieši, persieši, grieķi, romieši, bizantieši, arābi un osmaņi. 1917. gadā tā nonāca Apvienotās Karalistes kontrolē. 1967. gadā to okupēja Izraēla. Kopš 1995. gada Oslo līguma pilsēta atrodas palestīniešu pakļautībā. Viena no nozīmīgākajām tautsaimniecības nozarēm ir tūrisms, īpaši Ziemassvētku laikā, kad tur ierodas daudzi kristiešu svētceļotāji. Tomēr dominējošā reliģija ir islāms. http://www.bethlehem-city.org/en/index-16.php?Mid=NTg=#.U0A780WIy-k. «Birthplace of Jesus: Church of the Nativity and the Pilgrimage Route, Bethlehem» (angliski). UNESCO World Heritage List. Skatīts: 2014. gada 29. oktobrī. Vikikrātuvē par šo tēmu ir pieejami multivides faili. Skatīt: Bētleme. Encyclopædia Britannica raksts (angliski) Krievijas Lielās enciklopēdijas raksts (krieviski) Katoļu enciklopēdijas raksts (angliski) Pareizticīgo enciklopēdijas raksts (krieviski) Oficiālā tīmekļa vietne