2017. gada Basku Zemes tūre bija šosejas riteņbraukšanas daudzdienu sacensības, kuras notika no 3. līdz 8. aprīlim. Tā bija 57. reize, kad notika Basku Zemes tūre sacensības un tās bija četrpadsmitās sacensības 2017. gada UCI World Tour kalendārā. Sacensībās pirmo reizi uzvarēja Alehandro Valverde no Movistar Team, kurš vadību pārņēma priekšpēdējā dienā pēc uzvaras posmā ar augstāko kāpumu un finišu Eibarā, savu uzvaru vēl vairāk nostiprinot pēdējās dienas individuālajā braucienā, kurā viņš finišēja otrais; Valverdes rezultāti šajos posmos palīdzēja viņam pārņemt vadību arī punktu klasifikācijā no Team Sunweb pārstāvja Maikla Metjūsa. Valverde finišēja 17 sekundes pirms četrkārtēja šo sacensību uzvarētāja Alverto Kontadora (Trek–Segafredo), bet uz pjedestāla trešā pakāpiena stājās vēl viens Spānijas pārstāvis, nacionālais čempions individuālajā braucienā, Jons Izagirre (Bahrain–Merida), finišējot vēl četras sekundes aiz Kontadora. No pārējām sacensību klasifikācijām kalnu klasifikācijā uzvarēja Cannondale–Drapac Alekss Hauss, starpfinišu sprintu klasifikācijā Ljuiss Mass no Caja Rural–Seguros RGA, bet komandu klasifikācijā Bahrain–Merida. Tā kā Basku Zemes tūre bija UCI World Tour sacensības, visas 18 UCI WorldTeam komandas tika ielūgtas un dalība tām bija obligāta. Papildus tika uzaicinātas divas UCI profesionālās kontinentālās komandas (Cofidis un Caja Rural–Seguros RGA), veidojot 20 komandu pelotonu. Tā kā katrā komandā bija astoņi braucēji, tas pirmo posmu uzsāka 160 dalībnieki. «UCI expands WorldTour to 37 events». Cycling News. Skatīts: 2016. gada 2. oktobris. «The UCI reveals expanded UCI WorldTour calendar for 2017». UCI. Skatīts: 2016. gada 2. oktobris. «Valverde wins the Vuelta al Pais Vasco». Cyclingnews.com (Immediate Media Company). 2017. gada 8. aprīlis. Skatīts: 2017. gada 8. aprīlis. ProCyclingStats profils Oficiālā tīmekļa vietne ProCyclingStats profils