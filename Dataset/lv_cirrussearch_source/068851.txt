Koordinātas: 64°03′53″N 18°13′34″W﻿ / ﻿64.06472°N 18.22611°W﻿ / 64.06472; -18.22611 Laki vai Lākaķīgars (islandiešu: Lakagígar, izrunā: [ˈlaːkaˌciːɣar̥]) ir vulkāns Islandē. Atrodas dienvidrietumos no Vahdnajēgidla ledāja, ietilpst Vahdnajēgidla nacionālajā parkā. Laki faktiski ir 115 vulkāna krāteru virkne, kas 25 km garumā stiepjas gar tektonisko plaisu augstumā līdz 818 m. Pēdējais Laki izvirdums notika laika periodā starp 1783. gada jūniju un 1784. gada februāri, kad no plaisas izvirda ap 14 km³ bazalta lavas, kas noklāja 565 km² teritorijas un lavas straumes stiepās līdz 130 km garumā. Izvirduma rezultātā gaisā izdalījās arī liels daudzums indīgu fluora un sēra dioksīda gāzu, kā rezultātā gāja bojā puse Islades mājlopu un ar pelniem tika piesārņotas ganības lielākajā daļā salas. Sekojošajā badā gāja bojā ap 10 tūkstošiem cilvēku — 20% valsts tā laika iedzīvotāju. Tiek uzskatīts, ka atmosfērā nokļuvušie pelnu mākoņi 1784. gadā izraisīja arī neražu un badu Eiropā. Vienlaikus ar Laki izvirdumu notika arī Grimsvehtna zemledus vulkāna izvirdums, kas papildus lavas, pelnu un gāzu nodarītajiem postījumiem izraisīja arī ievērojamus plūdus kūstošā ledus dēļ. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 411. lpp. Vikikrātuvē par šo tēmu ir pieejami multivides faili. Skatīt: Laki. Krievijas Lielās enciklopēdijas raksts (krieviski) Encyclopædia Universalis raksts (franciski)