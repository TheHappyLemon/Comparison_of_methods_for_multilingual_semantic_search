Jaņa Rozentāla Mākslas skola, sarunvalodā saukta par rozentāļiem, ir specializēta Rīgas mākslas skola, kas atrodas Latvijas Republikas Kultūras ministrijas pārziņā un ir viena no Profesionālās izglītības kompetences centra "Nacionālā Mākslu vidusskola" struktūrvienībām Hāmaņa ielā 2A Pārdaugavā. Skolā var apgūt akadēmiskos mākslas priekšmetus — zīmēšanu, gleznošanu un kompozīciju, kā arī grafiku un veidošanu, foto dizainu un multimediju dizainu. Skola nodrošina iespēju apgūt arī humanitāros priekšmetus (latviešu valodu, vēsturi, mākslas un kultūras vēsturi) un eksaktos priekšmetus (matemātiku, dabas zinības, biznesa pamatus un informātiku). Skolas pirmsākumi meklējami 1896. gadā, kad tika dibināta Rīgas Latviešu daiļkrāsotāju palīdzības un veicināšanas biedrības zīmēšanas un daiļkrāsošanas vakara skola. 1928. gadā to pārdēvēja par Latvijas daiļkrāsotāju amatniecības veicināšanas un palīdzības biedrības aroda skolu. 1944. gada 3. decembrī pie Mākslas akadēmijas nodibināja Rīgas mākslas vidusskolu apdāvinātiem bērniem. 1946. gadā skolai piešķīra Jaņa Rozentāla Rīgas Mākslas vidusskolas nosaukumu un tā atradās Latvijas Mākslas akadēmijas paspārnē. 1998. gadā to pārdēvēja par Jaņa Rozentāla Rīgas Mākslas koledžu, bet 1999. gadā pārcēla uz ēku Hāmaņa ielā Pārdaugavā, kur līdz 1939. gadam atradās Rīgas pilsētas 7. vācu pamatskola, vēlāk Rīgas 35. astoņgadīgā skola. 2002. gadā tā atguva vidusskolas nosaukumu. Kopš 2016. gada tā ir Profesionālās izglītības kompetences centra "Nacionālā Mākslu vidusskola" struktūrvienība. Mākslas izglītības programma. Kvalifikācija — ilustrators, audzēkņi specializējas gleznošanā, veidošanā vai grafikā. Vizuālās saziņas līdzekļu mākslas izglītības programma. Kvalifikācija — multimediju dizaina speciālists, audzēkņi specializējas animācijā, datorgrafikā, interneta lapu dizainā, trīsdimensiju digitālajā modelēšanā un video dizainā. Vizuālās saziņas līdzekļu mākslas izglītības programma. Kvalifikācija — foto dizaina speciālists, audzēkņi specializējas foto dizainā. Vizuāli plastiskā māksla (profesionālās ievirzes izglītības programma 5.—9. klases skolēniem). Skola ar stāstu: Mākslas dižgaru kalve — rozentāļi DELFI.lv 2016. gada 13. maijā «skolas mājaslapa». Arhivēts no oriģināla, laiks: 2017. gada 29. decembrī. Skatīts: 2018. gada 5. janvārī. "Pie mākslas pasaules avotiem". Rīgas Balss Nr.282: 4. 1974-12-03. zudusilatvija.lv