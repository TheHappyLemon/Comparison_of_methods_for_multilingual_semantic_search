Osips Mandelštams (krievu: Осип Эмильевич Мандельштам; dzimis 1891. gada 15. janvārī, miris 1938. gada 27. decembrī) bija ebreju tautības Krievijas dzejnieks, viens no ietekmīgākajiem akmeisma pārstāvjiem. Dzimis 1891. gadā Varšavā, Kongresa Polijā, turīga ebreju tirgotāja ģimenē, kurai ļāva dzīvot ārpus Nometinājuma joslas, tāpēc 1897. gadā ģimene pārcēlās uz Sanktpēterburgu. Osips Mandelštams mācījās prestižajā Taniševa skolā, vēlāk Sorbonnā un Heidelbergas universitātē. Lai turpinātu mācības Sanktpēterburgas universitātē, 1911. gadā pārgāja metodismā, kuru gan vēlāk nepraktizēja. Daiļradi sāka kā simbolists, bet pēc 1912. gadā kopā ar Annu Ahmatovu kļuva par vienu no akmeistu līderiem. 1913. gadā publicēja pirmo dzejoļu krājumu "Akmens" (Камень). 1916. un 1922. gadā tika publicētas citas šī krājuma versijas. 1933. gadā Mandelštams sacerēja satīrisko poēmu, t.s. "Staļina epigrammu" (Мы живем, под собою не чуя страны), tāpēc 1934. gadā tika arestēts, un iesākumā nometināts Permas novada Cerdiņā, bet vēlāk viņam ar sievu Nadeždu tika atļauts apmesties Voroņežā. Tomēr 1938. gadā viņu apcietināja vēlreiz un 1938. gada nogalē viņš mira GULAG nometnē pie Vladivostokas. Vikikrātuvē par šo tēmu ir pieejami multivides faili. Skatīt: Osips Mandelštams. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Ebreju enciklopēdijas Austrumeiropā raksts (angliski) Enciklopēdijas Krugosvet raksts (krieviski) Mandelštama dzeja (krieviski) "Staļina epigramma" (krieviski) Par Mandelštamu (krieviski)