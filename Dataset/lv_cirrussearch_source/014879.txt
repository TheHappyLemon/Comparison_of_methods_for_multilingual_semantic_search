Apvienotās Karalistes Antarktiskā mantojuma trests (angļu: UK Antarctic Heritage Trust; UKAHT) ir labdarības organizācija (charity), kas nodarbojas ar Apvienotās Karalistes antarktiskā mantojuma saglabāšanu un popularizēšanu. Trests dibināts 1993. gadā un tā patronese ir princese Anna. Organizācijas galvenie mērķi ir palīdzēt saglabāt agrīnās britu polārstacijas Antarktīdas pussalas reģionā un Dienviddžordžijas salā izglītojošiem un apmeklētāju izklaides mērķiem. Sadarbībā ar Jaunzēlandes Antarktiskā mantojuma trestu tiek veicināta britu polārpētnieku mantojuma saglabāšana Rosa jūras reģionā. 1995./1996. gada vasarā Britu Antarktiskais dienests atjaunoja Portlokruā polārstacijas Pālmera arhipelāgā galveno ēku un nodeva to UKAHT apsaimniekošanā. Trests šajā stacijā polārajās vasarās nodrošina apkalpojošo personālu, kas uztur staciju un apkalpo pasta nodaļu un suvenīru veikalu tūristu vajadzībām. No 2009. līdz 2011. gadam ar UKAHT spēkiem tika veikti atjaunošanas darbi Damuāpointas patversmē Vīnkes salā. 2009./2010. gada sezonā veikti nostiprināšanas darbi vecās Faradejas stacijas galvenajā ēkā “Vordija mājā” Vinterailendas salā. 2010./2011. gada sezonā tika veikti nostiprināšanas darbi Detaijailendas stacijā Lalemāna fjordā. Plānoti darbi Horsšūailendas un Stoningtonailendas stacijās. «UKAHT. Peninsula». Arhivēts no oriģināla, laiks: 2012. gada 27. jūnijā. Skatīts: 2012. gada 30. jūlijā. «Port Lockroy Station A — History». Arhivēts no oriģināla, laiks: 2015. gada 12. jūlijā. Skatīts: 2012. gada 30. jūlijā.