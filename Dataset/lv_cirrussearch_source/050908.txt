Maurīcio Sarri (itāļu: Maurizio Sarri, dzimis 1959. gada 10. janvārī Neapolē) ir itāliešu futbola treneris. Trenējis vairākus Itālijas klubus, ar Juventus uzvarēja 2019.—2020. gada A sērijā, bijis arī Anglijas komandas Chelsea galvenais treneris. Profesionāli futbolu nav spēlējis, bijis centra aizsargs amatieru klubā Figline. Trenera karjeru sāka 1990. gadā klubā USD Stia. Turpinājumā strādāja ar dažādiem Itālijas zemāko līgu klubiem. Par pirmo B sērijas klubu Sarri karjerā 2005. gadā kļuva Pescara. 2012. gadā sāka vadīt B sērijas klubu Empoli. Jau pirmajā sezonā aizveda komandu līdz pārspēlēm par iekļūšanu A sērijā, kur finālā piekāpās Livorno. Nākamajā sezonā ar Empoli izcīnīja otro vietu B sērijā un pa tiešo kvalificējās A sērijai. 2015. gada jūnijā kļuva par Napoli galveno treneri. 2015.—2016. gada sezonā klubs izcīnīja 2. vietu A sērijā. Sarri saņēma Panchina d’Oro balvu kā sezonas labākais treneris A sērijā. 2017. gadā Sarri tika piešķirta arī Enco Beardzota balva kā gada labākajam futbola trenerim Itālijā. Nākamajā A sērijas sezonā ar Napoli ieguva 3. vietu, vēl pēc gada izcīnīja 2. vietu. 2018. gada maijā Sarri atstāja Napoli galvenā trenera amatu. 2018. gada 14. jūlijā Sarri tika apstiprināts par Anglijas Premjerlīgas kluba Chelsea galveno treneri. Sarri vadībā 2019. gadā klubs aizkļuva līdz finālam Anglijas Līgas kausa (EFL Cup) izcīņā, kā arī uzvarēja 2018.—2019. gada UEFA Eiropas līgā. Premjerlīgas sezonu noslēdza 3. vietā. 2019. gada 16. jūnijā kļuva par Turīnas "Juventus" galveno treneri, parakstot trīs gadu līgumu. 2019.—2020. gada sezonā aizveda Juventus līdz čempiontitulam A sērijā. Tomēr pēc izstāšanās UEFA Čempionu līgas astotdaļfinālā pret Lionas "Olympique" tika atbrīvots no amata. 2021. gada 9. jūnijā parakstīja divu gadu līgumu ar Romas "Lazio", kļūstot par kluba galveno treneri. 2022.—2023. gada sezonā ar Lazio sasniedza otro vietu A sērijā, kvalificējoties nākamās sezonas Čempionu līgai. Tur aizkļuva līdz astotdaļfinālam, kur piekāpās Minhenes "Bayern". Pēc izstāšanās no Čempionu līgas un vairākiem zaudējumiem pēc kārtas A sērijā 2024. gada martā atkāpās no amata. «Sarri wins Panchina d’Oro». football-italia.net (angļu). 2017. gada 27. martā. Arhivēts no oriģināla, laiks: 2019. gada 6. decembrī. Skatīts: 2019. gada 9. novembrī. «Sarri wins Bearzot award». football-italia.net (angļu). 2017. gada 26. aprīlī. Skatīts: 2019. gada 9. novembrī. «Sarri apstiprināts par Juventus galveno treneri». diena.lv. 2019. gada 16. jūnijā. Skatīts: 2019. gada 9. novembrī. «"Juventus" pēc izstāšanās no Čempionu līgas atlaiž Sarri». sportacentrs.com. 2020. gada 8. augustā. Skatīts: 2020. gada 8. augustā. «Press release 09.06.2021». sslazio.it (itāļu). 2021. gada 9. jūnijs. Arhivēts no oriģināla, laiks: 2022. gada 16. martā. Skatīts: 2021. gada 15. augustā. «Romas "Lazio" galvenais treneris Sarri pēc ceturtā zaudējuma pēc kārtas iesniedz atlūgumu». sportacentrs.com. 2024. gada 13. martā. Skatīts: 2024. gada 19. martā. Vikikrātuvē par šo tēmu ir pieejami multivides faili. Skatīt: Maurīcio Sarri. Munzüger Sport profils (vāciski) WorldFootball profils (angliski) Soccerbase trenera profils (angliski) Transfermarkt trenera profils (angliski)