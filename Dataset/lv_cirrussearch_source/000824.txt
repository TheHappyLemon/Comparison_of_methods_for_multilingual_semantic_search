Braunava pie Innas (vācu: Braunau am Inn) ir pilsēta Augšaustrijā, Austrijas ziemeļrietumos. Tā atrodas apmēram 90 km no Lincas un 60 km no Zalcburgas. Braunava pie Innas robežojas ar Vācijas Bavārijas federālo zemi. Šeit dzīvo 17 333 iedzīvotāji pēc 2010. gada datiem. Tilts atdala šo pilsētu no Vācijas, kur, tilta otrā galā, atrodas Zimbaha pie Innas. Braunava pie Innas ir pazīstama kā Ādolfa Hitlera dzimtā pilsēta. Kā apdzīvota vieta vēstures avotos pirmo reizi minēta ap 810. gadu, bet pilsētas tiesības ieguvusi 1260. gadā, kas to padara par vienu no vecākajām Austrijas pilsētām. Šeit atradās cietoksnis un nozīmīgs tirdzniecības atbalsta punkts. Pa Innas upi notikās aktīva kuģošana. Braunava pie Innas dažādos laikos atradusies dažādu valstu rokās. Līdz 1779. gadam tā atradās Bavārijas sastāvā, bet tad nokļuva Austrijas rokās. Laika posmā no 1809. līdz 1816. gadam tā atkal nokļuva Bavārijas rokās, tomēr pēc tam atkal nokļuva Austrijas sastāvā un pēc tam vairs nemainot valsts piederību. 1889. gada 20. aprīlī šeit piedzima Ādolfs Hitlers, kura ģimene no šīs pilsētas aizbrauca prom jau 1894. gadā. 1989. gadā pie ēkas ieejas, kur piedzima Hitlers, pēc tā brīža pilsētas mēra iniciatīvas tika novietots memoriālais akmens, lai godinot Otrā pasaules kara upurus. Braunavā pie Innas atrodas dažādu nozaru uzņēmumi, tostarp, elektronikas, metālapstrādes, kokapstrādes un stikla ražošanas uzņēmumi. Šī pilsēta ir lielākā Austrijas alumīnija apstrādātāja. Pilsētā ir apskatāma 15. gadsimtā celta baznīca, kuras torņa smaile ir 99 m augsta. Tā ir trešā augstākā Austrijā. Šeit ir atrodami arī vairāki pilsētas vēstures muzeji. Braunavas pie Innas futbola komanda S.V. Braunau ir Austrijas 1. divīzijas dalībniece. Vikikrātuvē par šo tēmu ir pieejami multivides faili. Skatīt: Braunava pie Innas. Encyclopædia Britannica raksts (angliski) «Einwohnerzahl 1.1.2018 nach Gemeinden mit Status, Gebietsstand 1.1.2018». Q358870. Skatīts: 9 marts 2019.