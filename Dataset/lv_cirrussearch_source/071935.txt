Hartūma (arābu: الخرطوم, al-Kharṭūm) ir Sudānas galvaspilsēta un Hartūmas pavalsts administratīvais centrs. Pilsēta atrodas Nīlas satekupju Zilās un Baltās Nīlas sateces vietā. 2005. gadā pilsētā dzīvoja 2,68 miljoni iedzīvotāju. Lidmašīnas, kas šķērso Āfriku ziemeļu–dienvidu virzienā vai pretēji, parasti nolaižas Hartūmas starptautiskajā lidostā un tad turpina ceļu. Līdz ar to Hartūma ir viena no noslogotākajām lidostām Āfrikā. Pilsētā ir vairākas universitātes un koledžas. Hartūmas aglomerāciju veido Hartūma, Omdurmāna, kur iedzīvotāju skaits ir salīdzināms ar Hartūmas 2,68 miljoniem iedzīvotāju, un Hartūmbahrī (latviešu: Hartūmas ziemeļi). Aglomerācijas iedzīvotāju skaits pārsniedz 8 miljonus. Hartūmas aglomerācija ir trešā lielākā arābu pasaulē aiz Kairas un Kasablankas un sestā lielākā Āfrikā. Par Hartūmas dibināšanas gadu uzskata 1821. gadu, lai gan ir atrastas liecības, ka arī pirms tam tur ir dzīvojuši cilvēki. Sākotnēji tā bija Ēģiptes elajeta (Osmaņu impērijas daļas) armijas pilsētiņa. 1885. gadā Hartūmu aplenca un pēc tam nopostīja mahdisti, kas pretojās britu koloniālajai varai Āfrikā. 1898. gadā briti atguva teritoriju un uzsāka celt Hartūmu no jauna. Tur līdz 1956. gadam atradās angļu-ēģiptiešu Sudānas valdība. 1956. gadā Sudāna kļuva par neatkarīgu valsti un Hartūma par tās galvaspilsētu. http://www.demographia.com/db-worldua.pdf. Vikikrātuvē par šo tēmu ir pieejami multivides faili. Skatīt: Hartūma. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)