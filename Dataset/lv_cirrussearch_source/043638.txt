Blāvie ķauķi (Iduna) ir viena no kāpelētājķauķu dzimtas (Acrocephalidae) ģintīm, kas apvieno 6 sugas. Ligzdo Eiropā, Āzijas rietumos (līdz Centrālāzijai) un Āfrikā. Palearktikas sugas ir gājputni, ziemo Āfrikā, Tuvajos Austrumos un Indijā. Tropu populācijas ir nometnieki. Saskaņā ar jaunākajiem ģenētiskajiem atklājumiem ķauķu sistemātikā ir veiktas izmaiņas un ir izveidota blāvo ķauķu ģints. Nesenā pagātnē lielāko daļu šīs grupas sugu (četras) klasificēja koku ķauķu (Hippolais) ģintī. Blāvo ķauķu ģintij pievienotas (2009. gadā) arī divas košas dzelteno ķauķu sugas no Āfrikas — Āfrikas dzeltenais ķauķis (Iduna natalensis) un kalnu dzeltenais ķauķis (Iduna similis). Latvijā sastopama viena blāvo ķauķu ģints suga — klusais ķauķis (Iduna caligata). Blāvie ķauķi ir vidēja auguma ķauķi. Salīdzinot ar tuvu radniecīgajiem kāpelētājķauķiem, blāvie ķauķi atšķiras ar taisnstūrveida astes galu un platāku knābja pamatni. Apspalvojums lielākajai daļai sugu pelēcīgi brūns, neuzkrītošs. Divas sugas košas, ar dzelteniem vēderiem. Līdzīgi kā koku ķauķu ģints sugas, arī blāvie ķauķi asociējas ar kokiem. Mājo atklātos mežos, izvairoties no bieziem brikšņiem. Barojas ar kukaiņiem, nelielos daudzumos ar ogām un sēklām. Blāvo ķauķu ģints (Iduna) Āfrikas dzeltenais ķauķis (Iduna natalensis) Berberu ķauķis (Iduna opaca) Blāvais ķauķis (Iduna pallida) Kalnu dzeltenais ķauķis (Iduna similis) Klusais ķauķis (Iduna caligata) Tamarisku ķauķis (Iduna rama) World Bird List: Bushtits, leaf warblers, reed warblers, 2018 Reed-Warblers & Allies, Acrocephalidae Silke Fregin; Martin Haase; Urban Olsson; Per Alström (2009). "Multi-locus phylogeny of the family Acrocephalidae (Aves: Passeriformes) – The traditional taxonomy overthrown". Molecular Phylogenetics and Evolution. 52 (3): 866–878. doi:10.1016/j.ympev.2009.04.006. PMID 19393746. A re-evaluation of phylogenetic relationships within reed warblers (Aves: Acrocephalidae) based on eight molecular loci and ISSR profiles «Putni LV: Putnu sugu saraksts». Arhivēts no oriģināla, laiks: 2013. gada 18. septembrī. Skatīts: 2018. gada 29. jūnijā. Latvijas Daba: Mušķērāju dzimta Mullarney, K.; Svensson, L.; Zetterström, D.; Grant, P. J. (1999). Collins Bird Guide. HarperCollins. ISBN 0-00-219728-6. Putni dabā iNaturalist: Genus Iduna EOL: Tree warbler