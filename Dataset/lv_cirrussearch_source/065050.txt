Pušķainā vālenīte, agrāk pušķainā šokolādes gļotsēne (Stemonitis axifera) ir gļotsēņu suga. Tā aug pušķos uz trupošas koksnes, un tai ir raksturīgi augsti, sarkanbrūni sporangiji (sporu kapsulas), kas balstās uz slaidiem kātiem. 2023. gadā Latvijas Mikologu biedrība šo sugu izziņoja par gada gļotsēni. Pirmo reizi šo sugu kā Trichia axifera aprakstīja Žans Batists Fransuā Pjērs Buljārs 1791. gadā. Tomass Hastons Makbraids to pārnesa uz Stemonitis ģinti 1889. gadā. Stemonitis fasciculata un Stemonitis smithii ir sugas sinonīmi. Vālīšveida, cilindriskie sporangiji ar kātiem ir sakārtoti saišķos vai puduros, kas ir 7—20 mm gari. Katru sporangiju tur plāns, spīdīgs, melns kātiņš, kas ir 3—7 mm garš un 0,3—0,6 mm resns. Nobriedušu sporangiju spilgti rūsgani brūnā krāsa pēc sporu izkliedēšanas kļūst gaiši brūna. Sporu izmērs ir 5x7 μm un tām ir gandrīz gluda, ļoti smalki kārpaina virsmas tekstūra. Bez mikroskopa pušķainā vālenīte no līdzīgām sugām atšķirama tikai, ja tā ir izaugusi lielāka par 1 cm — citas šādas krāsas sugas ir mazākas. Precīzai noteikšanai vajadzīgs arī sporu raksts, kas saskatāms tikai mikroskopa 1000x palielinājumā, un to izmērs, kā arī vālītes struktūra. Tumsnējā vālenīte (S. fusca) sasniedz tādus pašus izmērus, taču nobriedusi ir tumšākā pelēkbrūnā tonī. Stemonitis axifera redzamā attīstība sākas no baltām vai dzeltenām kaudzītēm ar 1 mm lielām salipušām bumbiņām. Tās pulsējot pamazām stiepjas uz augšu, veidojot gļotainas vālītes — sporangijus un mainot krāsu no baltas uz sārtu, sarkanbrūnu līdz pat gandrīz melnai; līdz ar sporangijiem stiepjas arī izveidojies tievs melns kātiņš. Nobriedušas pušķainās vālenītes kātiņš sastāda no 1/3 līdz 1/2 no visa tās garuma, un uz tā atrodas rūsganbrūna, izbalējot gaišbrūna, vālīte, kas sastāv no smalka tīkliņa un brūnas sporu masas. Stemonitis axifera vajadzīgas apmēram 20 stundas, lai pabeigtu augļķermeņu veidošanu. No tām astoņas stundas ir vajadzīgas sporangiju izveidei un kātiņa attīstībai, vēl sešas stundas, lai sporu kapsulas — sporokarpi saražotu pigmentu un nobriestu, un vēl sešas stundas uz sporu izmešanu. Pāraugušās gļotsēnes atliekas melnu matiņu veidā var saglabāties visu gadu, taču pēc tiem vairs nav iespējams noteikt precīzu sugu. Gļotsēne ir saprotrofs vienšūnas organisms, aug uz vidēji vai stipri satrūdējušas koksnes. Kad augļķermeņi vēl sastāv no pienbaltiem sporangijiem, tie ir iecienīts barības avots Philomycus kailgliemežiem, piemēram, P. carolinianus un P. flexuolaris. Gliemeži naktī izlien no mizas lēveriem un migrē uz atklātākām vietām mitru baļķu augšdaļā, apejot nobriedušākus, pigmentētākus augļu ķermeņus un izvēloties jaunākos — baltos. Gliemeži ēd sporangiju kātiņus no augšas uz leju. Citām kailgliemežu sugām priekšroka barošanā ar nenobriedušiem baltajiem sporangijiem nav novērota. Sastopama visā pasaulē, bieža Eiropā un Latvijā. Latvijā pirmoreiz minēta jau pirmajā 1890. gada Rotertsa gļotsēņu pētījumā par Rīgas apkārtnes gļotsēnēm. Latvijā parastais augšanas laiks ir no jūnija līdz jūlijam, retāk atrodama maijā un augustā, pavisam reti rudens mēnešos. Tuvplāns Kolembola, kura ēd gļotsēņu sporas, uz Stemonitis axifera sporokarpiem Nenobriedusi gļotsēne Nobriešanas laikā Dzīves cikla beigās Kluša J. 2023. Complete checklist of myxomycetes in Latvia. Acta Biol. Univ. Daugavp., 23(2):127-151. 146. lpp. LETA. «2023. gada gļotsēne – pušķainā šokolādes gļotsēne». delfi.lv (latviešu), 2023-01-11. Skatīts: 2023-01-11. Bulliard P. (1791). Histoire des champignons de la France. I. Paris. page 118; plate 477.1. Stepenson SL. (2000). Myxomycetes: A Handbook of Slime Molds. Timber Press. ISBN 978-0881924398. Hermann Neubert, Wolfgang Nowotny, Karlheinz Baumann: Die Myxomyceten Deutschlands und des angrenzenden Alpenraumes unter besonderer Berücksichtigung Österreichs. Band 1. Karlheinz Baumann Verlag, Gomaringen 1993, ISBN 3-929822-00-8. «Latvijas Daba un kultūrvēsture DZIEDAVA.lv». www.dziedava.lv. Skatīts: 2023-01-11. Dalpe Y; Corbeil M; Corbeil C (2008). "In situ differentiation of Stemonitis axifera (Bull.) Macbr". Cryptogamie, Mycologie (in French). 29 (4): 305—12. Daniel Mosquin. «Stemonitis axifera». Botany Photo of the Day (en-US), 2014-11-27. Skatīts: 2023-01-11. S. Wierzcholska, M. Halama, E. Panek, V. Plášek, A. Krzysztofiak, M. Romański, W. Fałtynowicz, L. Krzysztofiak. 2010. Świat śluzowców, grzybów i mszaków Wigierskiego Parku Narodowego. — Przyroda Wigierskiego Parku Narodowego, seria popularnonaukowa, Suwałki, s. 1—208. Keller HW, Snell KL (2002). "Feeding activities of slugs on Myxomycetes and macrofungi". Mycologia. 94 (5): 757—60. doi:10.2307/3761690. JSTOR 3761690. PMID 21156549. GBIF atradņu karte Vikikrātuvē par šo tēmu ir pieejami multivides faili. Skatīt: Pušķainā vālenīte. Encyclopædia of Life raksts (angliski) Mycobank Index Fungorum Catalogue of Life: Stemonitis axifera (Bull.) T.Macbr., 1899 NCBI Taxonomy browser