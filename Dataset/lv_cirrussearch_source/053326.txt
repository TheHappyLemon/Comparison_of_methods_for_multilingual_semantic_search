Džons Pijs Bolands (angļu: John Pius Boland; dzimis 1870. gada 16. septembrī, miris 1958. gada 17. martā) bija Īrijas nacionālistu politiķis un Lielbritānijas un Īrijas apvienotās Karalistes parlamenta apakšpalātas deputāts un no 1900. līdz 1918. gadam Īrijas parlamentārās partijas loceklis. Viņš bija ievērības cienīgs tenisa spēlētājs un pirmajās mūsdienu olimpiskajās spēlēs 1896. gadā izcīnīja divas zelta medaļas tenisā. Džons Pijs Bolands ir dzimis Dublinā 1870. gada 16. septembrī, biznesmeņa Patrija Bolanda un Mērijas Donelijas ģimenē. Pēc mātes nāves 1882. gadā viņš kopā ar sešiem brāļiem un māsām tika nodots tēvoča, Dublinas bīskapa Nikolaja Donelija aizbildnībā. Viņa iegūtā izglītība gan Īrijā, gan Lielbritānijā ļāva viņam ieņemt ietekmīgu lomu Lielbritānijas un Īrijas politikā 20. gadsimta sākumā, kad viņš bija Īrijas parlamenta loceklis. 1892. gadā viņš ieguva bakalaura grādu Londonas Universitātē. Viņš semestri bija studējis Vācijas pilsētā Bonnā, kur viņš bija studentu brālības Bavārijas Bonnas loceklis, kas ir Kārtelverbandas locekle. Bolands studēja tiesību zinātni Kraisčērčā, Oksfordā 1896. gadā tajā iegūstot bakalaura grādu, 1901. gadā viņš turpat ieguva maģistra grādu; lai arī 1897. gadā viņam tika atļauts izveidot advokatūru, viņš to nav praktizējis. Bolands 1896. gada olimpiskajās spēlēs Atēnās startēja tenisā gan vienspēļu, gan dubultspēļu turnīrā. Vienspēlēs viņš uzvarēja visus savus pretiniekus — vācieti Frīdrihu Traunu un grieķu sportistus Evangeli Ralli, Konstantinu Paspati un Dionisiju Kasdagli. Kopvērtējumā viņš izcīnīja pirmo vietu un zelta medaļu, tādējādi kļūstot par pirmo olimpisko čempionu tenisa vienspēļu turnīrā. Savukārt dubultspēlēs viņš startēja kopā ar Vācijas sportistu Frīdrihu Traunu. Šajā turnīrā viņi izcīnīja zelta medaļu, pārspējot pusfināla kārtā grieķus Aristidi un Konstantinu Akratopulus un fināla kārtā viņi uzveica grieķus Dionisiju Kadagli un Demetriju Petrokokinu. Viņu iegūtā medaļa dubultspēlēs tiek pieskaitīta pie Jauktās komandas rezultātiem. 1908. gadā Bolands tika iecelts par Īrijas Nacionālās universitātes dibināšanas komisijas locekli. No 1926. līdz 1947. gadam viņš bija katoļu patiesības biedrības ģenerālsekretārs. Viņš saņēma pāvesta bruņniecību, ķļūstot par Svētā Gregorija bruņinieku kā atzinību par darbu izglītībā. 1950. gadā viņam piešķīra goda doktora grādu Īrijas Nacionālajā universitātē. 1902. gada 22. oktobrī viņš apprecējās ar Eilēnu Moloniju (1876—1937). Viņu laulībā piedzima viens dēls un piecas meitas. Bolands nomira 1958. gadā Svētā Patrika dienā, savās mājās Londonā. «John Pius Boland Olympic Results». Sports Reference. Arhivēts no oriģināla, laiks: 2020. gada 4. jūlijs. Skatīts: 2020. gada 4. jūlijs. Arhivēts 2020. gada 17. aprīlī, Wayback Machine vietnē. Boland, John Pius (1870—1958), politician and tennis player by G. Martin Murphy Oxford Dictionary of biography «Athens 1896 Tennis Singles Men». Starptautiskā Olimpiskā komiteja. «Athens 1896 Tennis Doubles Men». Starptautiskā Olimpiskā komiteja. Džons Bolands (SOK profils) (angliski)