Ēriks Andešs Hamrēns (zviedru: Erik Anders Hamrén; dzimis 1957. gada 27. jūnijā) ir zviedru futbola treneris. Strādājis ar klubiem Zviedrijā, Dānijā un Norvēģijā, no 2009. līdz 2016. gadam bija Zviedrijas izlases galvenais treneris, bet no 2018. līdz 2020. gadam vadījis Islandes futbola izlasi. Ar futbolu sācis nodarboties dzimtās pilsētas komandā Ljusdals IF, taču traumas dēļ bija spiests beigt karjeru un profesionāli futbolu nav spēlējis. Vēl amatieru līmenī ir spēlējis Stockviks FF. Trenera karjeras sākumā strādāja ar IFK Sundsvall jauniešu komandu, vēlāk kļuva par galveno treneri. Karjeras turpinājumā vadīja vairākas citas komandas Zviedrijas zemākajās līgās. 1994. gada ar Degerfors IF ieguva astoto vietu Allsvenskan, Zviedrijas augstākajā līgā. 1995. gadā sāka strādāt AIK. Sākumā bija Hansa Bakes asistents, vēlāk kļuva par galveno treneri. Vadot AIK, divas reizes kļuva par Zviedrijas kausa ieguvēju — 1996. un 1997. gadā. 1998. gada 28. augustā kļuva par Örgryte IS galveno treneri. 1998. gada rudenī izglāba komandu no izkrišanas no Allsvenskan, bet nākamajā sezonā aizveda līdz ceturtajai vietai līgā. 2000. gadā ar Örgryte IS izcīnīja Zviedrijas kausu, 2002. gada sezonā ieguva trešo vietu Allsvenskan. 2003. gadu komanda pabeidza ar 4. vietu līgā, pēc tās Hamrēns atstāja klubu, lai kļūtu par Dānijas kluba AaB galveno treneri. 2006.—2007. gada sezonā Hamrēns aizveda AaB līdz trešajai vietai Dānijas Superlīgā. 2007. gadā kļuva par UEFA Intertoto kausa uzvarētāju. 2007.—2008. gada sezonā izcīnīja Dānijas čempiontitulu. 2008. gadā viņš tika atzīts par gada labāko futbola treneri Dānijā. Pēc sezonas pievienojās Norvēģijas klubam Rosenborg BK. 2008. gadā uzvarēja UEFA Intertoto kausā. 2009. gadā aizveda Rosenborg līdz uzvarai Norvēģijas līgā. 2009. gada novembrī parakstīja līgumu ar Zviedrijas Futbola asociāciju, kļūstot par Zviedrijas izlases galveno treneri. Paralēli līdz 2010. gada augustam turpināja darbu arī Rosenborg. Hamrēna vadībā Zviedrijas izlase kvalificējās 2012. gada Eiropas čempionāta finālturnīram, kurā gan nespēja izkļūt no grupas. 2014. gada FIFA Pasaules kausa kvalifikācijā Zviedrija izslēgšanas spēlēs piekāpās Portugālei un finālturnīrā neiekļuva. Hamrēns palīdzēja izlasei kvalificēties 2016. gada Eiropas čempionātam, kurā tā ierindojās pēdējā vietā grupā un astotdaļfinālā neiekļuva. Pēc finālturnīra Hamrēns amatu atstāja. 2018. gada 8. augustā tika apstiprināts par Islandes izlases galveno treneri. Islande viņa vadībā nespēja kvalificēties 2020. gada Eiropas čempionāta finālturnīram, bet 2020.—2021. gada UEFA Nāciju līgas grupā ieņēma pēdējo vietu un atstāja A līgu. 2020. gada beigās Hamrēns atstāja amatu. «Erik Hamrén blev årets træner». tv2.dk (dāņu). 2018. gada 18. novembrī. Skatīts: 2019. gada 16. novembrī.[novecojusi saite] «Hamren named as new Sweden coach». bbc.co.uk (angļu). 2009. gada 4. novembrī. Skatīts: 2019. gada 16. novembrī. «Pārsteidzošo Islandes futbola izlasi turpmāk vadīs pieredzējušais Hamrēns». diena.lv. 2018. gada 8. augustā. Skatīts: 2019. gada 16. novembrī. «Iceland soccer coach Hamren to step down after England game». reuters.com (angļu). 2020. gada 14. novembris. Arhivēts no oriģināla, laiks: 2020. gada 25. novembrī. Skatīts: 2020. gada 18. novembris. Vikikrātuvē par šo tēmu ir pieejami multivides faili. Skatīt: Ēriks Hamrēns. Transfermarkt trenera profils (angliski)