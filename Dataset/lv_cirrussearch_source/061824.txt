Brūnais dižmeldrs (latīņu: Cyperus fuscus) ir grīšļu dzimtas suga. Savvaļā tā ir plaši sastopama Eiropā, dažviet Āzijā un Āfrikā. Ziemeļeiropa atrodas ārpus izplatības vienlaidu areāla, tādēļ suga Latvijas teritorijā sastopama reti un nevienmērīgi, atradnes aug ūdenstilpju palienes joslā, izžūstošās ieplakās pļavās, nosusinātos dīķos. Brūnais dižmeldrs ir ierakstīts Baltijas jūras reģiona Sarkanajā grāmatā un Latvijas Sarkanajā grāmatā 1. kategorijā. Brūnais dižmeldrs ir viengadīgs, 5—30 cm garš lakstaugs. Augam ir viens vai vairāki nezaroti, gludi un trīsšķautņaini stublāji. Lapas ir zaļas, šauri lineāras, īsākas nekā stublājs. Vārpiņas ir plakanas, 0,4—1,2 cm platas, nevienādas un sakopotas galviņās. Savukārt galviņas dažādgaruma kātiņos veido blīvu pušķi. Pie ziedkopas pamata ir 3 garas seglapas, kas atgādina stublāja lapas un pārsniedz ziedkopu. Segplēksnes ir melni tumšbrūnas, divās rindās uz vārpiņas ass. Putekšņlapas un drīksnas pa 3 (dažreiz putekšņlapas 2). Augļa riekstiņš ir dzeltenīgi brūns, trīsšķautņains, īsāks nekā 1 mm. Zied jūlijā, augustā. «brūnais dižmeldrs - Cyperus fuscus L. - Augi - Latvijas daba». www.latvijasdaba.lv. Skatīts: 2022-05-14. Vikikrātuvē par šo tēmu ir pieejami multivides faili. Skatīt: Brūnais dižmeldrs. Encyclopædia of Life raksts (angliski)