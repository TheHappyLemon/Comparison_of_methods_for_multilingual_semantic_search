Armēnijas Olimpiskā komiteja (armēņu: Հայաստանի ազգային օլիմպիական կոմիտե) (ARMNOC) ir bezpeļņas organizācija, kas ir atbildīga par Armēnijas pārstāvniecību olimpiskajās spēlēs. Armēnijas izmantotais SOK kods ir ARM. Armēnijas Olimpiskā komiteja tika izveidota 1990. gada 24. oktobrī, bet 1993. gadā tā kļuva par Starptautiskās Olimpiskās komitejas (SOK), Eiropas Olimpisko komiteju (EOC) un citu starptautisku sporta organizāciju locekli. Olimpiskās komitejas galvenā mītne atrodas Armēnijas galvaspilsētā Erevānā. Līdz 1991. gadam Armēnija olimpiskajās spēlēs startēja Padomju Savienības sastāvā. Lai gan tā neatkarību bija ieguvusi 1991. gadā, 1992. gada vasaras olimpiskajās spēlēs Barselonā tā startēja Apvienotās komandas sastāvā, jo SOK nebija vēl atzinusi Armēnijas Olimpiskā komiteju. Pirmās olimpiskās spēles, kurās Armēnija startēja kā neatkarīga valsts bija 1994. gada Albērvilas ziemas olimpiskās spēles. Līdz 2020. gadam Armēnija ir piedalījusies 6 vasaras olimpiskajās spēlēs (pirmoreiz 1996. gada Atlantas spēlēs) un 7 ziemas olimpiskajās spēlēs (pirmoreiz 1994. gada Albērvilas spēlēs). Armēnijas Olimpiskā komiteja šobrīd sastāv no: Prezidents: Gagiks Carukjans; Viceprezidents: Vahrams Arakeljans, Hoksens Mirzojans, Dereniks Gabrieljans; Ģenerālsekretārs: Hračja Rostomjans; Locekļi: Išhans Zakarjans, Harutjuns Kuškjans, Samvels Hačatrjans, Vardevans Grigorjans, Hripsime Jilavjana, Levons Džulfalakjans, Izraels Militosjans, Hakobs Panosjans, Alberts Azarjans. Kopš 1990. gada līdz šim Armēnijas Olimpisko komiteju ir vadījuši 5 prezidenti. Armēnijas nacionālās federācijas ir organizācijas, kas koordinē visus viņu individuālo sporta veidu aspektus. Viņi ir atbildīgi par apmācību, sacensībām un sava sporta veida attīstību. Armēnijā šobrīd ir 29 vasaras olimpiskās un trīs ziemas sporta veidu federācijas un četras citu sporta federācijas. Olympavan ir Armēnijas Olimpiskās komitejas oficiālais apmācības centrs, kas atrodas galvaspilsētas Erevānas Davtašenas rajonā. Pēc 2 gadu ilga būvniecības procesa no 2013. līdz 2015. gadam Olympavan oficiāli tika atklāts 2015. gada 29. septembrī, kad tika svinēta Armēnijas Olimpiskās komitejas 25. gadadiena. Atklāšanas ceremonijā piedalījās toreizējais Armēnijas premjerministrs Hoviks Abrahamjans, uzņēmējs Samvels Karapetjans, šeihs Ahmeds Al-Fahads Al-Sabahs, Gagiks Carukjans, kā arī 25 dažādu nacionālo olimpisko komiteju delegāti. Kompleksa kopējā platība ir 10 000 m² un tas sastāv no 5 ēkām. Pirmajā ēka ir Armēnijas Olimpiskās komitejas administratīvais centrs, kurā atrodas administratīvie biroji, sanāksmju telpas un konferenču zāles. Otrās ēkas pirmajā stāvā atrodas svarcelšanas treniņu zāle, antidopinga klīnika, spa centrs, fitnesa un kultūrisma sporta zāle. Otrajā stāvā arī atrodas džudo, boksa un cīņas sportu treniņu zāles. Trešājā ēkā atrodas viesnīca, kas paredzēta vairāk nekā 300 sportistu uzņemšanai ar 121 viesu numuriem, restorāniem un citiem pakalpojumiem. Ceturtajā ēkā atrodas iekštelpu arēna ar 250 sēdvietām, ko izmanto basketbolam, volejbolam, handbolam un futzālam. Piektajā ēkā atrodas iekštelpu peldbaseins ar niršanas iespējām. To oficiāli atklāja 2017. gada 27. septembrī šeihs Ahmeds Al-Fahads Al-Sabahs un Gagiks Tsarukjans. Armēnija olimpiskajās spēlēs «History of Armenian Olympic Committee». Arhivēts no oriģināla, laiks: 2020. gada 20. februārī. Skatīts: 2020. gada 21. aprīlī. «ANOC staff». Arhivēts no oriģināla, laiks: 2020. gada 20. februārī. Skatīts: 2020. gada 21. aprīlī. «Federations». Arhivēts no oriģināla, laiks: 2016. gada 19. septembrī. Skatīts: 2020. gada 21. aprīlī. «Olympic Village opens in Yerevan». Arhivēts no oriģināla, laiks: 2017. gada 28. septembrī. Skatīts: 2020. gada 21. aprīlī. Oficiālā mājaslapa Armēnijas profils SOK mājas lapā