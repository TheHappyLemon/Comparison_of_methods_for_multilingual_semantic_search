Šis raksts ir par salu Indonēzijā. Par pilsētu skatīt rakstu Ternate (pilsēta). Ternate (indonēziešu: Pulau Ternate) ir sala Indonēzijā, Moluku salu arhipelāgā. Administratīvi ietilpst Ziemeļmoluku provincē, kopā ar piekrastes saliņām veido Ternates pilsētu. Sala izvietojusies Indonēzijas austrumdaļā Halmaheras rietumu piekrastē 13 km no tās krasta. Ap 2 km plati šaurumi salu atdala no Hiri saliņas ziemeļos un Tidores un Maitaras dienvidos. Rietumu krastu apskalo Moluku jūra. Salu veido aktīvs stratovulkāns Gamalama (1715 m vjl). 1840. gada izvirdumā nopostītas lielākā daļa salas ēku. 20. un 21. gadsimtā vulkāns izvirdis 1980., 1983., 1994., 2011., 2012., 2014. un 2016. gadā. Salā valda tropiskais klimats. Ainavā dominē tropiskie lietusmeži. Vulkāna nogāzēs krustnagliņu birzis. Vēsturiski Ternate un blakus esošā Tidore ir bijuši galvenie krustnagliņu un citu garšvielu audzētāji pasaulē, kas nodrošināja vietējiem valdniekiem lielu ietekmi reģionā. Ternates karaliste nodibināta 1257. gadā un pakāpeniski paplašināja savu ietekmi. Sultāna Babullas (1570-1583) Ternate sasniedza savu lielāko ietekmi, pārvaldot ievērojami teritoriju reģionā — Mindanao, Sulavesi ziemeļdaļu, Jaungvinejas rietumus, Mazās Zunda salas, Seramu, Ambonu, Buru un citas mazākas salas. 16. un 17. gadsimtā par ietekmi salās cīnījās Portugāle, Spānija un Nīderlande. 1683. gadā Ternates Sultanāts kļuva par Nīderlandes vasaļvalsti, bet pilnībā Nīderlande to anektēja tikai 1914. gadā. Pēc Indonēzijas nodibināšanās Ternates sultanāts iekļāvās tās sastāvā. GLOBAL VOLCANISM PROGRAM. Gamalama Hans Hägerdal. Trajectories of the early-modern kingdoms in eastern Indonesia: Comparative perspectives Vikikrātuvē par šo tēmu ir pieejami multivides faili. Skatīt: Ternate. Encyclopædia Britannica raksts (angliski)