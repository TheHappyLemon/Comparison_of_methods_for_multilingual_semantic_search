Tīmekļa vietne, tīmekļvietne jeb vienkārši vietne (angļu: website) ir tīmekļa lappušu kopums, ko veido caur HTTP protokolu internetā pieejami HTML/XHTML dokumenti. Visas publiski pieejamās tīmekļa vietnes veido vispasaules tīmekli. Tīmekļa vietnes lapas ir pieejamas no kopēja saknes vienotā resursu vietrāža un parasti atrodas vienā fiziskā serverī. Lapu vietrāži organizē tās hierarhiski, savukārt hipersaites starp tām nosaka to, kā lietotājs redz vietnes kopējo uzbūvi un kā notiek pārvietošanās starp dažādām tās daļām. Tīmekļa vietne parasti ir vienas personas, uzņēmuma vai iestādes darba rezultāts, kas veltīts noteiktai tematikai vai mērķim. Vietnes veido un/vai uztur vietņveži. Vietņu izstrādi veic gan atsevišķi profesionāļi, gan uzņēmumi. Izstrādes grupā var būt vajadzīgi gan dizaineri, gan dažādi programmētāji. Tīmekļa vietnes ir rakstītas vai arī tiek dinamiski ģenerētas hiperteksta iezīmēšanas valodā (HTML), to noformējumu parasti veido CSS valodā un interaktivitāti nodrošina ar JavaScript. Tās apmeklētājiem ir pieejamas caur tīmekļa pārlūkprogrammu. Tīmekļa vietnes var tikt sagatavotas, izmantojot tādas tehnoloģijas kā PHP, Active Server Pages (ASP) un Java Server Pages (JSP). Tīmekļa vietnes pasniegšanu klientam nodrošina tīmekļa servera programmatūra, piemēram, Apache vai Nginx. Bieži tīmekļa vietnes saturs glabājas datubāzēs. Tīmekļa vietnēm bieži ir satura pārvaldības sistēma, kas ļauj lietotājiem bez īpašām programmēšanas zināšanām izmainīt vietnes saturu un reizēm arī izskatu vai uzbūvi. Kā izveidot pašam savu tīmekļa vietni? Izvēlies platformu, kurā veidosi savu tīmekļa vietni. To var darīt izmantojot HTML, CSS, JavaScript valodas, bet ir arī vairākas jau gatavas platformas, kur var izveidot pieejamas vietnes bez jebkādām priekšzināšanām. (P: Wix.com, WordPress.com u.c.), Jāizvēlās domēna vārds(tīmekļa vietnes nosaukums P: manamajaslapa.lv), jāatrod, kāds kas tīmekļa vietni uzturēs (t.i. savienos vietni ar internetu - host) - par abien pakalpojumiem ir jāmaksā, gatavās platformas komplektā parasti piedāvā "hostošanas" pakalpojumus. Izveido un publicē savu tīmekļa vietni. Tīmekļa vietnes ļauj interneta lietotājiem vispasaules tīmeklī saņemt vizuālu, tekstuālu un multivides informāciju. Lielāka apjoma un plašākai auditorijai domātas vietnes mēdz dēvēt par portāliem un vortāliem. Daļa tīmekļa vietņu, piemēram, interneta pornogrāfijas un ziņu vietnes, prasa abonēšanu par samaksu vai reģistrēšanos bez tās. Vispasaules Tīmekļa konsorcijs LZA TK ITTEA protokols Nr. 308 (07.03.2008) un Nr. 417 (17.05.2013), Akadēmiskā terminu datubāze AkadTerm http://termini.lza.lv/ «How to Make a Website in 2021: Step-by-Step Beginner's Guide». WebsiteSetup (en-US). Skatīts: 2021-05-19.