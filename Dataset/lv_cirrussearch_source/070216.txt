Kirino (filipīniešu: Lalawigan ng Quirino, angļu: Province of Quirino, iloku: Probinsia ti Quirino) ir viena no Filipīnu provincēm valsts ziemeļdaļā, Kagajanas Ielejas reģionā. Administratīvi dalās 6 municipalitātēs un sīkāk 132 barangajās. Provinces centrs ir Kabarrogisa. Lielākā daļa iedzīvotāju ir iloki, bet provincē dzīvo arī nozīmīga aborigēno tautu igorotu minoritāte. Province izvietojusies Lusonas salas ziemeļaustrumos. Ziemeļos robežojas ar Isabelu, austrumos un dienvidos — ar Auroru, bet dienvidos — ar Nuevaviskaju. Province atrodas kalnainā apvidū; tās austrumdaļā paceļas Sjerramadre. Provinces vidus un rietumu daļu aizņem Kagajanas ielejas augšdaļa. Augstākais kalns ir Anakvao (1819 m vjl) uz robežas ar Auroru. Pirmskoloniālajā laikā tagadējo provinces teritoriju apdzīvoja negritosu aetu ciltis. Līdz pat 19. gadsimta otrajai pusei aborigēno kalniešu igorotu cilšu apdzīvotajā teritorijā nebija koloniālās administrācijas un tikai retumis to apmeklēja katoļu misionāri. Līdz 1948. gadam teritorija administratīvi ietilpa Isabelas provincē, kad tā tika nodota Nuevaviskajai. 1966. gadā četras Nuevaviskajas austrumdaļas municipalitātes tika nodalītas atsevišķā subprovincē, ko nodēvēja par godu Filipīnu sestajam prezidentam (1948-1953) Elpidio Kirino. 1969. gadā tika izveidota atsevišķa Kabarrogisas municipalitāte, kuru nozīmēja par subprovinces centru, bet 1972. gadā Kirino tika piešķirts patstāvīgas provinces statuss. Vikikrātuvē par šo tēmu ir pieejami multivides faili. Skatīt: Kirino.