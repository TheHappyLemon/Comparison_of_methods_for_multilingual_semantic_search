Sarkanā krāsa jeb vienkārši sarkans ir krāsa, kura ir redzamās gaismas daļa un tās viļņa garums ir aptuveni no 620 līdz 740 nm. Sarkanzaļzilā (RGB) krāsu modelī tā ir viena no trim gaismas pamatkrāsām. Arī tēlotāja mākslā kopā ar zilo krāsu un dzelteno krāsu tā ir viena no pamatkrāsām. Sarkanā krāsa simbolizē vīrišķību, sauli, uguni, mīlestību, karalisko varu, drosmi, uzvaru un kaisli, kā arī asinis, tātad dzīvības un naida krāsa. Vārds ‘sarkans’ ir radies no vārda ‘sarks’, bet tā kā tas skan līdzīgi kā vārds ‘sargs’, laika gaitā ir izzudis. Pirms tam cēlies no baltu pirmvalodas vārda *sark- (norāda uz darbības vārdu ‘sarkt’), bet vēl pirms tam uz indoeiropiešu pirmvalodas vārdiem *ser- un *sar- (apzīmēja sarkanu un rozā). Lietuviešu valodā vārds sárkanas ir apvidvārds un nozīmē ‘spilgts, dzidrs, košs; sārts’. Sarkanā krāsa simbolizē vīrišķību, sauli, uguni, mīlestību, karalisko varu, drosmi, uzvaru un kaisli, kā arī asinis, tātad dzīvības un naida krāsa. Antīkajā kultūrā sarkans pasargāja no briesmām. Ēģiptē sarkans ir ļaunuma, iznīcības simbols (kvēlojošs tuksnesis). Bet Lejasēģiptē sarkanai krāsai bija arī pozitīva nozīme kā faraona varas simbolam. Romiešiem sarkans ir arī varas simbols — imperatoru, augstmaņu un karavadoņu krāsa. Romiešu līgavas nēsāja sarkanu plīvuru (“flammeum”), kas simbolizē mīlestību un auglību. Sarkano bieži izmantoja augstākie tiesneši, baznīcas kardināli (mocekļu asinis), viduslaikos - bende. Sarkanās krāsas simbolika saistās arī ar elles uguns iznīcinošo varu, neapvaldītām vēlmēm, kaislībām - sarkanā tērpies sātans, Babilonijas netikle. Alķīmijā tā ir Filozofu akmens krāsa. Sarkana ir arī signālkrāsa, tā aicina ceļā, uz jaunu dzīvi. Sarkana krāsa ir arī revolūcijas, īpaši komunistiskās vai sociālās, karoga krāsa. Sarkanās krāsas uztveri izraisa acs garo viļņu jūtības vālītes. Tās viļņa garums ir no 620 līdz 740 nm. Elektromagnētiskie viļņi ar lielāku viļņa garumu ir infrasarkanais starojums, kuru ar neapbruņotu aci nevar novērot, bet ar mazāku viļņa garumu — citas redzamās gaismas krāsas, sākot ar oranžo krāsu. Galvenā teorija, kāpēc primātiem ir attīstīta sarkanās krāsas redze, ir tāda, ka tas ļauj atšķir nogatavojušos augļus no nenobriedušajiem augļiem. Sarkanā krāsa ir viena no trim sarkanzaļzilā krāsu modeļa krāsām. Sajaucot sarkano krāsu kopā ar zilo un zaļo krāsu var iegūt jebkuru citu spektra krāsu un tās toni. Šo principu izmanto tehnoloģijās, piemēram, lai veidotu krāsainu attēlus monitoros vai televīzijā. J. C. Cooper. An Illustrated Encyclopaedia of Traditional Symbols. Thames & Hudson, 2012. ISBN 9780500770900. Konstantīns Karulis. Latviešu etimoloģijas vārdnīca. Rīga : Avots, 1992. 155–156. lpp. «Sarkans». Gunta Krūmiņa. «Acs brīnumainās spējas - krāsu redze» (latviešu). Interneta Žurnāls "Acu Ārsts", 2011. gada 3. maijs. Arhivēts no oriģināla, laiks: 2016. gada 5. Marts. Skatīts: 2020. gada 14. jūlijā. Dennis O'Neil. «Primate Color Vision». San Marcos, CA : Palomar Community College, 2010. gada 19. marts. Arhivēts no oriģināla, laiks: 2011. gada 20. Jūlijs. Skatīts: 2012. gada 12. jūlijā. Vikikrātuvē par šo tēmu ir pieejami multivides faili. Skatīt: Sarkanā krāsa. Encyclopædia Britannica raksts (angliski)