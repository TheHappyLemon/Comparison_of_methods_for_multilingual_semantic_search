Atalyja ir lietuviešu folkroka, postfolkloras un pasaules mūzikas grupa, kas savā daiļradē lietuviešu arhaisko folkloru papildina ar roka, džeza un indiešu mūzikas elementiem un izteiksmes līdzekļiem. Grupas nosaukums Atalyja aukštaišu izloksnē nozīmē “Lietus nāk”. Vairāk nekā 10 pastāvēšanas gadu laikā Atalyja ir ieguvusi dažāda vecuma klausītāju atzinību. Grupa cenšas popularizēt arhaisko folkloru un senās lietuviešu tautasdziesmas padarīt tuvākas mūsdienu klausītājiem. Repertuāra pamatu veido sutartines, kā arī kalendārās, kara, vēsturiskās un kāzu tautasdziesmas. Grupas muzikālās izpausmes ir visai plašas — no meditatīvas improvizācijas līdz smagam kompozicionālam ārtrokam. Mūziķi droši eksperimentē, tradicionālo tautasdziesmu melodijas savienojot gan ar klasiskā roka, gan metāla, blūzroka, fankmūzikas, progresīvā roka un indiešu klasiskās mūzikas elementiem. Grupas jaunradei ir raksturīgi profesionāli un gaumīgi aranžējumi, bagāta tembru palete, dažāda ritmika un savdabīga polifonija. Tradicionālie lietuviešu instrumenti (kankles, gārši jeb skuduči, vijole, dūdas, vargāns) tiek radoši kombinēti ar elektrisko ģitāru un basģitāru, kā arī rokam raksturīgiem sitaminstrumentiem. Vairākām dziesmām savdabīgu austrumniecisku skanējumu piešķir Ziemeļindijas instrumenti: bansuri (bambusa flauta) un tabla (bungu pāris). Lietuvas folkroka grupa Atalyja izveidojās Viļņā 1998. gada rudenī un jau 1999. gada pavasarī debitēja Kauņā, postfolkloras festivālā “Suklegos”. Vēl pēc gada grupa pabeidza ierakstīt un izdeva savu pirmo albumu “Atalyja” (2000. MC, 2001. Kukū records CD), kas izpelnījās starptautisku uzmanību un tika pozitīvi novērtēts tautas un pasaules mūzikas žurnālu lappusēs. 2004. g. tika izdots grupas otrais albums “Močia” (2004. © Atalyja, Dangus), kam raksturīgs dzīvs, silts skanējums. Tas tika novērtēts kā viens no solīdākajiem mūsdienu tautas mūzikas izdevumiem Lietuvas diskogrāfijā. 2008. g. Atalyja izdeva septiņu skaņdarbu minialbumu “Žemaitiu ruoks”. Tajā iekļautas trīs oriģināldziesmas, trīs elektroniskās remix versijas un viens īpaši šim albumam sacerēts meditatīvs instrumentāls skaņdarbs. Albumā “Saula riduolela” (2009. g., Dangus) savdabīgi savijas “smagās” kompozīcijas, improvizācija un eksperimenti. Saules tematiku pauž ne tikai atsevišķu dziesmu un paša albuma nosaukums, bet arī gaišais, it kā saulainais skanējums. Grupa ir koncertējusi Vācijā (2006.), Čehijā (2009.), Baltkrievijā (2009.), Krievijā (2009.), Turcijā (2008.), Polijā (2000, 2001, 2005, 2006, 2008, 2009), Latvijā (2002. un 2009.), Igaunijā (2002.), piedalījusies Lietuvas radio un TV raidījumos, kā arī daudzos Lietuvas folkloras svētkos, postfolkloras un neofolk festivālos, pilsētu un ciemu svētkos. Pastāvīgi spēlē festivālos Mėnuo Juodaragis, Baltijos Garsas, Suklegos, Skamba, skamba kankliai un Dzīvās arheoloģijas dienās. Grupas mūzika skan dažādos mākslas projektos, filmās, teātra izrādēs. Alternatīvās mūzikas apbalvošanas pasākumā “A.LT 2008” "Atalyja" ieguva gada etnogrupas nosaukumu. 2009. g. grupa sarīkojusi kompaktdiska "Saula Riduolėla" atvēršanas svētkus Viļņā un Kauņā, koncertējusi Minskā (filmējusies Baltkrievijas ONT TV televīzijas muzikālajā raidījumā), Rīgā, Prāgā (mūzikas klubā "Akropole"), Olštinekā, Gdaņskā. 2009. g. decembrī grupa spēlēja savā Ziemassvētku turnejā Krievijas galvaspilsētā Maskavā (25. dec. — klubā "Masterskaja", 26. dec. — Lietuvas vēstniecības kultūras centrā — Jurģa Baltrušaiča mājā). Ģedimina Statulevičiene (Gedimina Statulevičienė) — balss; Audrone Daraškevičiene (Audronė Daraškevičienė) — balss; Darute Piļibavičiene (Darutė Pilibavičienė) — balss, kankles; Ernests Jepifanovs (Ernest Jepifanov) — bansuri, alta vijole, dūdas, vargāns, skuduči, balss; Rītis Ambrazevičs (Rytis Ambrazevičius) — balss, kankles, dūdas, vargāns; Eirims Veļička (Eirimas Velička) — vijole, kankles, vargāns, dūdas, balss; Ugņus Keturka (Ugnius Keturka) — elektriskā ģitāra, akustiskā ģitāra; Ģedimins Žilis (Gediminas Žilys) — basģitāra, kankles, balss; Salvijus Žeimis (Salvijus Žeimys) — sitaminstrumenti. Vītis Vainilaitis (Vytis Vainilaitis; sitaminstrumenti), Jotauts Barons (Jotautas Baronas; sitaminstrumenti), Skirmants Kunevičs (Skirmantas Kunevičius; sitaminstrumenti), Bernards Janausks (Bernardas Janauskas; tabla), Rītis Kamičaitis (Rytis Kamičaitis; tabla), Indre Jurgeļevičūte (Indrė Jurgelevičiūtė; balss, flauta). Ģedimins Laurinavičs (Gediminas Laurinavičius; sitaminstrumenti), Rasa Gļinskīte (Rasa Glinskytė; balss), Gintars Kaminsks (Gintaras Kaminskas; ģitāra), Indre Umbrasaite (Indrė Umbrasaitė; balss), Vitālijs Logvinovs (Vitalij Logvinov; tabla), Aļģimants Pauļukevičs (Algimantas Pauliukevičius; ģitāra). „Atalyja“ (MC 2000) „Atalyja“ (CD 2001, Sutaras) „Močia“ (CD 2004, Dangus) „Žemaitiu ruoks“ EP (CD 2008, Dangus) „Saula riduolėla“ (CD 2009, Dangus) Grupas mājaslapa Arhivēts 2008. gada 30. oktobrī, Wayback Machine vietnē. Atalyja „Myspace“ Atalyja last.fm Atalyja „frype.lt“ Atalyja „Facebook“ festivālā „Skamba skamba kankliai“ (Viļņā 2009. g.)