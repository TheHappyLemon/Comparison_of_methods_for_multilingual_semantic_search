Giorgi Kvirikašvili (გიორგი კვირიკაშვილი, dzimis 1967. gada 20. jūlijā) ir Gruzijas ekonomists un politiķis. No 2015. līdz 2018. gadam viņš bija Gruzijas premjerministrs. Giorgi Kvirikašvili dzimis Tbilisi. 1991. gadā viņš absolvēja Tbilisi Valsts medicīnas universitāti terapeita specialitātē. No 1990. līdz 1995. gadam Kvirikašvili studēja Tbilisi Valsts universitātes ekonomikas fakultātē. 1993. gadā Kvirikašvili sāka darbu Apvienotajā Gruzijas bankā. 1996. gadā viņš kļuva par Eksport-Import bankas viceprezidentu. No 1997. līdz 1998. gadam viņš bija Apvienotās Gruzijas bankas pārvaldes departamenta filiāles direktors. 1998. gadā Giorgi Kvirikašvili Ilinoisas Universitātē Šampeinā — Ērbanā ieguva maģistra grādu finansēs. 1999. gadā Kvirikašvili kļuva par Gruzijas prezidenta valsts kancelejas fiskālā un monetārā biroja vadītāja vietnieku. No 1999. līdz 2004. gada viņš bija Gruzijas parlamenta deputāts no Gruzijas pilsoņu savienības (vēlāk Jauno tiesību partijas). 2001. un 2002. gadā viņš Gruzijas Tehniskajā universitātē lasīja lekcijas par korporatīvajām finansēm. Pēc Rožu revolūcijas un Mihaila Saakašvili nākšanas pie varas Giorgi Kvirikašvili atstāja valsts darbu un atgriezās banku sektorā. No 2004. līdz 2006. gadam viņš strādā Pirmajā komercbankā (tagad TaoPrivatBank). 2006. gadā Kvirikašvili kļuva par ģenerāldirektoru Kartu Banki, kas piederēja miljardierim Bidzinam Ivanišvili. Kad 2012. gada parlamenta vēlēšanās uzvarēja koalīcija "Gruzijas sapnis" un par premjerministru kļuva Bidzina Ivanišvili, Kvirikašvili ieguva ekonomikas un ilgtspējīgas attīstības ministra amatu. 2013. gada jūlijā viņš paralēli sāka pildīt arī vicepremjerministra pienākumus. Viņš turpināja darbu arī Irakli Garibašvili valdībā. 2015. gada 1. septembrī Giorgi Kvirikašvili kļuva par ārlietu ministru. Pēc tam, kad Garibašvili atkāpās, 2015. gada 30. decembrī Giorgi Kvirikašvili tika apstiprināts par premjerministru. Giorgi Kvirikašvili biogrāfija Gruzijas valdība