Andris Ārgalis (dzimis 1944. gada 18. augustā) ir Latvijas politiķis. 2000. un 2001. gadā bija Rīgas domes priekšsēdētājs. Bijis arī 8. Saeimas deputāts. 1969. gadā pabeidzis Latvijas Lauksaimniecības akadēmijas Pārtikas rūpniecības tehnoloģijas fakultāti kā inženieris-tehnologs. Bijis Dārzkopības un biškopības biedrības priekšsēdētājs. Jaunībā augstā līmenī spēlējis basketbolu. A. Ārgaļa meita Krista ir precējusies ar bijušo basketbolistu, tagad treneri Raimondu Miglinieku. 1996. gadā A. Ārgalis kļuva par Rīgas Vidzemes priekšpilsētas izpilddirektoru. 1997. gadā ievēlēts Rīgas domē no "Tēvzemei un Brīvībai" saraksta, kandidēja uz Rīgas domes priekšsēdētāja amatu, bet netika ievēlēts. 2000. gada 10. maijā A. Ārgalis tika ievēlēts par Rīgas domes priekšsēdētāju, jo iepriekšējais domes priekšsēdētājs Andris Bērziņš kļuva par Ministru prezidentu. 2001. gadā atkārtoti ievēlēts domē no TB/LNNK, tomēr zaudējis Rīgas pašvaldības priekšsēdētāja amatu Gundaram Bojāram. Šajā pašā gadā no partijas izstājies. 2002. gadā A. Ārgalis tika ievēlēts 8. Saeimā jau no Tautas partijas, šajā sasaukumā bija Saeimas priekšsēdētājas Ingrīdas Ūdres biedrs (no 2004. gada, ieņemot Ērika Jēkabsona vietu). 2005. gadā A. Ārgalis nolika Saeimas deputāta mandātu un atkal tika ievēlēts Rīgas domē, kļuva par domes priekšsēdētāja vietnieku un Rīgas Brīvostas valdes priekšsēdētāju. 2009. gadā kandidēja nākamajās Rīgas domes vēlēšanās, tomēr netika ievēlēts. Nesekmīgi kandidējis 10.Saeimas vēlēšanās 2010. gadā no apvienības "Par labu Latviju" saraksta. 2021. gada janvārī A. Ārgalis bija partijas "Likums un kārtība" dibinātāju skaitā. 2022. gada rudenī kandidēja 14. Saeimas vēlēšanās, taču partija, jau ar citu nosaukumu "Katram un katrai", nepārvarēja 5% barjeru. mango.lv. «Andris Ārgalis sevi sauc par Latvijas izlases talismanu». delfi.lv (latviešu), 2009-06-19. Skatīts: 2022-05-18. «Traģēdija basketbolista Miglinieka un bijušā mēra Ārgaļa ģimenē». Jauns.lv (latviešu). Skatīts: 2022-05-18. «"Par labu Latviju!" deputātu kandidātu sarakstā būs vairākas pazīstamas personas». TVNET (latviešu). 2010-07-14. Skatīts: 2019-05-27. Gobzema jaunās partijas «Likums un kārtība» valdei virzīs arī Stepaņenko un Švecovu LSM