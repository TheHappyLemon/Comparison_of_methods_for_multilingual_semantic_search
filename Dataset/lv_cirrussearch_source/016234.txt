Džofrijs Lupuls (angļu: Joffrey Lupul; dzimis 1983. gada 23. septembrī) ir bijušais kanādiešu hokejists, malējais uzbrucējs. Karjeras laikā aizvadījis 701 spēli Nacionālajā hokeja līgā, gūstot 420 rezultativitātes punktus. Pēc vairākām Rietumu hokeja līgā aizvadītām sezonām, profesionāļa karjeru Lupuls sāka 2003.—04. gada sezonā, ko gandrīz pilnībā aizvadīja Anahaimas "Mighty Ducks" sastāvā. 2004.—05. gada NHL sezonas lokauta laikā Lupuls spēlēja Amerikas hokeja līgas klubā Sinsinati "Mighty Ducks", taču pēc tam vēl gadu aizvadīja Anahaimā, 2006. gada vasarā tiekot aizmainīts uz Edmontonas "Oilers" vienību. Pēc vienas "Oilers" sastāvā aizvadītas sezonas komanda uzbrucēju aizmainīja uz Filadelfijas "Flyers" vienību, viņš rezultativitātei atkal pieaugot. Pēc pirmās "Flyers" aizvadītās sezonas Lupuls līgumu ar klubu pagarināja uz četriem gadiem. Tiesa, 2009. gada vasarā hokejists tika aizmainīts uz Anahaimas "Ducks" vienību. Traumu dēļ 2009.—10. gada sezonā Lupuls aizvadīja vien 23 spēles, nākamās sezonas ievadā uzbrucējam izlaižot vēl 28 spēles. 2010.—11. gada sezonas vidū Lupuls tika aizmainīts uz Toronto "Maple Leafs". Tās sastāvā viņš 2011.—12. gada sezonu noslēdza ar 67 punktiem 66 spēlēs, tādējādi būdams komandas otrs rezultatīvākais spēlētājs aiz Fila Kesela. Savainojumu dēļ Lupuls izlaida virkni spēļu no 2013. līdz 2016. gadam. Lai gan Lupulam vēl bija spēkā esošs līgums ar "Maple Leafs", komanda izvēlējās uzbrucēju paturēt savainoto spēlētāju sarakstā. Savu pēdējo spēli profesionāļa karjera Lupuls aizvadīja 2015.—16. gada sezonā. Eliteprospects profils (angliski) Internet Hockey Database profils (angliski) Hockey-Reference profils (angliski)