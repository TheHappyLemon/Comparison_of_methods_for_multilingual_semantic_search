Kaucmindes muižas (vācu: Kauzmünde) kungu māja atrodas Bauskas novada Rundāles pagasta Saulainē. Līdz Latvijas agrārajai reformai 1920. gadā tā bija Pālenu dzimtas īpašumā. 1469. gadā Livonijas ordeņa mestrs Johans fon Mengede muižas zemi izlēņoja Andreasam Ksaveram. 1527. gadā mestrs Valters fon Pletenbergs izlēņoja to Tomasam Benekenam. 1780. gadā Kurzemes hercogistes arhitekts Severīns Jensens šeit uzcēla muižas pili ģenerālim Pēterim fon der Pālenam. 1912. gadā muižas ēkas savienoja puslokā. Pēc 1920. gada zemes reformas muižu atsavināja. Līdz Latvijas okupācijai muižas kungu mājā darbojās Kaucmindes mājturības skola, ko 1944. gadā pārveidoja par Saulaines lauksaimniecības tehnikumu, vēlāk par Saulaines sovhoztehnikumu. Pēc 1996. gada pašvaldības uzņēmums SIA "Kaucmindes pils" muižas kungu māju pārdeva SIA "Intelco", kura piederēja toreizējam viesnīcas "Rīdzene" direktoram Mārim Gulbim, kurš 2011. gadā 45% īpašuma pārdeva uzņēmējam Ervīnam Isajevam. Pēc ēku īpašnieka nāves 2016. gadā viņa dēls Māris Gulbis pili pārdeva juridisko pakalpojumu sniedzējam SIA "CVIR", kas neilgi pirms tam bija pārpircis arī Isajeva daļas. SIA "CVIR" īpašnieces Rūtas Ligeres dzīvesbiedrs Roberts Ligers bija apņēmības pilns sakārtot Kaucmindes muižu un 2017. gada pavasarī žurnālistiem solīja, ka drīzumā tiks atjaunota nama fasāde un jumts, bet pēc dažiem gadiem pilī tiks izveidots rehabilitācijas centrs. 2019. gadā būvobjektā netika ievēroti atbilstoši drošības pasākumi un gāja bojā nelegāli nodarbināts celtnieks, objektā noteica būvniecības liegumu un sāka kriminālprocesu. «Pilis.lv Kaucmindes muiža». Arhivēts no oriģināla, laiks: 2013. gada 29. oktobrī. Skatīts: 2011. gada 16. augustā. No pērles par graustu – nolaistajai Kaucmindes muižai draud izsole lsm.lv 2021. gada 8. oktobrī Koordinātas: 56°23′38″N 24°7′36″E﻿ / ﻿56.39389°N 24.12667°E﻿ / 56.39389; 24.12667