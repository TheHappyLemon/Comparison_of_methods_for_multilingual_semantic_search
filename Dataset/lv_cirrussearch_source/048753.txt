Jevgeņijs Berzins (krievu: Евгений Берзин; dzimis 1970. gada 3. jūnijā Viborgā) ir bijušais Krievijas šosejas riteņbraucējs, kurš lielākos panākumus guva 1994. gadā, kad uzvarēja daudzdienu sacensību Giro d'Italia kopvērtējumā arī vienās no nozīmīgākajām viendienas sacensībām, Ljēža—Bastoņa—Ljēža. Berzins uzvarēja 1990. gada Pasaules čempionātā individuālajā brauciena amatieriem, kā arī komandu braucienā 1990. un 1991. gada amatieru čempionātā. 1993. gadā viņš kļuva par profesionāli, parakstot līgumu ar Itālijas komandu Mecair-Ballan. 1993. gadā viņš komandas sastāvā startēja Kellogg's Tour of Britain, kur ceturtajā posmā finišēja otrais, iesaistoties konfliktā ar posma uzvarētāju Peteru Deklerku, jo Berzins bija atteicies sastrādāties posma pēdējos 10 kilometros. Tajā pašā gadā viņš ieņēma otro vietu Settimana Ciclistica sacensībās Lombardijā, Itālijā. 1994. gadā, 24 gadu vecumā, pārstāvot Gewiss-Ballan, viņš uzvarēja Ljēža—Bastoņa—Ljēža sacensībās, apsteidzot Lānsu Ārmstrongu. Tam sekoja kopvērtējuma uzvara Giro d'Italia, pārspējot Migelu Indurainu, kurš bija uzvarējis iepriekšējos divos gados un bija tā laika dominējošais lielo tūru braucējs. Berzins uzvarēja trijos posmos — vienā kalnu posmā un divos individuālajos braucienos, kuros ierasti dominēja Indurains. Līdera krekliņu viņš valkāja no 4. posma līdz sacensību noslēgumam, uzvarot arī jauno braucēju ieskaitē. Pēc šīs uzvaras no viņa tika gaidīti arī turpmāki panākumi, bet Berzins turpmākajā karjerā vairs nespēja atkārtot šīs sezonas sniegumu. Nākamajā gadā viņš uzvarēja Euskal Bizikleta sacensībās Spānijā un finišēja otrais Giro d'Italia aiz Tonija Romingera, uzvarot kalnainajā, priekšpēdējā, 21. posmā. Viņš uzvarēja arī 1995. gada Tour de France trešajā posmā, kas bija komandu brauciens un bija ceturtais astotajā posmā. Berzins piedalījās arī 1996. gada Giro d'Italia, kur kopvērtējumā finišēja 10. vietā, uzvarot vienā individuālā brauciena posmā. Viņš piedalījās arī Tour de Suisse, uzvarot proogā un 8. posmā. 1996. gada Tour de France Alpos viņš pārņēma kopvērtējuma līdera dzelteno krekliņu un nākamajā posmā uzvarēja individuālajā braucienā ar finišu Val d'Isere, bet nākamajā posmā zaudēja vadību Bjarnem Rīsam. 1997. gada Giro d'Italia Berzins pārstāvēja Batik-Del Monte komandu, bet rezultātu lejupslīde turpinājās un neuzvarot nevienā posmā viņš kopvērtējumā bija 20. vietā, 49 minūtes aiz uzvarētāja, Ivana Goti. Berzins vēlreiz startēja Tour de France, finišējot trešais prologā Ruānā, bet vēlāk izstājās no sacensībām. 1997. gada 19. oktobrī Bordo velotrekā Berzins mēģināja uzstādīt jaunu stundas rekordu, bet pārtrauca mēģinājumu jau pēc 17 minūtēm, ievērojami atpaliekot no Krisa Bordmena rekorda grafika. Berzins izlaida 1998. gada Giro d'Italia, bet startēja Tour de France, finišējot 25. vietā. 1999. gadā viņa sniegums bija ievērojami krities. Viņš startēja savā pēdējā Giro d'Italia, šoreiz pārstāvot Amica Chips-Costa de Almería komandu, bet finišēja 52. vietā, vairāk nekā 2 stundas pēc uzvarētāja. Berzinam tika liegts startēt 2000. gada Giro d'Italia, jo paaugstināta hematokrita līmeņa dēļ viņam divas nedēļas bija liegts startēt. Viņš vairs nekad neuzvarēja profesionālās sacensībās un noslēdza karjeru 2001. gada maijā, 30 gadu vecumā. Berzinam pieder trīs Fiat auto tirdzniecības vietas Lombardijā. Robin Nicholl. «Kellogg's Tour of Britain: Berzin beaten by Belgian rain man». The Independent, 1993. gada 13. augusts. Skatīts: 2013-08-13. CBC Sports News Cycling News — May 2000 Claudio Barbieri. «Berzin: l'ex Zar del Giro che ha preferito le quattro ruote». Sky Sports, 2011. Arhivēts no oriģināla, laiks: 2014-02-02. Skatīts: 2014-07-14. Vikikrātuvē par šo tēmu ir pieejami multivides faili. Skatīt: Jevgeņijs Berzins. Olympedia profils (angliski) The Sport.org profils (angliski) Munzüger Sport profils (vāciski) ProCyclingStats profils (angliski) Cycling Archives profils (angliski) Cycling Quotient profils (angliski) CycleDatabase profils (angliski)