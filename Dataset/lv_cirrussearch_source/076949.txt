Formozas melnais lācis (Ursus thibetanus formosanus) ir Āzijas melnā lāča (Ursus thibetanus) pasuga. To mēdz saukt arī par baltkakla lāci vai suņu lāci, jo tas mēdz izdot skaņas, kas atgādina suņa rejas. Formozas melnais lācis dzīvo tikai Taivānā un ir lielākais Taivānas dzīvnieks, kā arī vienīgais lāču dzimtas dzīvnieks šajā salā. To var sastapt Taivānas kalnu mežos starp 1000 un 3500 metriem virs jūras līmeņa. Lai gan Formozas melnais lācis kopš 1989. gada ir aizsargāts ar likumu, tomēr malumednieki turpina lāčus medīt, un to skaits joprojām samazinās. Formozas melnais lācis ir viens no mazākajiem Āzijas melnajiem lāčiem, tā ķermeņa garums ir apmēram 130—160 cm, svars 95—120 kg, maksimālais iespējamais svars 200 kg, mātītes ir mazākas par tēviņiem. Tā kažoks ir melns ziemā, bet tumši brūns vasarā, uz krūtīm tam ir "V" veida balta zīme, purns garš un gaišāks par pārējo apspalvojumu, ar pelēku pazodi. Formozas melnais lācis kā visi Āzijas melnie lāči ir visēdājs, bet galvenokārt tas barojas ar koku lapām, pumpuriem, augļiem, saknēm, kukaiņiem un nelieliem dzīvniekiem, kā arī ēd maitu. Baroties tas dodas nakts laikā, dienu pavadot gulšņādams kādā kokā vai alā. Formozas melnie lāči ir izteikti vientuļnieki, izņemot riesta un mazuļu audzināšanas laiku. Tie ir arī ļoti teritoriāli dzīvnieki, kas savu teritoriju iezīmē ar urīnu un ieskrāpētām zīmēm koku stumbros. Ziemas laikā Formozas lāči neguļ ziemas miegu, bet dodas no kalniem lejup uz vietām, kur ir siltāks un kur ir vairāk barības. Riesta laiks ir ziemā, un pēc 8 mēnešiem parasti piedzimst 1—3 mazuļi, kas paliek kopā ar māti divus gadus. Dzīves ilgums ir 25—30 gadi. «Formosan Black Bears - Bears Of The World». Arhivēts no oriģināla, laiks: 2010. gada 7. maijā. Skatīts: 2009. gada 19. jūnijā. Arhivēts 2010. gada 7. maijā, Wayback Machine vietnē. «Taiwan's Ecological Conservation». Arhivēts no oriģināla, laiks: 2008. gada 8. septembrī. Skatīts: 2009. gada 22. augustā. Formosan black bear cub donated to Taipei Zoo