Hesene (vācu: Hessen, izrunā: [ˈhɛsən]) ir viena no Vācijas 16 federālajām zemēm. Tā atrodas valsts centrālajā daļā, robežojas ar Ziemeļreinu-Vestfāleni, Lejassaksiju, Tīringeni, Bavāriju, Bādeni-Virtembergu un Reinzemi-Pfalcu. Federālās zemes administratīvais centrs ir Vīsbādene, bet lielākā pilsēta — Frankfurte pie Mainas. Hesenes federālo zemi, zināmu kā Lielo Heseni (Groß-Hessen), 1945. gada 19. septembrī izveidoja Sabiedroto kontroles padome (Alliierter Kontrollrat). Pirms tam tās teritorijā bija Hesenes tautas valsts (Volksstaat Hessen, Vācijas valsts), Kūrhesenes province (Provinz Kurhessen) un Nasavas province (Provinz Nassau, abas — Prūsijas provinces). Oficiāli par federālo zemi tā kļuva 1946. gada 1. decembrī. Hesenes platība ir 21 114,94 km2. Administratīvi Hesene iedalās 3 reģionos (Regierungsbezirk): Darmštates reģionā, Gīsenes reģionā un Kaseles reģionā. Savukārt tie visi kopā sīkāk iedalās 21 apriņķī (Kreis) un 5 neatkarīgās pilsētās (kreisfreien Städte). Visblīvāk apdzīvota zemes dienvidu daļa starp Reinu un Mainu. Lielākās pilsētas ir Frankfurte pie Mainas, Vīsbādene, Kasele, Darmštate un Ofenbaha pie Mainas. Lielākās upes ir Reina, Maina, Fulda un Lāna. Kalni un augstienes: Rēna kalni (Rhön), Vestervalde (Westerwald) un Taunuss (Taunus). 38,4 % no iedzīvotājiem pieder Hesenes-Nasavas, Kūrhesenes-Valdekas un Reinzemes evaņģēliski luteriskajām draudzēm, 23,8 % Romas katoļu baznīcas Fuldas, Limburgas, Maincas un Paderbornas draudzēm, apmēram 4% sevi pieskaita islāma ticībai. EKD Statistik, Stand 31. Dezember 2011 (PDF; 301 kB). Die meisten Hessen sind evangelisch[novecojusi saite], Evangelischer Pressedienst-Bericht, 2013. Vikikrātuvē par šo tēmu ir pieejami multivides faili. Skatīt: Hesene. Encyclopædia Britannica raksts (angliski) Krievijas Lielās enciklopēdijas raksts (krieviski)