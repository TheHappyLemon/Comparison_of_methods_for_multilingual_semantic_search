Šis raksts ir par Krievijas impērijas ministru. Par Satversmes sapulces deputātu skatīt rakstu Pāvels Meļņikovs (būvuzņēmējs). Pāvels Meļņikovs (krievu: Павел Петрович Мельников, dzimis 1804. gada 3. augustā, miris 1880. gada 3. augustā) bija krievu inženieris un valsts darbinieks, pirmais Krievijas impērijas satiksmes ministrs (1865—1869). Dzelzceļa transporta pamatlicējs Krievijas impērijā, viens no Sanktpēterburgas—Maskavas dzelzceļa līnijas autoriem. Citu projektu starpā Meļņikovs projektējis Daugavpils pretplūdu dambjus. 1825. gadā Pāvils Meļņikovs pabeidza Sanktpēterburgas Ceļu inženieru korpusa institūtu (Институт Корпуса инженеров путей сообщения). 1828. gadā Meļņikovu nosūtīja komandējumā, lai izpētītu iespēju kuģošanas uzlabojumiem Daugavas krācēs pie Kokneses. 1830. gadā tika iecelts par darbu vadītāju "Kokneses krāču kuģniecības uzlabošanas darbiem un pētījumiem Daugavas un Lovates upju savienošanai" (работами по улучшению судоходства через Кокенгаузенские пороги и изысканиями по соединению рек Западная Двина и Ловать). Tā kā salīdzinoši nesen uzceltais Daugavpils cietoksnis cieta no plūdiem, Meļņikovs ierosināja atdalīt citoksni un pilsētu ar dambju palīdzību. Reālo darbu sākumu iztraucēja Novembra sacelšanās sākums un 1832. gadā dambja projekts tika publicēts kā zinātnisks darbs. Daugavpils pretplūdu dambju sistēma tika izbūvēta laikā no 1833. līdz 1841. gadam un kalpo vēl šodien. 1835. gadā Meļņikovs publicēja darbu "Par dzelzceļu" (О железных дорогах), kurā pamatoja iespēju un nepieciešamību attīstīt dzelzceļa transportu Krievijā. No 1837. līdz 1838. gadam Meļņikovs kopā ar Kerbedzi devās komandējumā uz Franciju, Angliju, Beļģiju un Vāciju, kur iepazinās ar dzelzceļu būvniecību. 1842. gadā Meļņikovs tika iecelts par Sanktpēterburgas—Maskavas dzelzceļa līnijas ziemeļu daļas darbu vadītāju. 1862. gadā Meļņikovu iecēla par transporta ceļu galvenās pārvaldes vadītāju, bet 1865. gadā — par atjaunotās transporta ministrijas ministru, kurā viņš darbojās līdz 1869. gadam. Šajā laikā Krievijas dzelzceļa tīkla garums palielinājās par 7062 kilometriem. Miris savā īpašumā Ļubaņā, apglabāts vietējā dzelzceļnieku baznīcā. Vikikrātuvē par šo tēmu ir pieejami multivides faili. Skatīt: Pāvels Meļņikovs. Krievijas Lielās enciklopēdijas raksts (krieviski)