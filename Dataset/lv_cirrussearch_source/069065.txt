Rodrigo Laviņš (dzimis 1974. gada 3. augustā Rīgā) ir bijušais latviešu hokejists, spēlē aizsarga pozīcijā, Latvijas hokeja izlases dalībnieks. Karjeras laikā aizvadījis 230 spēles Latvijas izlasē, kas joprojām ir rekords, spēlējis trīs olimpisko spēļu turnīros. Karjeras lielāko daļu aizvadījis dažādos Eiropas vadošo hokeja līgu klubos, sešas sezonas aizvadījis Kontinentālās hokeja līgas vienībā Rīgas "Dinamo". Profesionāla spēlētāja karjeru Laviņš uzsāka 1992. gadā, pievienojoties HK Rīgas "Pārdaugavai". Tajā viņš spēlēja trīs sezonas, līdz devās uz Ziemeļameriku, kur pievienojās ECHL klubam Roli "IceCaps". Ziemeļamerikā Rodrigo spēlēja līdz 1998. gadam, bet tad, nesasniedzis NHL, atgriezās Eiropā, pievienojoties SM līgas klubam Helsinku "Jokerit". Sezonas otro pusi viņš aizvadīja jau Zviedrijas Elitsērijas klubā AIK. 1999.—2000. gada sezonā Laviņš aizvadīja jau uzreiz divos SM līgas klubos — Tamperes "Ilves" un HPK. Pēc sezonas noslēguma Laviņš esot saņēmis divvirzienu līguma piedāvājumu no NHL komandas Ņujorkas "Islanders". 2000.—2001. gada sezonu viņš aizvadīja DEL līgas klubā Augsburgas "Panther". 2001.—2002. gada sezonā Laviņš spēlēja Krievijas Superlīgas klubā Permas "Molot-Prikamie", bet nākamajā sezonā — Maskavas "Dinamo". Tad viņš atgriezās Latvijā, 2003.—2004. un 2004.—2005. gada sezonu aizvadot HK Rīga 2000 rindās. Viņš kļuva par divkārtēju Latvijas čempionu hokejā. 2005.—2006. un 2006.—2007. gada sezonā Laviņš spēlēja Zviedrijas Elitsērijas klubā Brynas IF, bet 2007.—2008. gada sezonu aizvadīja divos klubos — Sodertalje SK, kā arī Krievijas Superlīgas klubā Novokuzņeckas "Metallurg". 2008.—2009. gada sezonā Laviņš spēlēja atjaunotajā Rīgas "Dinamo" komandā, kur 49 spēlēs sakrāja astoņus (1+7) punktus. Pirmajā sezonā Laviņš pildīja kapteiņa pienākumus, taču 2009. gada vasarā tos pārņēma Sandis Ozoliņš. "Dinamo" rindās Laviņš spēlēja līdz pat 2013.—14. gada sezonas noslēgumam. 2014. gada vasarā Laviņš pievienojās HK Kurbads rindām, komandas sastāvā aizvadot divas sezonas. 2016. gadā hokejists noslēdza karjeru un kļuva par komandas galveno treneri. Latvijas hokeja izlases sastāvā Rodrigo spēlējis 13 Pasaules čempionātos pieaugušajiem, kā arī trīs olimpisko spēļu turnīros. Junioru vecumā spēlējis 1994. gada Pasaules čempionātā junioriem. 2015.—16. gada sezonā Laviņš kļuva par HK Kurbads trenera palīgu, paralēli turpinot spēlēt komandas rindās. Vasarā Laviņš tika apstiprināts par komandas galveno treneri, taču jau pašā 2017. gada ievadā no amata tika atbrīvots. Paralēli trenē dažādas bērnu un jauniešu komandas, tostarp Latvijas U-16 izlasi. Rodrigo Laviņš ir precējies ar televīzijas personību un aktrisi Janu Duļevsku. Viņa dēls Martins Laviņš arī ir hokejists, Latvijas U-20 izlases dalībnieks. «Laviņš: Pēc 2000. gada PČ man bija piedāvājums no NHL komandas». Sportazinas.com. 07.11.2019. Skatīts: 2019. gada 7. novembrī. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski) Rīgas "Dinamo" profils Arhivēts 2010. gada 20. novembrī, Wayback Machine vietnē.