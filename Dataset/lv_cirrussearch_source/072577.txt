Kaspars Bērziņš (dzimis 1985. gada 25. augustā Ogrē) ir latviešu basketbolists, spēlē spēka uzbrucēja un centra pozīcijās, Latvijas basketbola izlases dalībnieks. 2023. gadā pārstāv Spānijas pēc spēka otrās līgas klubu Seviljas "Real Betis". K. Bērziņš ir viens no ilggadīgākajiem Latvijas basketbolistiem, kura profesionālā karjera turpinās jau 20 sezonas. Profesionālā basketbolista karjeru Kaspars Bērziņš uzsāka 2003. gadā BK "Skonto" sastāvā. "Skonto" sastāvā viņš kļuva par Latvijas vicečempionu. 2004.—2005. gada sezonā K. Bērziņš pārstāvēja Spānijas augstākās līgas komandu Malagas "Unicaja". Tās sastāvā K. Bērziņš nespēja nostiprināties, tādēļ nākamajā sezonā atgriezās Latvijā. 2005.—2006. gada sezonu K. Bērziņš pavadīja BK "Rīga" (sezonas laikā komanda pārtapa par "ASK Rīga") rindās, šajā sezonā viņš kopā ar komandu LBL ieguva 3. vietu. Sākot ar 2006. gadu, K. Bērziņš spēlēja Rīgas "Barons/LMT" komandā. Kopā ar "Baronu" 2007.—2008. gada sezonā K. Bērziņš kļuva par Latvijas un FIBA Eiropas kausa čempionu. 2009. gadā viņš parakstīja līgumu ar Spānijas klubu Madrides "Fuenlabrada" uz trīs gadiem. 2009. gada vasarā piedalījās NBA Vasaras līgas turnīrā, kur spēlēja Fīniksas "Suns" sastāvā. Pēc vienas sezonas "Fuenlabrada" rindās 2010. gada jūlijā Bērziņš atgriezās Latvijā un noslēdza līgumu ar Rīgas VEF komandu. Pēc tam spēlējis vairākos Krievijas klubos, vienu sezonu atgriezies arī VEF sastāvā, kā arī dzimtās Ogres klubā. 2019. gada rudenī pēc produktīva sezonas sākuma (divām spēlēm) BK Ogre sastāvā K. Bērziņš 34 gadu vecumā saņēma uzaicinājumu pievienoties Krievijas VTB līgas klubam Saratovas "Avtodor". Pēc dažām spēlēm Saratovas komandā K. Bērziņš atgriezās BK Ogre. Pēc tam spēlējis vairākos Lietuvas klubos, bet 2022. gada rudenī pievienojās Francijas klubam Strasbourg. Drīz pēc K. Bērziņa nonākšanas Francijas klubā par tā galveno treneri tika apstiprināts Latvijas izlases vadītājs Luka Banki. 2023. gada sākumā viņš spēlēja Taivānas klubā New Taipei CTBC DEA, kļūdams par pirmo Latvijas basketbolistu šajā čempionātā. 2023.—2024. gada sezonas sākumā K. Bērziņš pievienojās jaunā Latvijas—Igaunijas Basketbola līgas kluba "Rīgas Zeļļi" sastāvam, taču novembrī pārcēlās uz pēc spēka otro līgu Spānijā, noslēdzot līgumu ar latviešu spēlētājiem labi pazīstamo Seviljas "Real Betis". K. Bērziņš ir spēlējis visu vecumu Latvijas jaunatnes izlasēs. K. Bērziņš 2001. gadā pārstāvēja Latvijas izlasi Eiropas U-16 čempionātā, kurā vidēji spēlē guva 9,3 punktus un izcīnīja 4,8 atlēkušās bumbas, palīdzot komandai iegūt 8. vietu. 2002. gadā K. Bērziņš spēlēja Latvijas U-18 izlases sastāvā Eiropas čempionātā, kurā Latvija ieguva 11. vietu (6,2 punkti, 2,7 atlēkušās bumbas). 2004. un 2005. gadā K. Bērziņš Eiropas čempionātos pārstāvēja U-20 izlasi, abas reizes palīdzot komandai izcīnīt 7. vietu. 2005. gada čempionātā K. Bērziņš kļuva par izlases līderi gan gūto punktu (16,0), gan izcīnīto atlēkušo bumbu (10,1) skaita ziņā. Viņš arī kļuva par visa turnīra otro labāko atlēkušo bumbu savācēju. Latvijas pieaugušo izlasē debitējis 2005. gada 28. jūlijā, tomēr regulāri tajā sāka spēlēt 2007. gada vasarā. Pirms 2007. gada Eiropas čempionāta viņš līdz pēdējām pārbaudes spēlēm bija starp izlases kandidātiem, taču palika pirmais aiz svītras no tiem, kas netika uz čempionātu. Pirms 2009. gada Eiropas čempionāta finālturnīra K. Bērziņš tika atstādināts no izlases treniņnometnes laikā disciplīnas neievērošanas dēļ. Izlasē atgriezās 2012. gadā, kad palīdzēja tai 2013. gada Eiropas čempionāta kvalifikācijā. Laika posmā no 2005. līdz 2022. gadam K. Bērziņš aizvadīja 125 spēles vīriešu valstsvienībā un guva 1094 punktus. Basketbolists Kaspars Bērziņš atgriežas dzimtajā skolā «Kaspars Berzins Draft 2007 Profile». NBA.com. Arhivēts no oriģināla, laiks: 2012. gada 8. novembrī. Skatīts: 2013. gada 1. janvārī. «Kaspars Bērziņš debitējis NBA Vasaras līgā». Diena.lv. Skatīts: 2013. gada 1. janvārī. Edgars Bērziņš. «Kaspars Bērziņš pievienojas VEF». sportacentrs.com, 26.07.2010.. Skatīts: 29.07.2010.. «Bērzs atgriežas uz Eirokausu skatuves, pievienojoties ČL klubam Strasbourg». Sportacentrs.com (latviešu). 2022-11-10. Skatīts: 2022-11-11. «Kaspars Bērziņš atgriežas Latvijā un Ogres vietā izvēlas Biedriņa "Zeļļus"». Sportacentrs.com (latviešu). 2023-10-13. Skatīts: 2023-10-13. «Kaspars Bērziņš pievienojas no ACB līgas izkritušajai "Real Betis"». Sportacentrs.com (latviešu). 2023-11-17. Skatīts: 2023-11-17. FIBA Europe U-16 Championship 2001 — Players — Kaspars Bērziņš, fibaeurope.com, apskatīts 2008. gada 25. jūlijā (angliski) FIBA Europe U-18 Championship 2002 — Players — Kaspars Bērziņš, fibaeurope.com, apskatīts 2008. gada 25. jūlijā (angliski) FIBA Europe U-20 Championship 2005 — Statistical leaders — Total rebounds[novecojusi saite], fibaeurope.com, apskatīts 2008. gada 25. jūlijā (angliski) «Kaspars Bērziņš». Basket.lv. Arhivēts no oriģināla, laiks: 2012. gada 19. decembrī. Skatīts: 2013. gada 1. janvārī. «Pats jaunākais "zellis" Bērzs sakrāj piecus "plāksterus" uzvarā pār LU». Sportacentrs.com (latviešu). 2023-10-14. Skatīts: 2023-10-14. Eurobasket spēlētāja(-s) profils (angliski) Basketball Reference spēlētāja(-s) profils (angliski) Russiabasket profils (krieviski) RealGM Basketball profils (angliski)