Hazā al-Mansūrī (هَزَّاع ٱلْمَنْصُوْرِي, Hazzāʿ Al-Manṣūrī; dzimis 1983. gada 13. decembrī) ir Apvienoto Arābu Emirātu pirmais kosmonauts, lidotājs. 2004. gadā Hazā al-Mansūrī Halifa bin Zajeda Gaisa koledžā ieguva bakalaura grādu militārajā aviācijā. Pēc tam viņš sāka militāro dienestu bruņotajos spēkos. Viņš tika nosūtīts uz ASV apgūt iznīcinātāja F-16 pilotēšanu. Pēc tam viņš dienēja Gaisa spēkos par F-16 pilotu. 2017. gadā Hazā al-Mansūrī pieteica savu kandidatūru Apvienoto Arābu Emirātu pirmajam kosmonauta lidojumam ar Krievijas kosmosa kuģi. 2018. gada 3. septembrī viņš un Sultāns al-Nejadi tika nosaukts par kandidātiem, kas sāks gatavošanos Krievijas Kosmonautu sagatavošanas centrā. Nākamajā dienā viņi sāka apmācību. Sākotnēji AAE kosmonauta lidojums bija plānots 2019. gada aprīlī ar kosmosa kuģi Sojuz MS-12, bet pēc Sojuz MS-10 avārijas 2018. gada oktobrī lidojums tika pārcelts uz 2019. gada rudeni. Hazā al-Mansūrī kosmosā devās 2019. gada 25. septembrī kā SKS 19. Krievijas viesekspedīcijas lidojuma dalībnieks kosmosa kuģī Sojuz MS-15 kopā ar Krievijas pārstāvi Oļegu Skripočku un amerikānieti Džesiku Meiru. al-Mansūrī Starptautiskajā kosmosa stacijā pavadīja nepilnas astoņas dienas. 3. oktobrī viņš kopā ar Alekseju Ovčiņinu un Taileru Heigu kosmosa kuģī Sojuz MS-12 atgriezās uz zemes. Hazā al-Mansūrī bija Sultāna El Nejadi dublieris, kurš 2023. gada 2. martā ar kosmosa kuģi SpaceX Crew-6 devās uz SKS. Хаззаа Аль Мансури Arhivēts 2019. gada 24. septembrī, Wayback Machine vietnē. Roskosmos (krieviski) Хаззаа Али Абдан Халфан аль-Мансури astronaut.ru (krieviski)