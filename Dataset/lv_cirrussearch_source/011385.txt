Pola Negri (angļu: Pola Negri, īstajā vārdā Barbara Apolonija Halupeca (poļu: Barbara Apolonia Chałupiec); dzimusi 1897. gada 3. janvārī, mirusi 1987. gada 1. augustā) bija poļu izcelsmes Holivudas mēmā kino laika kinozvaigzne. Pirmā Eiropas izcelsmes kinoaktrise, kura kļuva par Holivudas zvaigzni. Dzimusi Lipno, tolaik Krievijā, polietes un slovāku izcelsmes skārdnieka ģimenē. Tēvu par piedalīšanos revolucionārā darbībā izsūtīja uz Sibīriju, tāpēc ģimene pārcēlās uz Varšavu, kur dzīvoja lielā nabadzībā. Meitene apmeklēja baleta nodarbības un piedalījās baleta izrādēs, tomēr tuberkulozes dēļ bija spiesta nodarbības pārtraukt. Ārstējoties sanatorijā, no itāļu dzejnieces Adas Negri uzvārda pieņēma pseidonīmu Pola Negri. Pēc ārstēšanās izvēlējās aktrises karjeru un ātri kļuva par populāru poļu teātra un kino aktrisi. 1917. gadā Pola Negri pārcēlās uz Berlīni, kur piedalījās vairākās sekmīgās Ernsta Lubiča filmās. 1922. gadā ieradās ASV, kur kļuva par vienu no populārākajām un vislabāk atalgotajām kinozvaigznēm, bieži uzstājoties "liktenīgās sievietes" ampluā. 1928. gadā pārtrauca filmēties, tomēr drīz atgriezās un piedalījās filmās gan Eiropā, gan ASV, līdz Otrā pasaules kara laikā faktiski beidza aktrises karjeru. Vikikrātuvē par šo tēmu ir pieejami multivides faili. Skatīt: Pola Negri. Brockhaus Enzyklopädie raksts (vāciski) Encyclopædia Universalis raksts (franciski) IMDb profils (angliski) AllMovie profils (angliski) Polai Negri veltīta lapa Arhivēts 2011. gada 18. decembrī, Wayback Machine vietnē. (angliski)