Raimons Pulidors (franču: Raymond Poulidor; 1936. gada 15. aprīlis—2019. gada 13. novembris) bija profesionāls Francijas šosejas riteņbraucējs. Viņš bija zināms kā mūžīgi otrais, jo nekad neuzvarēja Tour de France, lai arī trīs reizes bija otrais un piecas reizes trešais (ieskaitot savu pēdējo tūri 40 gadu vecumā). Par spīti savai stabilitātei viņš nekad tā arī nenēsāja dzelteno krekliņu nevienā no 14 tūrēm; no tām viņš pabeidza 12. Viņam bija panākumiem bagāta karjera, lai arī tā sakrita ar divu citu lielisku braucēju karjerām — Žaku Anketilu un Ediju Merksu. Viņa pretinieku favorītu statuss bija viens no iemesliem, kāpēc viņš bija tik populārs līdzjutēju vidū. Karjeras laikā viņam izdevās vienreiz uzvarēt Vuelta a España kopvērtējumā, kā arī Milāna—Sanremo klasikā. Piecas reizes viņš bija labākais Critérium International sacensībās. Visu savu karjeru Pulidors pavadīja vienā komandā, kuras galvenais sponsors bija Cycles Mercier. Mainoties pārējiem sponsoriem, viņa komanda saucās Mercier-BP (1960—1967), Fagor-Mercier (1970—1971), Gan-Mercier (1972—1976) un Miko-Mercier (1977). BP bija naftas kompānija, Fagor ražoja virtuves iekārtas, Gan bija apdrošināšanas uzņēmums un Miko ražoja saldējumu. Raimons Pulidors kļuva par pirmo braucēju, kam tika veikta dopinga pārbaude Tour de France. Pārbaudītāji pirmoreiz tūrē ieradās 1966. gadā Bordo, tomēr baumas jau bija izplatījušās un daudzi braucēji pametuši viesnīcas. Pirmais sacensību dalībnieks, ko viņi atrada, bija Pulidors. Tika atrasti vēl daži braucēji, ieskaitot Riku van Loju. Daļa no braucējiem atteicās veikt pārbaudes. Nākamajā rītā sacensību karavāna pameta pilsētu un devās Pirenejos. Posma beigās braucēji nokāpa no velosipēdiem un sāka soļot, izkliegt protestus un apvainot sacensību ārstu Pjēru Dimā, dažiem no viņiem pieprasot, lai arī viņš veiktu testu, vai nav dzēris vīnu vai lietojis aspirīnu, lai padarītu savu darbu vieglāku. Braucēji arī kritizēja Pulidoru par piekrišanu pārbaudei. Viņš protestus noraidīja un no streika distancējās. Citi zināmi braucēji kā Žaks Anketils bija streika priekšgalā. Pulidors teica, ka kontroles viņam ir vienaldzīgas un tas sabojāja viņa attiecības ar citiem braucējiem. Puildora meita apprecēja Nīderlandes riteņbraucēju Adri van der Pūlu. Viņu dēli Davids un Matjē arī ir riteņbraucēji, Matjē tiek uzskatīt par vienu no savas paaudzes talantīgākajiem braucējiem. Raimons bieži devās Matjē atbalstīt klātienē. Miris 2019. gada 13. novembrī slimnīcā pēc ilgstošas sirds slimības ārstēšanas. Piezīme: IZST — izstājās Poulidor, Raymond: "J'appartiens à la légende", L'Équipe, France, 12 July 1999 Le Tour m'a tout donné, L'Équipe, France, 13 July 2004 «French cycling's eternal runner-up Raymond Poulidor dies at 83». CyclingTips (en-US). 2019-11-13. Arhivēts no oriģināla, laiks: 2019-11-13. Skatīts: 2019-11-13. Vikikrātuvē par šo tēmu ir pieejami multivides faili. Skatīt: Raimons Pulidors. Munzüger Sport profils (vāciski) ProCyclingStats profils (angliski) Cycling Archives profils (angliski) CycleDatabase profils (angliski)