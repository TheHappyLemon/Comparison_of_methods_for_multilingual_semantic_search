Armēriju plaukšķene (latīņu: Silene armeria) ir dekoratīvs augs neļķu dzimtā. Tas savvaļā ir sastopams Centrāleiropā un Dienvideiropā. Latvija atrodas tālu ziemeļos no sugas dabiskā izplatības areāla, taču tā ir valsts teritorijā sastopama kā ļoti rets ievazāts (adventīvs) augs vai dārzbēglis — atrasta Rīgā uz dzelzceļiem. Armēriju plaukšķene ir viengadīgs, 15—50 cm garš lakstaugs ar stāvu, kailu stumbru. Augs ir ar zilganu apsarmi un ziedkopā parasti dakšveidīgi zaro. Lapas uz stublāja ir pretējas, sēdošas, iegareni eliptiskas vai ovālas, lapas plātnes mala ir gandrīz gluda, gals smails. Ziedi ir izvietoti stāvā, vairogveidīgā dihāzijā stublāja un zaru galā. Kauss ir sarkanīgi brūns, šauri stobrveidīgs. Vainags ir purpursarkans, vesels, un gals —jomains. Uz vainaga ir vainadziņš ar lancetiskām daļām. Putekšņlapas pārsniedz vainaga apmali. Auglis ir šauri iegarena pogaļa. Zied jūlijā, augustā. «armēriju plaukšķene - Silene armeria L. - Augi - Latvijas daba». www.latvijasdaba.lv. Skatīts: 2023-05-17.