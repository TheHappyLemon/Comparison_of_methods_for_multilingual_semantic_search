Anti Tulenheimo (Antti Agathon Tulenheimo, dzimis 1879. gada 4. decembrī, miris 1952. gada 3. septembrī) bija Somijas politiķis. 1925. gadā bijis Somijas premjerministrs. 1898. gadā sāka studēt Helsinku universitātē. 1907. gadā viņš ieguva jurista kandidāta kvalifikāciju, 1910. gadā kļuva par juristu, 1911. gadā Tulenheimo ieguva jurista akadēmisko licenci un tieslietu doktora grādu. No 1911. līdz 1918. gadam viņš bija Helsinku universitātes krimināltiesību asociētais profesors. No 1919. līdz 1931. gadam viņš bija krimināltiesību profesors. No 1926. līdz 1930. gadam Tulenheimo bija Helsinku universitātes rektors, bet 1928. gadā un no 1944. līdz 1952. gadam kanclers. No 1950. līdz 1952. gadam viņš bija arī Helsinku ekonomikas skolas kanclers. 1907. gadā Anti Tulenheimo sāka strādāt par nedēļas avīzes Raataja redaktoru. 1911. gadā viņš sāka jurista praksi. No 1912. līdz 1915. gadam Tulenheimo bija Tiesu Konventa loceklis. 1915. gada viņš kļuva par dzīvības apdrošināšanas sabiedrības Henkivakuutusyhtiö Suomi izpilddirektoru. No 1919. līdz 1920. gadam bija Henkivakuutusyhtiö Suomi padomes loceklis. No 1914. gada 2. februāra līdz 1917. gada 3. aprīlim Anti Tulenheimo bija Eduskuntas deputāts, pārstāvot Somu partiju. 1917. gada 26. martā sociāldemokrāta Oskari Tokoi vadībā izveidots jauns Senāts (valdība), kurā Tulenheimo piešķirts Tieslietu nodaļas vadītāja postenis. Pēc tam, kad Senātu bija pametuši visi sociāldemokrāti, no atlikušajiem Senāta locekļiem 1917. gada 8. septembrī izveidots Seteles senāts, kurā Anti Tulenheimo bija Tieslietu nodaļas vadītājs un ekonomikas padomes loceklis. Šis Senāts darbojās līdz 1917. gada 27. novembrim. Kad 1918. gadā Jauno somu partijas monarhijas piekritēji apvienojās ar veco somu partiju, izveidojot Nacionālās koalīcijas partiju, Tulenheimo turpināja darbību tajā. 1918. gada 27. novembrī izveidots Ingmana ministru kabinets, kurā Tulenheimo bija iekšlietu ministrs. Šis ministru kabinets darbojās līdz 1919. gada 17. aprīlim. 1918. un 1919. gadā Tulenheimo bija Hemes lēnes gubernators. No 1921. līdz 1924. gadam viņš Nacionālās koalīcijas partijas priekšsēdētājs No 1922. līdz 1924. gadam un no 1930. līdz 1933. gadam Tulenheimo bija parlamenta deputāts 1925. gada 31. martā Anti Tulenheimo kļuva par premjerministru. Viņa ministru kabinets darbojās līdz 1925. gada 31. decembrim. No 1926. līdz 1930. gadam Tulenheimo bija Helsinku padomes priekšsēdētājs. 1931. gadā, kad izveidoja Helsinku mēra posteni, viņš ieņēma šo amatu un pildīja līdz 1944. gadam. Anti Tulenheimo 1909. gada apprecēja aktrisi Lilli Horsmani (Hegdāli). 1918. gada rudenī Tulenheimo Vācijā devās vizītē pie ievēlētā Somijas karaļa Frīdriha Karla fon Hessena (pēc Vācijas sagrāves karā Somijas karalis netika kronēts). Helsinkos Anti Tulenheimo vārdā nosaukta iela. Vikikrātuvē par šo tēmu ir pieejami multivides faili. Skatīt: Anti Tulenheimo. Antti Tulenheimo Eduskunta