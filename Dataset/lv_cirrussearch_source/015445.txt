Sets Rogens (angļu: Seth Rogen; dzimis 1982. gada 15. aprīlī) ir kanādiešu—amerikāņu komiķis, aktieris, producents, režisors un scenārists. Karjeru sācis kā stāvkomiķis, 1998. gadā uzvarējis Vankūveras amatieru konkursā. Pēc filmēšanās dažādos seriālos, tai skaitā Freaks and Geeks (1999), viņš uzsāka darboties kinojomā. Pirmā nelielā loma bija 2001. gada filmā "Donijs Darko". Rogens atveido otrā plāna lomu un titros atzīmēts arī ka līdzproducents Džada Apatova kinorežisora debijas filmā "Nevainīgs 40 gadu vecumā" (2005). Tāpat viņš piedalījies arī citās Apatova režisētajās komēdijās: "Pēkšņi stāvoklī" (2007) un "Ērmotie ļaudis" (2009). Rogens atveidoja Stīva Vozņaka lomu 2015. gada filmā "Stīvs Džobss". 2016. gadā kopā ar paziņām scenāristiem Evanu Goldbergu un Semu Ketlinu viņš kanālā AMC attīstīja seriāla Preacher ideju, kā arī kopā ar Goldbergu ir vairāku seriāla sēriju scenārija autori, līdzproducenti un režisori. Rogens kopā ar Goldbergu ir scenāristi filmām "Supergriboši" (2007), "Ananasu ekspresis" (2008), "Zaļais sirsenis" (2011), "Gals klāt!" (2013), kā arī režisējis filmas "Gals klāt!" un "Intervija ar diktatoru" (2014); visās šajās filmās Rogens ir arī filmējies. Vēl Sets Rogens ir piedalījies kā balss aktieris filmās "Hortons" (2008), "Kung Fu Panda" filmu sērijā, "Spaidervika hronikas" (2008), "Monstri pret atnācējiem" (2009), "Pols" (2011), "Cīsiņu klubs" (2016), "Karalis Lauva" (2019) un "Super Mario Brāļi: Filma" (2023). Vikikrātuvē par šo tēmu ir pieejami multivides faili. Skatīt: Sets Rogens. IMDb profils (angliski) AllMovie profils (angliski) Box Office Mojo profils (angliski)