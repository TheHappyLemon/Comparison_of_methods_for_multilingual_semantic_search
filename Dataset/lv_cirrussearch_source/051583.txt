Venjamins Aleksandrovs (krievu: Вениамин Вениаминович Александров; dzimis 1937. gada 18. aprīlī, miris 1991. gada 3. novembrī) bija krievu hokejists, uzbrucējs, vēlāk treneris. Karjeras laikā kļuvis par divkārtēju olimpisko čempionu, kā arī četrkārtēju Pasaules čempionu. Karjeras laikā aizvadījis 14 sezonas PSRS čempionāta komandā Maskavas CSKA, 10 reizes kļūstot par PSRS čempionu. Hokejista karjeru Aleksandrovs sāka 1955.—56. gada sezonā, kad debitēja PSRS hokeja čempionāta vienībā Maskavas CSKA. Kopumā PSRS čempionātā karjeras laikā guva 351 vārtus. 1963. gadā bija visa čempionāta rezultatīvākais spēlētājs. 1967.—68. gada sezonā Aleksandrovs bija CSKA kapteinis. Spēlētāja karjeru noslēdza 1969. gadā. Pēc karjeras noslēguma vairākus gadus strādāja Bulgārijā kā Sofijas CSKA galvenais treneris. 1973. gadā bija arī Bulgārijas hokeja izlases galvenais treneris. 1973.—74. gada sezonu uzsāka kā Ļeņingradas SKA galvenais treneris, taču sezonas vidū no amata tika atbrīvots. No 1974. līdz 1976. gadam bija Maskavas CSKA galvenā trenera Konstantīna Lokteva palīgs.