Dāniels Alfredsons (zviedru: Daniel Alfredsson; dzimis 1972. gada 11. decembrī) ir bijušais zviedru hokejists, malējais uzbrucējs. Savas karjeras laikā 17 sezonas aizvadījis Nacionālās hokeja līgas kluba Otavas "Senators" sastāvā, ilgus gadus pildot arī tās kapteiņa pienākumus. Kopumā 1178 NHL aizvadītajās spēlēs Alfredsons atzīmējās ar 1104 rezultativitātes punktiem. Zviedrijas hokeja izlases sastāvā kļuvis par 2006. gada Olimpisko čempionu. 1994. gada NHL draftā Otavas klubs viņu izvēlējās ar kopējo 133. numuru, un kluba rindās viņš sāka spēlēt jau nākamajā sezonā. Tajā nospēlējot visas 82 regulārās sezonas spēles, Alfredsons guva 26 vārtus un izdarīja 35 rezultatīvas piespēles. Sākot ar 1999. gadu Alfredsons pildīja "Senators" kapteiņa pienākumus. Savas karjeras laikā viņš piecreiz ir piedalījies NHL Visu zvaigžņu spēlēs. 1996. gadā viņš ieguva arī Kaldera balvu, kuru pasniedz līgas labākajam debitantam. Vēl ne reizi nav izcīnījis Stenlija kausu, lai gan 2006.—07. gada sezonā spēlēja tā izcīņas finālā, kurā viņa pārstāvēta "Senators" zaudēja Anahaimas "Ducks". 2013. gada vasarā Alfredsons noslēdza viena gada līgumu ar Detroitas "Red Wings". Gadu vēlāk hokejists līgumu pagarināja, taču 2014. gada 4. decembrī paziņoja par karjeras beigšanu. Alfredsons ar savu bijušo klubu, Otavas "Senators", noslēdza simbolisku vienas dienas līgumu, un kopā ar komandu iesildījās pirms spēles pret Ņujorkas "Rangers". Zviedrijas hokeja izlases sastāvā piedalījies piecos Pasaules čempionātos, divreiz izcīnot sudraba medaļu, bet divreiz - bronzas medaļu. Piedalījās arī 1996. un 2004. gada Pasaules kausa izcīņā, kā arī 1998., 2002., 2006., 2010. un 2014. gada Olimpiskajās spēlēs, 2006. gadā izcīnot zelta medaļu, bet 2014. gadā izcīnot sudrabu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)