Spinozaurs (Spinosaurus) ir teropodu apakškārtas dinozauru ģints. Dzīvoja mūsdienu Ziemeļāfrikā pirms aptuveni 112—97 miljoniem gadu. Bija starp lielākajiem gaļēdājdinozauriem, iespējams, bija lielāks par tiranozauru un giganotozauru. 2005.—2008. gadā publicētie aprēķini liecina, ka spinozaurs bija apmēram 12,6—18 m garš un svēra 7—20,9 tonnas. Galvaskauss bija garš un šaurs, līdzīgs mūsdienu krokodilu galvaskausam. Ir zināms, ka spinozaurs ēda zivis, lielākā daļa zinātnieku uzskata, ka tas medīja gan sauszemes, gan ūdens dzīvniekus. Tiek uzskatīts, ka spinozauri dzīvoja gan uz zemes, gan ūdenī, tāpat kā to dara mūsdienu krokodili. Spinozauru pirmais aprakstīja vācu paleontologs Ernsts Štromers 1915. gadā. Aprakstu pamatojis ar kolēģa Ričarda Markgrafa nejauši atklāto daļējo skeletu Ēģiptes rietumos. Sākotnējās atliekas tika iznīcinātas Otrajā pasaules karā, kad briti uzspridzināja muzeju Minhenē, kur atradās atliekas. Vairākas desmitgades par spinozauriem bija zināms vienīgi tas, ko Štromers aprakstīja savās monogrāfijās, tomēr 20. gadsimta 90. gados un 21. gadsimta pirmajā desmitgadē tika atklātas fragmentāras atliekas Alžīrijā, Marokā un Tunisijā. Nav zināms, vai fosilijas pieder vienai vai divām sugām. Encyclopædia Britannica ieraksts (angliski)