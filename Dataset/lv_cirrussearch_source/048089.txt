Nordenšelda Zeme (norvēģu: Nordenskiöld Land) ir dabas apgabals Špicbergenas vidusdaļā, Svalbārā. Tā ir pussala, ko no ziemeļiem apskalo Īsfjords un tā atzars Sassenfjords, no rietumiem — Grenlandes jūra, bet no dienvidiem — Bellsunns un Van Mijena fjords. Austrumos robežojas ar Sebaina Zemi, bet dienvidaustrumos — ar Hēra Zemi. Nosaukta par godu zviedru ģeologam un Arktikas pētniekam Nilsam Ādolfam Ērikam Nordenšeldam, kurš no 1858. līdz 1873. gadam piecās ekspedīcijās pētījis Špicbergenu. Krasta līnija stipri izrobota ar daudziem līčiem, no kuriem ievērojamākie ir Grēnfjords un Adventfjords. Reljefs kalnains, augstākais kalns ir Gustava kalns (1223 m vjl) zemes dienvidaustrumos. Kalnus saposmo vairākas bijušo ledāju ielejas, no kurām ievērojamākās ir Reindālene, Adventdālene, Čelstrēmdālene un Sasendālene. Kalnos daudz nelielu ledāju. Nordenšelda Zeme ir apdzīvotākais Svalbāras apgabals — šeit atrodas trīs lielākās no piecām pastāvīgi apdzīvotajām vietām — galvaspilsēta Longjērbīene, kā arī Barencburga rietumdaļā un Sveagruva dienvidaustrumos. NPDC. Nordenskiöld Land