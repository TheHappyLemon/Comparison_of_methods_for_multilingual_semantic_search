Fitch Group ir ASV reģistrēts finanšu pakalpojumu uzņēmums. Tas ir ASV Hearst Corporation un Francijas FIMALAC kopuzņēmums (katram pieder 50 % Fitch kapitāldaļu). Dibināts 1913. gadā. Galvenais birojs izvietots Ņujorkā (ASV) un Londonā (Apvienotā Karaliste). Fitch grupā ietilpst uzņēmumi: Fitch Ratings — kredītreitingu aģentūra; Fitch Solutions — nodarbojas ar kredītriska produktu un pakalpojumu pārdošanu; Fitch Learning — nodarbojas ar apmācību. 1913. gada 24. decembrī Džons Nouls Fičs (John Knowles Fitch) dibināja uzņēmumu Fitch Publishing Company. 1997. gadā Fitch apvienojās ar Londonā bāzēto IBCA Limited uzņēmumā Fitch IBCA. IBCA īpašnieks bija Francijas uzņēmums FIMALAC. 2000. gadā Fitch nopirka kredītreitingu uzņēmumu Duff & Phelps Credit Rating Co., kurš 1994. gadā bija atdalījies no Duff & Phelps. 2000. gadā arī iegādāts banku reitingu uzņēmums BankWatch, kurš agrāk bija Thomson Financial sastāvā. 2005. gadā iegādāts risku analīzes programmatūras uzņēmums Algorithmics. 2006. gadā 20 % Fitch Group kapitāldaļu iegādājās ASV uzņēmums Hearst Corporation. 2011. gadā meitas uzņēmums Algorithmics pārdots IBM. 2012. gadā Hearst ieguva 50 % Fitch Group kapitāldaļu. S&P publisko kredītreitingus gan publiskiem, gan privātiem uzņēmumiem, kā arī valstīm kopumā. Kredītreitingi tiek sastādīti gan ilgtermiņam gan īstermiņam. Ilgtermiņa kredītreitingi rāda aizņēmēja spēju laikus pildīt savas kredītsaistības. Reitingi variē no AAA līdz D pēc skalas, kuru Fitch ieviesa 1924. gadā un vēlāk to adaptēja un licencēja arī Standard & Poor's. Starpreitingiem tiek pievienots pluss vai mīnuss, līdzīgi kā S&P. Investīciju šķira (Investment Grade): AAA: aizņēmējam ir ļoti augsta spēja maksāt aizdevuma procentus un atdot kredītus; AA: augsta kvalitāte ar ļoti zemu kredīta risku, bet uzņēmība pret ilgtermiņa riskiem ir mazāka nekā augstajam līmenim; A: aizņēmējam ir augsta spēja pildīt finanšu saistības, bet ekonomiskais stāvoklis var pasliktināt finanses; BBB: aizņēmēja maksātspēja ir apmierinoša, bet ekonomiskā stāvokļa izmaiņas var pasliktināt aizņēmēja maksātspēju. Neinvestīciju šķira (Non-Investment Grade; saukta arī par spekulatīvo šķiru): BB: vairāk pakļauts nelabvēlīgai ekonomiskai situācijai; B: negatīva ekonomiskā situācija visticamāk ietekmēs aizņēmēja maksātspēju; CCC: aizņēmējs pašlaik ir ievainojams un ir atkarīgs no labvēlīga ekonomiskā stāvokļa, lai pildītu savas kredītsaistības; CC: aizņēmējs pašlaik ir ļoti ievainojams, un tam ir grūtības pildīt savas kredītsaistības; C: aizņēmējs pašlaik ir ļoti augsti ievainojams, bet joprojām turpina pildīt savas kredītsaistības; D (defaulted): aizņēmējam ir defolts un visticamāk, ka netiks apmaksātas vairums vai pat visas saistības; NR (not rated): reitings nav piešķirts. Īstermiņa kredītreitings tiek rādīts 12 mēnešu periodā. F1+: aizņēmēja spēja izpildīt tā finanšu saistības ir izcili stingra; F1: aizņēmēja spēja izpildīt tā finanšu saistības ir stingra; F2: aizņēmēja spēja izpildīt tā finanšu saistības ir laba; F3: aizņēmēja spēja izpildīt tā finanšu saistības ir laba, bet nelabvēlīga ekonomiskā situācija var pavājināt aizņēmēja spēju pildīt tā finanšu saistības; B: kredītsaistībām ir spekulatīvs raksturs; aizņēmējs pašlaik spēj pildīt tā finanšu saistības, bet nelabvēlīga ekonomiskā situācija ietekmēs tā maksātspēju; C: aizņēmējs pašlaik ir viegli ievainojams, un ir atkarīgs no labvēlīga ekonomiskā stāvokļa, defolta iespēja ir augsta; D: aizņēmējam ir defolts. Nozīmīgāko kredītreitingu aģentūru salīdzinājums: «Fimalac S.A. History». Arhivēts no oriģināla, laiks: 2012. gada 21. oktobrī. Skatīts: 2013. gada 29. augustā. «A Brief History of Hearst Corporation». Arhivēts no oriģināla, laiks: 2013. gada 30. aprīlī. Skatīts: 2013. gada 30. aprīlī. Fitch Ratings vietne Fitch Solutions