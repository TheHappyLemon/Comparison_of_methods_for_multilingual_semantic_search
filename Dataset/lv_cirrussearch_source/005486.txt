Bruņurupuči nindzjas (angļu: Teenage Mutant Ninja Turtles, arī TMNT un Teenage Mutant Hero Turtles) ir komiksu, animācijas seriālu un filmu franšīze. Galvenie varoņi ir bruņurupuči, kuri nosaukti dažādu itāļu mākslinieku vārdos. Galvenie varoņi dzīvo Ņujorkā un cīnās pret dažādām radībām, bet vienlaikus cenšas būt nepamanāmi sabiedrībā. Tēlu pirmā parādīšanās bija 1984. gada komiksa grāmatā. Tēli sākotnēji bija tikai komiksu grāmatas varoņi, pirms kļuva par filmu un animācijas seriālu franšīzi. Franšīze kļuva ļoti populāra 1980 gadu beigās un 1990 gadu sākumā. Tēlus izveidoja Kevins Īstmens un Pīters Lairds. Franšīze stāsta par četriem bruņurupučiem, kuri radioaktīvu vielu ietekmē ir mutējuši par cilvēkiem līdzīgiem radījumiem. Komiksos visiem bruņurupučiem bija sarkanas maskas. Lai nerastos grūtības viņus atšķirt, katram bruņurupucim vēlāk piešķīra atšķirīgas krāsas masku. Donatello – Zinātnieks, izgudrotājs, inženieris un tehnoloģiju ģēnijs ar violetas krāsas masku. Donatello ierocis ir koka nūja. Viņš nosaukts slavenā skulptora Donato di Nikolo di Beto Bardi vārdā. Leonardo – Komandas līderis ar zilas krāsas masku. Leonardo ieroči ir katanas. Viņš nosaukts slavenā mākslinieka un zinātnieka Leonardo da Vinči vārdā. Mikelandželo – Oranžas krāsas maska. Mikelandželo ieroči parasti ir nunčaki, lai gan dažos seriālos viņam arī ir pievelkamais āķis, tonfa un trīs sekciju nūja. Viņš nosaukts slavenā mākslinieka Mikelandželo Buonarroti vārdā. Rafaēls – Rafaēlam vienīgajam ir atstāta sākotnējā visu varoņu masku krāsa — sarkana. Viņa ieroči ir saiji, lai gan dažos seriālos viņam arī ir nūja, kuras galos ir saiji. Viņš nosaukts slavenā mākslinieka Rafaēla Santi vārdā. 1994. gadā Kevins Īstmens un Pīters Lairds izdeva komiksu par bruņurupučiem nindzjām, kas cīnās pret ļaunumu, visbiežāk nogalinot ļaunos tēlus un pēc tam pazūdot. Komikss ātri ieguva popularitāti un tam sekoja vairāki citi. Tos izdeva kompānija Mirage Studios. 1987. gadā rotaļlietu kompānija Playmates Toys piekrita izlaist bruņurupuču nindzju figūriņas, ja tiks izdots animācijas seriāls. Pēc Kevina Īstmena un Pītera Lairda piekrišanas tika izveidots animācijas seriāls, kas atšķirībā no komiksiem ir daudz bērnišķīgāks un mazāk vardarbīgs, lai piesaistītu bērnu auditoriju. Pastāv arī citas atšķirības, piemēram, Šrēders tajā ir gandrīz katrā sērijā (komiksos viņš nomira pirmajā izdevumā) un viņam palīdz Krengs, Bībops un Rokstedijs. Šo izmaiņu dēļ Kevinam Īstmenam un Pīteram Lairdam šis seriāls nepatika. "Bruņurupuči nindzjas: Supermutantu Leģenda" ir japāņu divsēriju animācijas seriāls, kurš tika pārraidīts 1996. gadā. Seriāls stāsta par to, kā bruņurupuči atklāj akmeni, kas ļauj viņiem kļūt par supermutantiem. Sērijas tika izmantotas kā reklāma jaunajām bruņurupuču nindzju figūrām. Sērijas ir samērā līdzīgas pirmajam animācijas seriālam. "Bruņurupuči nindzjas: Nākamā mutācija" (angļu: Ninja Turtles: The Next Mutation arī Hero Turtles: Next Mutation) ir televīzijas sērijas, kuras sekoja notikumiem franšīzes filmās. Seriālā skatītāju iepazīstina ar jaunu varoni, kā arī ir citi jaunumi. Seriāls gan nebija tik populārs un noslēdzās jau pēc 26 pārraidītām sērijām. Tas tika pārraidīts 1997. gadā. 2003. gadā sāka demonstrēt otro franšīzes animācijas seriālu, ko veidoja 4Kids Entertainment. Sērijas balstītas uz komiksa motīviem un ar nedaudz "tumšāku" pieskaņu, nekā tas bija pirmajam animācijas seriālam, bet ne ar tādu, kas bija komiksam, jo animācijas sērijas joprojām bija paredzētas bērnu auditorijai. Seriāla piektā sezona netika pabeigta, lai sestā sezona sāktos ātrāk. Sestā sezona vēstīja par to, kā bruņurupuči nokļuvuši 2105. gadā. Animācijas seriāls noslēdzās 2009. gadā. Nickelodeon iegādājās visas globālās tiesības franšīzei no Mirage Group un 4Kids Entertainment un paziņoja, ka veidos jaunas sērijas. 2012. gadā kanāls sāka pārraidīt jaunu bruņurupuču nindzju interpretāciju. Seriāls ir aizguvis vairākus elementus no iepriekšējiem seriāliem, piemēram Krengu. Seriālā attēlota bruņurupuču ikdienas dzīve un cīņa ar ļaunajiem personāžiem. Šis seriāls lielākoties veidots, izmantojot 3D animācijas programmas. Šobrīd rit seriāla ceturtā sezona. Pilnmetrāžas filma "Bruņurupuči nindzjas" iznāca 1990. gadā. Tai sekoja "Brunurupuči nindzjas 2: Sūklas noslēpums" (angļu: Teenage Mutant Ninja Turtles II: The Secret of the Ooze) 1991. gadā un "Bruņurupuči nindzjas 3" (angļu: Teenage Mutant Ninja Turtles III) 1993. gadā. "Bruņurupuči nindzjas" (angļu: TMNT) ir 2007. gada animācijas filma, kas stāsta par to, kas notika pēc Šrēdera sakāves. "Bruņurupuči mūžīgi mūžos" (angļu: Turtles Forever) ir 2009. gada animācijas filma par to, kā 2003. gada bruņurupuči un viņu ienaidnieki satiekas ar 1987. gada bruņurupučiem un viņu ienaidniekiem un 1984. gada bruņurupučiem. Šī filma labi parāda atšķirības starp šiem seriāliem un to kopīgās iezīmes. 2014. gadā tika izlaista lielbudžeta mākslas filma "Bruņurupuči nindzas", filmas režisors ir Džonatans Lībesmans. 2016. gadā iznāca turpinājums 2014. gada filmai "Bruņurupuči nindzjas". Franšīzes oficiālā mājaslapa (angliski) Wikia lapa (angliski) Toonpedia (angliski) Komiksu vāki