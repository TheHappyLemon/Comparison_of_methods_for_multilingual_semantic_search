Kaspars Stupelis (dzimis 1982. gada 7. jūlijā Cēsīs) ir bijušais latviešu motokrosa sportists blakusvāģu klasē, kantētājs. Četrkārtējs pasaules čempions. Uzaudzis Vecpiebalgā. Aktīvi nodarbojas arī ar citiem sporta veidiem, īpaši distanču slēpošanu, kur ar labiem panākumiem startējis tradicionālajā slēpojumā "Apkārt Alaukstam", un kalnu riteņbraukšanu. Pasaules čempionātā motokrosā blakusvāģu klasē debitēja 2001. gadā kā Modra Štelles kantētājs. 2003. gadā kļuva par vairākkārtējā pasaules čempiona nīderlandieša Daniela Vilemsena kantētāju, ar kuru kopā gan 2003., gan 2004. gada tika izcīnīts pasaules čempiona tituls. No 2005. līdz 2008. gadam sadarbojās ar titulēto latvieti Kristeru Serģi, kopīgi divreiz izcīnot otro vietu pasaules čempionāta kopvērtējumā. 2009. gadā bijis beļģa Nikija Pulinksa, 2010. — 2011. gadā Māra Rupeika kantētājs. No 2012. gada līdz 2015. gadam bija nīderlandiešu braucēja Etjēna Baksa kantētājs, kopīgi tiekot pie sava trešā pasaules čempiona titula (2015). 2016. gada sezonā bija beļģa Bena Adriansena kantētājs, taču sacensībās martā piedzīvoja ceļgala krustenisko saišu un meniska plīsumu, no kura atlaba piecus mēnešus. 2017. gadā bija Jāņa Daidera kantētājs, bet 2018. gadā atgriezās Etjēna Baksa komandā, ar kuru 2019. gadā vēlreiz izcīnīja pasaules čempiona titulu. 2008. un 2019. gadā ieguva Latvijas Gada balvu sportā kā labākais sportists tehniskajos sporta veidos. Par viņa ceļu uz panākumiem Armands Tripāns uzņēma dokumentālu filmu "Stupelis", kura tika pirmizrādīta 2019. gada 27. novembrī. No 2020. gada sezonas atkal brauca kopā ar Danielu Vilemsenu, bet 2021. gada sākumā vienojās par sadarbību ar Igaunijas motokrosistu Gertu Gordejevu. 2022. gada septembrī K. Stupelis paziņoja par aktīvās sporta karjeras beigām. «FOTO: sportisti pulcējas lūkot filmu par motokrosa čempionu Kasparu Stupeli». Jauns.lv (latviešu). Skatīts: 2020-03-22. Māris Siliņš. «Stupelis ceturto reizi malko pasaules čempiona šampanieti». LA.LV (latviešu), 2020-09-08. Skatīts: 2020-03-22. Māris Siliņš. «Stupelis atgriežas motokrosā: notikušais bija elle, kādai cauri nebiju gājis». LA.LV (latviešu), 2020-08-22. Skatīts: 2020-03-22. Labākais sportists tehniskajos sporta veidos - Kaspars Stupelis - REplay.lv. Atjaunināts: 2020-03-22 Juris Grīns. «Stupelis: "Ja neticētu Vilemsenam, nebūtu parakstījies braukt kopā"». Sportacentrs.com (latviešu), 2019-10-16. Skatīts: 2020-03-22. «Titulētais blakusvāģu motokrosa braucējs Stupelis paziņo par karjeras noslēgšanu». www.lsm.lv (latviešu). Skatīts: 2022-09-22. Instagram profils