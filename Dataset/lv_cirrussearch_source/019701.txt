Vilnis Ķirsis (dzimis 1980. gada 20. augustā) ir latviešu ekonomists, uzņēmējs un politiķis, pašlaik ir Rīgas domes deputāts, bijis arī Saeimas deputāts divos tās sasaukumos. Pārstāv partiju "Vienotība", iepriekš bijis Reformu partijas biedrs. Pēc Rīgas domes priekšsēdētāja Mārtiņa Staķa demisijas, kā viens no priekšsēdētāja vietniekiem, apstiprināts par Rīgas domes priekšsēdētāja pienākumu izpildītāju. 2023. gada 17. augustā ievēlēts par Rīgas domes priekšsēdētāju. Izglītību ieguvis Rīgas Hanzas vidusskolā, kā arī Latvijas Universitātes Ekonomikas un vadības fakultātē, kur 2004. gada ieguvis maģistra grādu ekonomikā. Ir latviešu studentu korporācijas Beveronija biedrs. Bijis uzņēmuma Fors Fortis valdes priekšsēdētājs, kā arī valdes loceklis uzņēmumā Cannmeat. No Zatlera Reformu partijas kandidēja 2011. gada rudenī notikušajās Saeimas ārkārtas vēlēšanās, netika ievēlēts parlamentā, taču kļuva par Ekonomikas ministrijas parlamentāro sekretāru. 2013. gadā kandidēja Rīgas domes vēlēšanās ar otro numuru Reformu partijas sarakstā, taču saraksts neguva pietiekošu vēlētāju atbalstu. No 2013. gada 6. jūnija V. Ķirsis saņēma 11. Saeimas deputāta mandātu uz laiku, kamēr partijas biedrs Vjačeslavs Dombrovskis pildīja ministra pienākumus. 2014. gada maijā V. Ķirsis izstājās no Reformu partijas un pārgāja uz partiju "Vienotība". No tās saraksta ar spēcīgas individuālās kampaņas palīdzību Vidzemes vēlēšanu apgabalā ievēlēts 12. Saeimā. 2017. gada Rīgas domes vēlēšanās kandidējis kā "Vienotības" saraksta līderis un ticis ievēlēts pašvaldībā, kur "Vienotības" frakcija darbojas opozīcijā. 2019. gadā kļuva par ārlietu ministra Edgara Rinkēviča padomnieku ekonomikas un enerģētikas politikas jautājumos. 2020. gada ārkārtas Rīgas domes vēlēšanās V. Ķirsis kandidēja kā apvienības "Jaunā Vienotība" saraksta līderis un atkārtoti tika ievēlēts pašvaldībā, ievēlēts par vienu no trijiem Rīgas domes priekšsēdētāja Mārtiņa Staķa vietniekiem. 2023. gada vasarā Rīgas domes vadošā koalīcija sabruka, viens no iemesliem bija iespējamās nelikumības satiksmes jomas būvniecības projektos, par kuru atbildība pašvaldībā bija domes priekšsēdētāja vietniekam V. Ķirsim. Pēc Rīgas domes priekšsēdētāja Mārtiņa Staķa demisijas V. Ķirsis kā viens no priekšsēdētāja vietniekiem tika apstiprināts par Rīgas domes priekšsēdētāja pienākumu izpildītāju. «CVK profils». CVK. Arhivēts no oriģināla, laiks: 2019. gada 26. maijā. Skatīts: 2012. gada 15. martā. «Saeimas deputāta svinīgo zvērestu nodod Vilnis Ķirsis». NRA.lv. 2013. gada 6. jūnijā. Skatīts: 2013. gada 6. jūnijā.[novecojusi saite] ««Vienotībā» uzņem astoņus RP politiķus, tostarp Kozlovski un Rinkēviču». LSM.lv. Skatīts: 2014. gada 8. augustā. «Ķirsis uz laiku pildīs Rīgas mēra pienākumus pēc Staķa oficiālas atkāpšanās». www.lsm.lv (latviešu). Skatīts: 2023-07-05. Vikikrātuvē par šo tēmu ir pieejami multivides faili. Skatīt: Vilnis Ķirsis. CVK profils