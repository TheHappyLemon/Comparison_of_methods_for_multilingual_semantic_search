Norsk Hydro ir 1905. gadā dibināta Norvēģijas starptautiska kompānija, kas nodarbojas ar alumīnija ražošanu un atjaunīgās enerģijas ieguvi. Tā ir akciju sabiedrība, kuras 34,3% pieder Norvēģijas valstij, bet vēl 6,5% valdības pensiju fondam. Uzņēmums ir viens no pasaulē lielākajiem alumīnija ražotājiem. Norsk Hydro ir lielākais hidroelektroenerģijas ražotājs valstī, tas investē arī vēja enerģijas iegūšanai. Vēsturiski Norsk Hydro bija arī minerālmēslu ražotājs, tomēr 2004. gadā no uzņēmuma atdalīja kompāniju Yara International, kas nodarbojas ar šo biznesu. 2007. gadā Norsk Hydro naftas un dabasgāzes ieguves struktūrvienību pievienoja uzņēmumam Statoil, nodibinot Equinor. Uzņēmuma akcijas tiek kotētas Oslo biržā. Uzņēmuma galvenā mītne atrodas Oslo. Vikikrātuvē par šo tēmu ir pieejami multivides faili. Skatīt: Norsk Hydro. Oficiālā tīmekļa vietne Brockhaus Enzyklopädie raksts (vāciski)