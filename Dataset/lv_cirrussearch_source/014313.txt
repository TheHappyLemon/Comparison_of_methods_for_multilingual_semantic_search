Hokans Lobs (zviedru: Håkan Loob; dzimis 1960. gada 3. jūlijā) ir bijušais zviedru hokejists, labās malas uzbrucējs. Pašlaik (2013) ir Zviedrijas Elitsērijas kluba Färjestad BK prezidents. Savas karjeras laikā izcīnot gan Stenlija kausu, gan arī olimpisko un Pasaules čempionāta zelta medaļas, ir viens no nedaudzajiem neformālā Trīs zeltu kluba biedriem. Viņa vārdā nosaukta Zviedrijas hokeja līgas labākā vārtu guvēja balva. Tā nosaukta par godu Lobam, jo 1982.—83. gadā viņš uzstādīja līgas sezonā gūto vārtu rekordu. Profesionālā spēlētāja karjeru Lobs uzsāka 1979.—80. gada sezonā, kad pēc vairākām zemāka līmeņa līgās aizvadītām sezonām debitēja Zviedrijas Elitsērijas kluba Färjestad BK sastāvā. Nākamajā sezonā Lobs izcīnīja līgas čempiona titulu, taču 1982.—83. gada sezonā uzstādīja vairākus līgas rezultativitātes rekordus. 1983. gada vasarā Lobs pārcēlās uz Ziemeļameriku, pievienojoties NHL kluba Kalgari "Flames" rindām. "Flames" rindās Lobs ātri iejutās un demonstrēja stabilu sniegumu. 1987.—88. gada sezonu, kas bija Loba rezultatīvākā NHL karjerā, viņš noslēdza līgas rezultatīvāko spēlētāju desmitniekā. 1988.—89. gada sezonā Lobs kopā ar komandu izcīnīja Stenlija kausu, un par spīti dāsnam līguma piedāvājumam izlēma atgriezties Zviedrijā. Tur Lobs karjeru turpināja Färjestad BK sastāvā. Pēc 1995.—96. gada sezonas noslēguma Lobs paziņoja par savas karjeras beigšanu, nākamajos gados strādājot kā Färjestad BK kluba ģenerālmenedžeris. Zviedrijas izlases rindās Lobs spēlējis 1992. un 1994. gada olimpisko spēļu turnīros, 1994. gadā izcīnot zeltu, kā arī četros Pasaules čempionātos, 1987. un 1991. gadā kļūstot par Pasaules čempionu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)