Domeniko Lorenco Ponciāni (itāļu: Domenico Lorenzo Ponziani; 1719. gada 9. novembris, Modēna — 1796. gada 15. jūlijs, Modēna) bija Itālijas šahists un garīdznieks. Ieguvis labu izglītību — Modēnas Universitātē studējis filozofiju un teoloģiju, 23 gadu vecumā ieguvis tiesību doktora grādu. Zinājis sešas valodas un bijis universitātes profesors. 46 gadu vecumā ticis ordinēts par priesteri, bet 1767. gadā Romas pāvests Klements XIII iecēlis Ponciāni par Modēnas katedrāles kanoniķi. 1769. gadā ar pseidonīmu "Autors no Modēnas" publicējis traktātu Il giuoco incomparabile degli scacchi ("Nesalīdzināmā šaha spēle"), kurā kritiski apcerējis sava laika šaham veltītos izdevumus, tajā skaitā Filidora darbus. Šajā traktātā analizējis dažādas atklātnes, kā arī sniedzis vairākus desmitus šaha galotņu un uzdevumu paraugus. Ponciāni traktāts Itālijā piedzīvoja atkārtotus izdevumus un atstāja iespaidu uz šaha teorijas attīstību. Viņa vārdā ir nosaukta Ponciāni atklātne: 1. e4 e5 2. Zf3 Zc6 3 c3. Šahista profils chessgames.com mājaslapā (angliski)