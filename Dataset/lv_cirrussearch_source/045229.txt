Voldemārs Veli (igauņu: Voldemar Väli; dzimis 1903. gada 10. janvārī, miris 1997. gada 13. aprīlī) bija grieķu-romiešu stila Igaunijas cīkstonis, divu olimpisko spēļu medaļnieks, 19-kārtējs Igaunijas čempions. Pēc profesijas bijis celtņa vadītājs Tallinas ostā. Voldemārs Veli uzauga Ārensburgā un ar cīņu sāka nodarboties 1920. gadā. Pēc pirmajiem panākumiem viņš pārcēlās uz sporta klubu "Sport Tallinn". 1922. gadā viņš pirmoreiz kļuva par Igaunijas čempionu grieķu-romiešu stilā, tas bija vienīgais cīņas sporta veids, kuru viņš piekopa. 1924. gadā viņš piedalījās savās pirmajās starptautiskajās sacīkstēs — olimpiskās spēlēs Parīzē. Divās cīņās viņš uzvarēja, divās — zaudēja un spalvas svarā ieguva 8. vietu starp 27 dalībniekiem. 1926. gadā Veli, startēdams spalvas svarā, uzvarēja Eiropas čempionātā Rīgā. Izšķirošajā cīņā viņš pārspēja zviedru cīkstoni Eriku Malmbergu. 1927. gadā Budapeštā Veli izdevās šo uzvaru atkārtot. Finālcīņā uzvarot ungāru Kāroju Kārpāti, viņš atkārtoti kļuva par Eiropas čempionu. 1928. gadā Veli guva trešo panākumu pēc kārtas. Amsterdamā viņš kļuva par olimpisko čempionu spalvas svarā, pēdējā cīņā pēc punktiem uzvarot Eriku Malmbergu. 1929. gadā Veli pārgāja startēt vieglā svara (līdz 66 kg) kategorijā un 1930. gada Eiropas čempionātā Stokholmā bija otrais aiz Erika Malmberga, kuram šoreiz viņš zaudēja. To pašu vietu viņš ieņēma arī 1931. gada Eiropas čempionātā Prāgā. Šoreiz finālā Veli zaudēja dortmundietim Eduardam Šperlingam. Voldemārs Veli nepiedalījās 1932. gada Losandželosas olimpiskajās spēlēs, jo Igaunijai nebija finansiālu līdzekļu, lai tur varētu nosūtīt cīkstoņu komandu. 1933. un 1934. gadā Veli atkal startēja Eiropas čempionātos vieglajā svarā, taču medaļnieku vidū neiekļuva. 1936. gada vasaras olimpiskajās spēlēs Berlīnē Veli uzvarēja piecas cīņas un ieguva bronzas medaļu. Viņš uzvarēja arī vācu cerību Heinrihu Nettesheimu no Ķelnes. Pret Josefu Herdu no Čehoslovākijas un Lauri Koskelu no Somijas Veli cieta zaudējumus. 1937. un 1938. gada Eiropas čempionātos medaļas Veli vairs neguva. Abos viņš zaudēja Lauri Koskelam. 1939. gada marta sākumā viņš kārtējo reizi uzvarēja Igaunijas čempionātā. Eiropas čempionātā, kas notika no 25. līdz 28. aprīlim Oslo, viņš nepiedalījās. Valstssacīkstē pret Latviju, kas notika 19. novembrī Rīgā, viņš guva punktu uzvaru (2:1) pret R. Skapānu. 1940. gada marta sākumā Veli trīspadsmito reizi pēc kārtas uzvarēja Igaunijas čempionātā. 1941. gadā viņš Igaunijas izlases sastāvā piedalījās tās turnejā uz Dienvidkaukāzu. Otrā pasaules kara laikā 1944. gadā viņš ar ģimeni emigrēja uz Zviedriju. Viņš pārtrauca savu sporta karjeru 1945. gadā pēc vietējo igauņu un Stokholmas komandas sacensībām, kurās viņš pārspēja Zviedrijas čempionu Einaru Kārlsonu. Tiit Lääne, "Voldemar Väli". Sari Olümpiavõitjad. Kirjastus Tiit Lääne ja EOK, Tallinn 2007, 104 lk (igauniski) «VÄLI, VOLDEMAR» (igauņu). ESBL. 2015-12-30. Skatīts: 2020-06-12. «Voldemar Väli» (angļu). sports-reference.com. Arhivēts no oriģināla, laiks: 2010-01-31. Skatīts: 2018-10-15. Vikikrātuvē par šo tēmu ir pieejami multivides faili. Skatīt: Voldemārs Veli. Olympedia profils (angliski) FILA profils (angliski)