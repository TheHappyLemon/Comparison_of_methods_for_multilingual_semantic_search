Aleksandrs Koreškovs (krievu: Александр Геннадьевич Корешков; 1968. gada 28. oktobrī) ir bijušais Kazahstānas hokejists, kreisās malas uzbrucējs, Kazahstānas hokeja izlases dalībnieks. Karjeras lielāko daļu aizvadījis dažādu augstāko Krievijas hokeja līgu klubos. 2001. gadā kļuvis par Krievijas, bet 2007. gadā par Kazahstānas čempionu. Koreškovs ir visvairāk spēles aizvadījušais un rezultatīvākais Kazahstānas hokeja izlases spēlētājs. Bija Kazahstānas karognesējs 2006. gada Turīnas olimpiskajās spēlēs. Pašlaik (2020) ir Kazahstānas hokeja izlases ģenerālmenedžeris. Viņa jaunākais brālis Jevgeņijs Koreškovs arī ir bijušais hokejists. No 1984. līdz 1989. gadam Koreškovs spēlēja PSRS otrajā spēcīgākajā līgā. 1989. gadā pievienojās PSRS hokeja līgas vienībai Ustjkamenogorskas "Kazzinc-Torpedo", tās rindās aizvadot nākamās piecas sezonas. No 1994. līdz pat 2004. gadam kopā ar brāli Jevgeņiju spēlēja Krievijas Superlīgas klubā Magņitogorskas "Metallurg", tā rindās 2001. gadā kļūstot par Krievijas čempionu. 1998. un 2002. gadā Koreškovs bija komandas rezultatīvākais spēlētājs. 2004.—05. gada sezonu aizvadīja četrās dažādās Krievijas komandās, taču tad atgriezās "Kazzinc-Torpedo" rindās. No 2008. līdz 2010. gadam spēlēja KHL klubā Astanas "Baris". Kazahstānas hokeja izlases sastāvā spēlējis 1998. un 2006. gada olimpiskajās spēlēs. 2006. gadā viņš bija izlases kapteinis, kā arī Kazahstānas karognesējs. Spēlējis arī deviņos pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)