Roberts Siodmaks (vācu: Robert Siodmak; dzimis 1900. gada 8. augustā, miris 1973. gada 10. martā) bija vācu kinorežisors. Pazīstams ar savām Holivudas laika trillera un film noir žanra filmām. 1930. gadā kopā ar Edgaru Ulmeru režisējis savu pirmo filmu, mēmo drāmu Menschen am Sonntag, kurai viens no scenārija autoriem bija Billijs Vailders. Līdz ar nacisma pieaugumu un pēc Jozefa Gebelsa asās kritikas par filmu Brennendes Geheimnis (1933), Siodmaks pameta Vāciju un devās uz Parīzi, kur režisējis vairākas filmas. 1939. gadā pārcēlies uz Kaliforniju un 1943. gadā noslēdzis septiņu gadu līgumu ar Universal Studios. Pirmās nozīmīgās Holivudas filmas bija trilleris Fly by Night (1942), šausmu filma Son of Dracula (1943) un piedzīvojumu filma Cobra Woman (1944). Par viņa pirmo film noir filmu kļuva Phantom Lady (1944), kam sekoja Christmas Holiday (1944) ar Džīnu Keliju galvenajā lomā un The Dark Mirror (1946) ar Olīviju de Hevilendu galvenajā lomā. Lielus panākumus guva filma "Slepkavas" (The Killers, 1946), kas balstīta uz Ernesta Hemingveja īso stāstu. Par šo filmu viņu nominēja Amerikas Kinoakadēmijas balvai kategorijā "Labākais režisors". 1946. gadā režisējis arī vienu no savām pazīstamākajām filmām, psiholoģisko šausmu filmu The Spiral Staircase. Vēlāk Holivudā bijis arī tādu filmu kā Cry of the City (1948), The Great Sinner (1949), The File on Thelma Jordon (1950) un The Crimson Pirate (1952) režisors. Vācijā atgriezies 1955. gadā, kur par viņa pazīstamāko filmu kļuva Nachts, wenn der Teufel kam (1957), ko nominēja Kinoakadēmijas balvai kategorijā "Labākā filma svešvalodā". IMDb profils (angliski) AllMovie profils (angliski)