TARDIS (no angļu: Time And Relative Dimension(s) In Space) ir laika mašīna un kosmosa kuģis Apvienotās Karalistes televīzijas seriālā Doctor Who. Šīs laika mašīnas īstenībā ir dzīvas būtnes, tās tiek nevis ražotas, bet audzētas uz Laika pavēlnieku dzimtās planētas Galifrejas. TARDIS var nogādāt savus pasažierus jebkurā laikā un vietā. Iekšpusē TARDIS ir daudz lielāka, nekā izskatās no ārpuses. Maskēšanās nolūkos TARDIS var pieņemt jebkāda priekšmeta izskatu. Doktora TARDIS šis maskēšanās mehānisms ir sabojājies, tādēļ tā vienmēr izskatās pēc policijas kabīnes, kādas 20. gadsimta vidū izmantoja Apvienotajā Karalistē. TARDIS parādījās jau 1963. gadā, seriāla Doctor Who pirmajā sērijā. Doktors apgalvo, ka viņš aizņēmies novecojušu mašīnu, kad viņam nācies pamest dzimto planētu. Pirmais Doktors bija gribējis paņemt citu TARDIS, bet vienas no Klāras Osvaldas versijām ietekmē savu lēmumu mainīja. Kad Doktors paņēma TARDIS, tā jau bija veca, taču nav skaidrs, cik tieši veca tā ir. Devītais Doktors apgalvo, ka viņš piedzīvojis "900 gadus, ceļojot telefona būdiņā", tas nozīmē, ka viņa TARDIS ir vismaz tikpat veca (un, acīmredzot, pat vecāka). Ceturtais Doktors nepiekrita aizstāt savu mašīnu ar jaunāku, savu atteikšanos motivējot ar "dvēseles trūkumu" jaunajā modelī. Nebojāta TARDIS spēj maskēties, pieņemot dažādu priekšmetu formu (piemēram, Meistara TARDIS izskatījās pēc grīdas pulksteņa, furgona zirgu pārvadāšanai, Dzelzs jaunavas, kolonas, skaitļojamās mašīnas bloka u.t.t. Kādreiz arī Doktora TARDIS ir piemitis šāds hameleona efekts. Taču reiz šis mehānisms sabojājās, un tagad viņa TARDIS savu ārējo izskatu vairs mainīt nespēj. No ārpuses tā vienmēr izskatās pēc policijas kabīnes, kādas Apvienotajā Karalistē izmantoja 20. gadsimta vidū (iekšpusē tās izskatījās kā miniatūrs policijas iecirknis, bet ārpusē atradās telefons, kas bija savienots ar tuvāko policijas iecirkni). Sestais Doktors reiz mēģināja maskēšanās sistēmu salabot, taču rezultātā TARDIS vispirms pārvērtās par virtuves kumodi, bet pēc tam par ērģelēm, un abas reizes pilnīgi nevietā. Nekad nav pieminēts, kāds tieši ir šis bojājums. TARDIS ir neticami izturīga, tā spējusi izturēt artilērijas apšaudi, 3000 grādu temperatūru, traukšanos caur atmosfēru, kritienu no vairāku jūdžu augstuma, nokļūšanu skābē. TARDIS tiek audzētas, nevis ražotas. Enerģiju tās gūst no dažādiem avotiem, bet galvenokārt no mākslīga melnā cauruma — Harmonijas Acs, kas atrodas uz Galifrejas. TARDIS spēka avots ("TARDIS sirds") atrodas zem konsoles, zem centrālās kolonas, kuras pacelšanās un nolaišanās liecina, ka mašīna darbojas. Citi TARDIS darbībai nepieciešamie elementi ir reti atrodamā rūda Zeiton 7 un "artrona enerģija". Šī enerģija ir Laika pavēlnieku atklājums. Lai Laika pavēlnieks varētu uzsākt TARDIS lietošanu, ar Laika pavēlnieka Rassilona izgudrota aparāta palīdzību viņam jāsavienojas ar TARDIS bioloģisko sistēmu, nodibinot simbiotiskus sakarus un spēju izturēt psiholoģisko stresu, veicot ceļojumus laikā. Bez šīs adaptācijas notiks molekulāra sadalīšanās (dezintegrācija). Tā ir garantija, ka nenotiks TARDIS ļaunprātīga izmantošana, pat ja kāds tās tehnoloģiju nokopēs. Kādā no sērijām Doktors stāsta, ka TARDIS vadīt paredzēts sešiem pilotiem, taču viņam jātiek galā vienam. Startējot un beidzot ceļojumu laikā vai telpā, tā rada raksturīgu, ne ar ko nesalīdzināmu skaņu (šīs skaņas avots ir inerces dzēsējs, kuru Doktors neizslēdz). TARDIS ārējais izskats seriāla gaitā bija gandrīz nemainīgs, izņemot dažas kosmētiskas izmaiņas. Piemēram, mainījās uz durvīm esošā teksta krāsa — melnus burtus uz balta fona nomainīja balti burti uz melna, vēlāk balti burti uz zila fona. Uzraksts "Policijas kabīne" nav mainījies kopš 18. sezonas. Vienubrīd pie durvīm bija piestiprināts pirmās palīdzības komplekts, taču samērā drīz tas atkal pazuda. Vairumā sēriju kabīnes ārējās durvis darbojas atsevišķi no iekšējām durvīm, taču dažkārt abas durvis var tikt atvērtas vienlaikus, ļaujot pasažieriem pa tām paskatīties ārā vai otrādi — ieskatīties TARDIS no ārpuses. Ieeja TARDIS tiek atslēgta ar atslēgu, kas glabājas pie Doktora, dažkārt viņš atslēgas kopijas iedod saviem kompanjoniem. 2005. gada sērijās atslēga ir attālināti saistīta ar TARDIS — tā spēj signalizēt (sasilstot vai mirgojot) par kuģa klātbūtni vai tā ierašanos ar kavēšanos. Desmitais, vienpadsmitais un divpadsmitais Doktors spēj durvis atvērt, vienkārši noknikšķinot pirkstus. Ieskatoties TARDIS iekšienē pa atvērtām durvīm, var redzēt, ka TARDIS ir milzīga. Seriālā nekad nav ticis pieminēts, cik liela tieši tā ir. Kādā sērijā Doktors izsakās, ka tā ir bezgalīga. Sērijā The Name of the Doctor uz Trenzaloras planētas redzama milzīga TARDIS no paralēlās laikjoslas, Doktors paskaidro, ka tad, ja TARDIS ir sabojāta, tā pieņem savus īstos izmērus. No kuģa telpām visbiežāk tiek parādīta konsole, kur atrodas vadības panelis. Klasiskajā seriālā TARDIS ir vismaz divas vadības telpas — galvenā, kas ir futūristiska izskata, ar baltām sienām, seriālā parādīta ļoti bieži, un otra, kuras sienas klātas koka paneļiem, izmantota līdz 14. sezonai, tā izskatās senlaicīgāka. Pārvietošanās telpā un laikā; Telepātijas funkcijas; Datora funkcijas; Spēja tulkot visas esošās valodas, izņemot seno galifrejiešu valodu. TARDIS pasažieri spēj ne tikai saprast visas valodas, bet arī runāt tajās, pat atrodoties ārpus TARDIS un ļoti tālu no tās; Stāvoklis State of temporal grace — TARDIS var automātiski padarīt neiespējamu jebkura veida ieroču pielietošanu. Šāds stāvoklis gan ir nestabils un periodiski atslēdzas; Aizsardzība no ārējiem ienaidniekiem, ja durvis ir aizvērtas; Materializējoties bezgaisa telpā, TARDIS ap sevi rada lauku, kas notur gaisu. Šī funkcija nav automātiska — dažās sērijās, atverot durvis bezgaisa telpā, notika gaisa izplūšana no TARDIS; Režīms, kas ieslēdzas, ja nepietiek enerģijas. Tādā gadījumā TARDIS pārvēršas par kubu, kura skaldnes garums ir apmēram desmit centimetri. Iekļūt TARDIS un izkļūt no tās tad nav iespējams, arī citas TARDIS funkcijas (ieskaitot pārvietošanos laikā un telpā) nav izmantojamas; Daži TARDIS modeļi ir bijuši kaujas mašīnas, kas apgādātas ar ārējo ieroci. Visus šos modeļus ir iznīcinājuši daleki Laika kara gaitā. Sērijā The Doctor’s Wife vienpadsmitais Doktors sastopas ar savu TARDIS, kas pieņēmusi sievietes veidolu. Doktoram patīk, ka viņš var sarunāties ar savu mīļoto kuģi, taču tās sievietes ķermenis, kurā TARDIS iemiesojusies, nespēj ilgstoši izturēt TARDIS enerģijas plūsmu, un matrica atgriežas kuģa korpusā. Doktors saukā TARDIS par "seksīgo vecenīti", viņa vienmēr paliks tā uzticama draudzene, bet tās dienas, kad viņi spēja sarunāties, acīmredzot nekad vairs neatkārtosies. Pēc tam Doktors veltīgi mēģināja izveidot balss kontaktu ar TARDIS, taču telepātisks kontakts viņiem bijis vienmēr. Dažās sērijās bija parādīta TARDIS balss saskarne, kas balstīta uz Doktora atmiņām un parādās kāda viņa dzīvē svarīga cilvēka veidolā. TARDIS dzīvo iemiesojumu atveidoja aktrise Sērena Džonsa, zināma Apvienotajā Karalistē ar lomām teātrī un televīzijā. Seriāls Doctor Who ir kļuvis par tik ievērojamu britu popkultūras daļu, ka ne tikai zilās policijas kabīnes forma sākusi asociēties ar TARDIS, bet pats vārds "TARDIS" tiek izmantots, lai apzīmētu kaut ko tādu, kas no iekšpuses šķiet lielāks, nekā no ārpuses. TARDIS ir reģistrēta BBC preču zīme. Par godu seriāla 50. gadskārtai Jaunzēlandē tika izdota divu dolāru monēta, kas attēlo TARDIS. 2013. gada jūlijā Londonas Hītrovas lidostā parādījās TARDIS, kā arī kibercilvēks. Google Maps kartēs ir t.s. Lieldienu ola, kas ļauj aplūkot Londonā atrodošos TARDIS kopiju. 2015. gadā par TARDIS tika nosaukts kanjons uz Harona. Morgan Jeffery. «Suranne Jones cast in 'Doctor Who'» (angļu). Digital Spy, 2010. gada 23. septembris. Arhivēts no oriģināla, laiks: 2013-01-12. Skatīts: 2013-10-19. Will Martin. «Suranne Jones ('Doctor Who') interview» (angļu). Cult Box, 2011. gada 14. maijs. Arhivēts no oriģināla, laiks: 2013-01-12. Skatīts: 2013-10-19. Morgan Jeffery. «Doctor Who Review: The Doctor's Wife» (angļu). Digital Spy, 2011. gada 14. maijs. Arhivēts no oriģināla, laiks: 2013-01-12. Skatīts: 2013-10-19. «Case details for Trade Mark 1068700». UK Patent Office]]. Arhivēts no oriģināla, laiks: 2012-02-18. Skatīts: 2007-01-28. Paul Jones. «Doctor Who: New Zealand Mint aims to cash in on 50th anniversary with commemorative Tardis coin». RadioTimes, 2013-01-24. Arhivēts no oriģināla, laiks: 2013-02-11. Skatīts: 2013-02-01. Fraser McAlpine. «You've Seen The Stamps, Now Spend The Money!». Anglophenia. BBC America, 2013-01-25. Arhivēts no oriģināla, laiks: 2013-02-11. Skatīts: 2013-02-03. Dan Satherley. «Tardis coin to mark Doctor Who's 50th anniversary». 3 News (MediaWorks), 2013-01-30. Arhivēts no oriģināla, laiks: 2013-02-11. Skatīts: 2013-02-01. «В Хитроу установили машину времени из «Доктора Кто»». mail.ru. 2013-07-18. Arhivēts no oriģināla, laiks: 2013-10-03. Skatīts: 2013-09-23. Google Maps Dzelzs jaunava — viduslaiku spīdzināšanas ierīce. The TARDIS Arhivēts 2012. gada 30. oktobrī, Wayback Machine vietnē. (angliski) TARDIS (angliski) John Nathan-Turner. «The TARDIS Inside Out». UK : Picadilly Press, Ltd, 1985. ISBN 0-394-87415-3. (angliski) Mark Harris. «The Doctor Who Technical Manual». UK : Random House, 1983. ISBN 0-394-86214-7. (angliski) David J. Howe. «The First Doctor Handbook». Virgin Publishing, 1994. ISBN 0426204301. (angliski) David J. Howe; Stephen James Walker. «The Television Companion: The Unofficial and Unauthorised Guide to Doctor Who». UK : Telos Publishing Ltd., 2003. ISBN 1903889510. Atsaucē izmantots novecojis parametrs |coauthors= (angliski) David J. Howe; Arnold T. Blumberg. «Howe's Transcendental Toybox: The Unauthorised Guide to Doctor Who Collectibles». UK : Telos Publishing Ltd., 2003. ISBN 1-903889-56-1. Atsaucē izmantots novecojis parametrs |coauthors= (angliski) A Beginner's Guide to the TARDIS (angliski) Creator Shonda Rhimes: I Want to Live in a TARDIS Arhivēts 2018. gada 7. jūnijā, Wayback Machine vietnē. (angliski) Drama to explore birth of the Tardis Arhivēts 2014. gada 20. maijā, Wayback Machine vietnē. (angliski) Tardis to be sent into space by father and daughter to celebrate Doctor Who anniversary (angliski)