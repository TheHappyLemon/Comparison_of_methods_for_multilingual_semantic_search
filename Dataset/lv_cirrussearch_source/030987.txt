Mizesa atklātne ir šaha atklātne, kas sākas ar gājienu: 1. d2-d3. To klasificē pie flanga atklātnēm ar Šaha atklātņu enciklopēdijas kodu A00. Atklātne nosaukta Vācijas un Lielbritānijas šahista Žaka Mizesa (1865-1954) vārdā, kas Berlīnē 1910. gadā gājienu 1. d3 spēlēja divās mača partijās pret Rihardu Teihmanu. Mizess tikai ar grūtībām panāca neizšķirtu vienā partijā, bet otru zaudēja. Tomēr Mizess nav pirmais, kas spēlējis 1. d2-d3. Jau 1856. gadā Londonā to spēlēja britu šaha čempions Z. Bodens (1826-1882) pret spēcīgo amatieri Dž. Ouenu (1827-1901). Pēc tam šis gājiens līdz 20. gadsimta vidum pazuda no pasaules spēcīgāko šahistu prakses. Tikai 1960. gadā krievu lielmeistars Aleksandrs Kotovs lietoja šo gājienu trīs partijās, ieskaitot 1961. gadā Stokholmā spēlēto partiju pret Vācijas lielmeistaru Volfgangu Uncikeru. Viszināmākā partija, kas sākta ar šo atklātni, ir 1997. gadā spēlētā revanša mača trešā partija starp Gariju Kasparovu un superdatoru Deep Blue. Kasparovs sprieda, ka dators spēlēs sliktāk pozīcijā, kas nav iekļauta tā atklātņu bibliotēkā, tomēr datoru pieveikt neizdevās, partija beidzās neizšķirti. Balto gājiens 1. d2-d3 atstāj melnajiem iespēju brīvi izvēlēties turpmāko spēles plānu. Dabiskās melno atbildes ir 1. ... d7-d5 vai 1. ... e7-e5. Abos gadījumos baltie, spēlējot laidņa fianketto (g2-g3 un Lf1-g2), var pāriet uz vecindiešu aizsardzībai raksturīgu figūru izvietojumu ar mainītām krāsām. Bet pēc 1. ... e7-e5 baltajiem ir vēl papildus iespējas, izvēlēties 2. c2-c4, pārejot angļu atklātnē, vai 2. e2-e4 ar sekojošo Zb1-d2, spēlējot Filidora aizsardzību ar baltajiem. Angus Dunnington. Winning Unorthodox Openings. Everyman Chess, 2000. ISBN 978-1-85744-285-4. (angliski) Die Schachpartien von Mieses Kasparovs − Deep Blue, 1997. gada mačs, 3. partija. Atklātnes apskats vietnē chess.com Atklātnes apskats vietnē 365chess.com