Lonsestons Eliots (angļu: Launceston Elliot; dzimis 1874. gada 9. jūnijā, miris 1930. gada 8. augustā) bija skotu svarcēlājs, pirmais Lielbritānijas olimpiskais čempions. 1896. gada vasaras olimpisko spēļu dalībnieks, kur startēja četros dažādos sporta veidos, viens no tiem bija svarcelšana, kur viņš izcīnīja gan zelta, gan sudraba medaļas. Piedalījās arī 1900. gada vasaras olimpiskās spēlēs. Lonsestons Eliots piedzima Indijas pilsētā Kaladagi. Viņam vārds ir dots par godu Tasmānijas pilsētai Lonsestonai, kurā pirms viņa dzimšanas dzīvoja viņa vecāki. Viņa ģimene bija cēlušies no Skotijas aristokrātu dzimtas. Eliota ģimenei bija ciešas saites ar Indiju. Viņa tēvs Gilberts Vrejs Eliots bija Indijas civildienesta miertiesniesis, savukārt viņa vectēvs Čārlzs Eliots bija vairāku Britu impērijas koloniju pārvaldītājs. 1887. gadā Eliota tēvs atteicās no amatiem Britu Indijā un kopā ar savu ģimeni pārcēlās uz Angliju, kur ģimene sāka dzīvot Eseksā. 13 gadus vecais Lonsestons bija spēcīgs jaunietis, kurš pirmo reizi redzēja Angliju. Ātri vien viņš Anglijā nonāca Eižena Sandova ietekmē un drīz vien pārtapa par neparasti talantīgu svarcēlāju. 1891. gada janvārī, 16 gadu vecumā, viņš kļuva par pirmo Lielbritānijas čempionu svarcelšanā, kas notika Londonā, Pikadili. Trīs gadus vēlāk viņš uzvarēja čempionātā, kas notika Vestminsterā, Karaliskajā akvārijā. Turpmākie panākumi mudināja 21 gadus veco Eliotu piedalīties pirmajās mūsdienu olimpiskajās spēlēs 1896. gadā Atēnās. Šajās olimpiskajās spēlēs viņš startēja četros dažādos olimpiskajos sporta veidos — cīņas sportā, svarcelšanā, vieglatlētikā un vingrošanā. No šiem labākos panākumus viņš guva svarcelšanā, kur izcīnīja gan zelta, gan sudraba medaļas. Olimpisko spēļu norises laikā nebija starptautiski pieņemti likumi par kvalifikāciju svarcelšanai. 1896. gada vasaras olimpiskās spēles papildināja milzīgo klasifikācijas daudzveidību, kas mūsdienās tiek apstrīdēta. Abrocīgajā celšanā viņš pacēla 111,5 kilogramus un pēc prinča Georga lēmuma viņam tika piešķirta otrā vieta, jo Dānijas sportistam Vigo Jensenam bija identisks rezultāts. Prinča Georga arguments par labu Jensenam bija tas, ka viņš demonstrējumu veica labākā stilā nekā Eliots. Savukārt vienrocīgajā grūšanā, paceļot 71 kilogramu, ieguva pirmo vietu, pārspējot Dānijas sportistu Vigo Jensenu un Grieķijas sportistu Aleksandru Nikolopulu. Līdz ar šo panākumu Eliots kļuva par pirmo Lielbritānijas olimpisko čempionu. Eliots, startējot cīņas sporta grieķu-romiešu cīņā pirmajā cīņā, piekāpās Vācijas sportistam Kārlim Šūmanim un turpmāko cīņu neturpināja. Startējot vieglatlētikas 100 metru skriešanas disciplīnā savā priekšskrējienā ar rezultātu 12,9 sekundes izcīnīja 3. vietu un nekvalificējās fināla skrējienam. Savukārt vingrošanas programmā viņš startēja virvē kāpšanas disciplīnā, bet viņa rezultāts šajā disciplīnā nav precīzi zināms. Pēc četriem gadiem Eliots startēja 1900. gada vasaras olimpiskajās spēlēs Parīzē. Šoreiz viņš startēja tikai vieglatlētikā: diska mešanas disciplīnā, jo svarcelšanas sacensības šajās olimpiskajās spēlēs netika rīkotas. Viņš disku aizmeta 31,00 metru attālumā un ieņēma dalīto 11./12. vietu kopā ar Ungārijas sportistu Artūru Koraju. Pēc uzvarām pirmajās olimpiskajās spēlēs Atēnās viņš 1899. gada amatieru čempionātos, uzstādīja četrus jaunus rekordus. 1903. gadā viņš kļuva par profesionālu sportistu. Pēc aiziešanas pensijā Eliots dažus gadus nodarbojās ar lauksaimniecību Anglijā. Ap 1912. gadu viņš pārcēlās uz dzīvi Melburnā. Viņš nomira no mugurkaula vēža 1930. gada 8. augustā, 56 gadu vecumā un tika apbedīts Melnburnas Favknera kapsētā. Lonsestona Eliota fotogrāfijas ir redzamas izcilo Skotijas sportistu vidū Skotijas Nacionālās portretu galerijas sporta sadaļā. «Launceston Elliot Olympic Results». Sports Reference. Arhivēts no oriģināla, laiks: 2020. gada 31. maijs. Skatīts: 2020. gada 31. maijs. Arhivēts 2009. gada 22. Septembris Wayback Machine vietnē. «Athens 1896 Heavyweight Two Hand Lift Men». Starptautiskā Olimpiska komiteja. «Athens 1896 Heavyweight One Hand Lift Men». Starptautiskā Olimpiska komiteja. «Athens 1896 Wrestling Greco Roman». Starptautiskā Olimpiska komiteja. «Athens 1896 100m Men». Starptautiskā Olimpiska komiteja. «Athens 1896 Rope Climbing Men». Starptautiskā Olimpiskā komiteja. «Paris 1900 discus throw men». Starptautiskā Olimpiska komiteja. Lonsestons Eliots (SOK profils) (angliski) Lonsestons Eliots (Olympedia profils) (angliski) Lonsestons Eliots (Sports Reference profils) (angliski)