Kārlis Linnejs (zviedru: Carl von Linné, latīņu: Carolus Linnaeus; dzimis 1707. gada 23. maijā, miris 1778. gada 10. janvārī) bija zviedru botāniķis, ārsts un zoologs, kas lika pamatus mūsdienu binārās nomenklatūras shēmai. Viņš tiek dēvēts par taksonomijas tēvu. Linneja izveidotā organismu klasificēšanas sistēma ar vairākām izmaiņām tiek lietota vēl joprojām. Viņa klasificēšanas idejas iespaidoja vairākas viņa līdzgaitnieku paaudzes un arī tos biologus, kuri dzīvoja pēc viņa, un pat tos, kuriem bija pretēji uzskati. Kārlis Linnejs piedzima Roshultas pilsētā, kas atrodas Zviedrijas dienvidu provincē Smolandē, mūsdienās Krūnuberjas lēnē. Viņš bija vecākais no pieciem vikāra Nila Ingemarsona Linneja un viņa sievas Kristīnes Brodersonijas bērniem. Linneja tēvam interesi piesaistīja dažādi augi, un savā dārzā viņš audzēja dažādus Zviedrijas klimatam neparastus augus, kas tika atvesti no Vācijas. Jau agrā bērnībā šī interese par augiem radās arī Kārlim Linnejam. Viņu ļoti interesēja augu dažādie nosaukumi. Septiņu gadu vecumā Kārlis sāka mācīties pie privātskolotāja. Vēl divus gadus vēlāk, 1716. gadā, viņš sāka mācīties Vekšē. Vecāki bija iecerējuši, ka arī viņš kļūs par garīdznieku tāpat kā tēvs un viņa vectēvs. 1719. gadā viņš atkal mācījās pie privātskolotāja, bet 1724. gadā sāka mācīties ģimnāzijā. Linnejs pievīla vecākus, neizrādot ne mazāko interesi par priestera amatu. Viņš sāka studēt medicīnu Upsālas Universitātē, kas bija prestižākā universitāte tā laika Zviedrijā. 1735. gadā viņš beidza Harderveikas Universitāti un izdeva savu pirmo izdevumu Systema Naturae, kurā sāka aprakstīt dzīvās radības. Šo gadu laikā viņš sarakstījās un satikās ar citiem ievērojamākajiem Eiropas botāniķiem un turpināja pilnveidot savu klasificēšanas shēmu. Linnejs turpināja pārstrādāt savu darbu Systema Naturae, kura bija izaugusi no niecīgas brošūras par vairāk sējumu izdevumu. Viņam tika sūtīti aizvien jauni augu un dzīvnieku eksemplāri no visām pasaules vietām. Vikikrātuvē par šo tēmu ir pieejami multivides faili. Skatīt: Kārlis Linnejs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Herdera enciklopēdijas raksts (spāņu) Enciklopēdijas Krugosvet raksts (krieviski)