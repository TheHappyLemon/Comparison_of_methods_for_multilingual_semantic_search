Nikola Hartmane (vācu: Nikola Hartmann; dzimusi 1975. gada 5. jūnijā) ir bijusī austriešu brīvā stila cīkstone, pieckārtējā pasaules un Eiropas čempione, sešpadsmitkārtējā (1995—2010) Austrijas čempione. Pēc profesijas Hartmane ir skolotāja. Nikola Hartmane dzimusi 1975. gadā Gēcisā. Ar brīvo cīņu viņa nodarbojās sava tēva Bruno Hartmaņa (1972. gada vasaras olimpisko spēļu dalībnieks) vadībā. 1992. gada septembrī 17 gadu vecumā Hartmane piedalījās pasaules pieaugušo čempionātā, kur svara kategorijā līdz 57 kg ieguva pēdējo 12. vietu. Arī četrus mēnešus vēlāk, šoreiz Eiropas čempionātā, piecu dalībnieku konkurencē viņa palika pēdējā. Pēc tam nāca pirmie panākumi, 1993. gada jūlijā Pasaules junioru čempionātā viņa bija otrā, bet nepilnu mēnesi vēlāk Pasaules pieaugušo čempionātā Stavernā svara kategorijā līdz 61 kg viņa izcīnīja savu pirmo čempiones titulu. Nākamajos divos pasaules čempionātos 1994. gadā Sofijā un 1995. gadā Maskavā viņa savu čempiones titulu nosargāja. Sākot ar 1996. gadu piecus gadus pēc kārtas Hartmane kļuva par Eiropas čempioni. Turklāt 1998. gadā Poznaņā un 2000. gadā Sofijā viņa uzvarēja arī pasaules čempionātā. Pasaules un Eiropas čempionātos Hartmane startēja līdz 2009. gadam, tomēr 2000. gadā izcīnītās zelta medaļas abos palika pēdējās. Pēc 2000. gada Eiropas čempionātos viņa ieguva vēl trīs medaļas — sudraba 2003. gadā Rīgā un divas bronzas 2005. gadā Varnā un 2006. gadā Maskavā. 2010. gada septembrī iekļauta UWW Slavas zālē. «Österreichische Meister» (vācu). Österreichischer Ringsportverband ÖRSV. Skatīts: 2020-03-24. Nikolas Hartmanes profils UWW Slavas zālē. Arhivēts 2020. gada 13. janvārī, Wayback Machine vietnē. (angliski) FILA profils (angliski) «2005 Canada Cup: 63 kg Nikola Hartmann (AUT) vs. Helen Hennick (CAN)» (angļu). YouTube. Skatīts: 2020-03-23.