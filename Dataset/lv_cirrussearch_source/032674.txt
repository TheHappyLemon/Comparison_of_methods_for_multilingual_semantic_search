Kurdistānas reģions (kurdu: هه‌رێمی کوردستان, Herêmî Kurdistan; arābu: إقليم كردستان, Iqlīm Kurdistān) ir reģions Irākas ziemeļos un vienīgais valsts autonomais reģions. Lai atšķirtu no citām Kurdistānas teritorijām, šo reģionu paši kurdi mēdz dēvēt par Dienvidkurdistānu. Tajā ietilpst četras Irākas muhafāzas — Dahūkas muhafāza, Erbīlas muhafāza, Suleimānījas muhafāza un Halebdžas muhafāza. Irākas pilsoņu kara laikā kurdu bruņoto spēku kontrolē nonāca arī Tamimas, Nainavas, Salāhedīnas un Dijālas muhafāzu daļas. Kurdistānas reģiona galvaspilsēta ir Erbīla. Pēc militārajiem panākumiem karā pret Islāma valsti 2017. gada 7. jūnijā Irākas Kurdistānas valdība pasludināja, ka 25. septembrī plāno rīkot plebiscītu par reģiona neatkarību. Balsošana notika trīs Irākas Kurdistānas reģiona provincēs – Dahūkā, Erbīlā un Suleimānijā, kā arī strīda teritorijās, ieskaitot Kirkūkas provinci. Balsotājiem bija jāatbild uz jautājumu: "Vai vēlaties, ka Kurdistānas reģions un Kurdistānas apgabali ārpus reģiona pārvaldes kļūtu par neatkarīgu valsti?" Irākas centrālā valdība Bagdādē kategoriski iebilda pret referendumu, kas esot nelikumīgs un pretkonstitucionāls. Referendumu nosodīja arī Irākai kaimiņos esošā Turcija un Irāna, kurās mīt lielas kurdu minoritātes. Referendumā bija tiesības piedalīties vairāk nekā 5,3 miljoniem reģistrēto vēlētāju, darbojās 12 072 vēlēšanu iecirkņi. Referenduma vēlēšanu komisija pavēstīja, ka referendumā piedalījušies 72% balsstiesīgo vēlētāju, no kuriem 92,7% nobalsojuši par Irākas autonomā Kurdistānas reģiona neatkarību. Irāka, Turcija un Irāna referenduma iznākumu uzņēma naidīgi. Turcijas prezidents Redžeps Tajips Erdogans paziņoja, ka Kurdistānas prezidents esot nodevis Turciju, jo viņš neesot konsultējies par referendumu ar Turciju. Turcija arī draudēja uzlikt sankcijas jaunajai valstij. Irāka pieprasīja, lai Kurdistāna nodot kontroli pār savām lidostām Bagdādes valdībai, taču tā šo prasību noraidīja. 16. oktobrī īsā laikā Irākas armija un šiītu "Tautas mobilizācijas spēki" ieņēma Kirkūkas provinces lielāko daļu, kurdu armija jeb pešmergas atkāpās gandrīz bez kaujām. 24. oktobrī Irākas Kurdistānas reģiona valdība piedāvāja iesaldēt referenduma rezultātus, noslēgt pamieru un uzsākt atklātu dialogu ar Irākas centrālo valdību. https://krso.gov.krd/en/statistics/population Aptaujas jautājums angliski skanēja šādi: Do you want the Kurdistan region and the Kurdistani areas outside the region's administration to become an independent state? Irākas tiesa pieprasa atlikt Kurdistānas neatkarības referendumu diena.lv 2017. gada 18. septembrī Vairākums Kurdistānā nobalsojis par reģiona neatkarību. 26.9.2017. Irānā tūkstošiem kurdu demonstrācijās atbalsta Kurdistānas neatkarības referendumu[novecojusi saite] Igors Lukjanovs protesti.lv 2017. gada 27. septembrī «Irākas Kurdistānas neatkarību atbalstījuši 92% referenduma dalībnieku». Skatīts: 2017. gada 27. septembris. «Erdogans: ar Kurdistānas neatkarības referendumu ir nodota Turcija». Skatīts: 2017. gada 27. septembris. «Kurdistānas valdība noraida prasības par lidostu kontroles nodošanu Bagdādei». Skatīts: 2017. gada 27. septembris. Kirkūka krīt; kurdi masveidā pamet pilsētu delfi.lv 2017. gada 16. oktobrī Irākas Kurdistānas valdība piedāvā iesaldēt neatkarības referenduma rezultātus diena.lv LETA 2017. gada 25. oktobrī