Kermoda lācis (Ursus americanus kermodei) ir lāču dzimtas (Ursidae) Amerikas malnā lāča (Ursus americanus) pasuga. Kermoda lāci mēdz saukt arī par spoku lāci, un tam ir nozīmīga loma Ziemeļamerikas indiāņu folklorā. Tas dzīvo Britu Kolumbijas centrālās daļas piekrastē. 2006. gada februārī Kermoda lācis tika pasludināts par Britu Kolumbijas oficiālo dzīvnieku. Kermoda lāča populācijas 1/10 daļa ir gaišā krāsā, to kažoki ir balti vai krēmkrāsā. Kermoda lācim ir īpašs, unikāls recesīvais gēns, kas izpaužas gaišā kažoka krāsā. Gaišie Kermoda lāči nav nedz albīni, nedz jaukteņi ar polārlāčiem vai gaišajiem Aļaskas brūnajiem lāčiem. Dažiem Kermoda lāčiem ir dzeltenīga vai oranžīga mugura, bet pārējie ir melnā krāsā. Tā kā gaišos lāčus var redzēt ļoti reti, tādēļ indiāņi tos iesaukuši par spoku lāčiem. Savu nosaukumu Kermoda lācis ieguva, pateicoties Kanādas dabas pētniekam Fransim Kermodam (franču: Francis Kermode), kas pētīja un aprakstīja šos dzīvniekus. Tomēr pirmais zinātnieks, kas 1905. gadā aprakstīja šo lāci bija Viljams Hornedejs (angļu: William Hornaday) no Ņujorkas zoodārza. Viņš uzskatīja, ka Kermoda lācis ir atsevišķa suga, to nosaucot par Ursus kermodei par godu savam Kanādas kolēģim. Tikai 1928. gadā tika zinātniski pierādīts, ka Kermoda lācis ir Amerikas melnā lāča pasuga. Mūsdienu zinātnieki uzskata, ka Kermoda lācis ir dzīvojis izolācijā no pārējiem Amerikas melnajiem lāčiem pēdējos 10 000 gadus. Last Stand of the Great Bear. National Geographic. 2006. ISBN 0-7922-4110-X. Kermode Bear | Mammals[novecojusi saite] Kermit Ritland, Craig Newton, and H. Dawn Marshall (18 September 2001). "Inheritance and population structure of the white-phased “Kermode” black bear". Current Biology 11 (18): 1468–1472. doi:10.1016/S0960-9822(01)00448-1 «Valhalla Wilderness Society - Spirit Bear». Arhivēts no oriģināla, laiks: 2009. gada 13. aprīlī. Skatīts: 2009. gada 27. jūlijā. «The Kermode Bear». Arhivēts no oriģināla, laiks: 2008. gada 16. aprīlī. Skatīts: 2008. gada 18. aprīlī. Spoku lāča foto Kermode Bear