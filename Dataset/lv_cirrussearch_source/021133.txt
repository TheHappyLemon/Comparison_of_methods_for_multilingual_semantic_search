Loreta Janga (angļu: Loretta Young; dzimusi 1913. gada 6. janvārī kā Gretčena Janga (angļu: Gretchen Young), mirusi 2000. gada 12. augustā) bija amerikāņu kinoaktrise. Filmējusies jau no agras bērnības, tāpat, kā viņas māsas Pollija Ena Janga un Elizabete Džeina (vēlāk zināma kā Sallija Bleina). Viņas pirmā loma bija divu vai trīs gadu vecumā mēmā kino filmā Sweet Kitty Bellairs (1916), kuras titros gan nav norādīta. Pēc tam mēmā filmā Sirens of the Sea (1917) norādīta kā Gretčena Janga. No 1928. gada sāka lietot vārdu Loreta Janga. Nākamajā gadā tika nominēta kā viena no bērnu filmu zvaigznēm WAMPAS Baby Stars. Savas karjeras laikā piedalījusies apmēram 100 kinofilmās pie tādiem pazīstamiem kinorežisoriem kā Frenks Kapra, Sesils Demills, Džons Fords un Orsons Velss. 1947. gada Oskara balvas ieguvēja par labāko sieviešu lomu filmā The Farmer's Daughter (1947). Vēlreiz nominēta šai balvai par lomu filmā Come to the Stable (1949). Darbojusies arī televīzijā. Par lomu TV seriālā Letter to Loretta (1953—1961) ieguvusi trīs Emmy balvas, kā arī vienu Zelta globusa balvu. Otru Zelta globusa balvu saņēmusi par lomu TV filmā Christmas Eve (1986), bet nomināciju — par lomu TV filmā Lady in the Corner (1989). 1960. gadā Jangai piešķīra divas zvaigznes Holivudas Slavas alejā — par kinolomām un par darbu televīzijā. Janga bija precējusies trīs reizes. Pirmā laulība ar aktieri Grantu Viteru bija neilga (1930—1931). Velāk Janga kopā ar Klārku Geiblu filmējās studijas Twentieth Century Pictures filmā The Call of the Wild. Viņiem bija romantiskas attiecības un Janga gaidīja bērnu. Tā kā tas varēja kaitēt abu karjerām, jo Geibls tajā laikā bija precējies, Janga nolēma to slēpt. Kopā ar savu māti un māsām Janga noslēpa sava bērna piedzimšanu 1935. gadā, ievietoja to bērnu namā, bet vēlāk adoptēja it kā svešu bērnu. Meitai Džūdijai tika dots Jangas otrā vīra uzvārds Lūisa. Tikai savā autobiogrāfijā, kas iznāca jau pēc Jangas nāves, viņa oficiāli atzina, ka meita ir viņas un Klārka Geibla bērns. Ar otro vīru producentu Tomu Lūisu apprecējās 1940. gadā, bet 1969. gadā izšķīrās. Viņiem bija divi dēli, Pīters un Kristofers. Trešo reizi Janga apprecējās 1993. gadā ar Holivudas tērpu dizaineru Žanu Luisu, ar ko nodzīvoja līdz viņa nāvei 1997. gadā. Janga nomira 2000. gada 12. augustā no olnīcu vēža 87 gadu vecumā. «Judy Lewis, daughter of Loretta Young and Clark Gable, dies». The Philadelphia Inquirer. «Elegant beauty Loretta Young dies». BBC News. Vikikrātuvē par šo tēmu ir pieejami multivides faili. Skatīt: Loreta Janga. Encyclopædia Britannica raksts (angliski) IMDb profils (angliski) AllMovie profils (angliski)