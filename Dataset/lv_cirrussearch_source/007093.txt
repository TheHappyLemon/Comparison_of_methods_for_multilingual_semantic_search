Šis raksts ir par apdzīvotu vietu Višķu pagastā. Par citām jēdziena Višķi nozīmēm skatīt nozīmju atdalīšanas lapu. Višķi (latgaliešu: Vyški) ir apdzīvota vieta Augšdaugavas novada Višķu pagastā. Izvietojušies Višķu, Luknas un Dotkas ezeru krastā pie autoceļa P64 4 km no pagasta centra Špoģiem, 28 km no novada centra Daugavpils un 228 km no Rīgas. Višķos atrodas valsts nozīmes arhitektūras piemineklis Višķu Svētā Jāņa Kristītāja Romas katoļu baznīca, kas ir viena no nedaudzajām sakrālajām celtnēm Daugavpils novadā, celtām no šķeltiem akmeņiem un pieder pie viena torņa bazilikāņu krusta baznīcu tipa. Apdzīvotā vieta izveidojusies uz bijušās Višķu muižas zemes, iespējams, ka muižā dzimusi un bērnību pavadījusi Marta Skavronska, nākamā Krievijas impērijas ķeizariene. Līdz 1920. gada zemes reformai muiža piederēja pārpoļotajai vācbaltiešu muižnieku Mōļu (Mohl) dzimtai. Višķiem bija miesta statuss, iedzīvotāju lielākā daļa bija ebreji. 1914. gadā Višķos bija 1200 iedzīvotāji. 1921. gadā agrākajā muižas kungu mājā ierīkoja lauksaimniecības un pienotavas vadītāju kursus. 1925. gadā Višķiem piešķīra biezi apdzīvotas vietas (ciema) statusu, bet 1926. gadā nodibināja Višķu mājturības skolu. 1931. gadā pabeidza mācību korpusa celtniecību. Šajā pašā gadā mājturības skolu pārveidoja par divgadīgo Valsts Višķu dārzkopības un mājturības skolu. Pēc Latvijas okupācijas 1940. gadā nodibināja Višķu dārzkopības vidusskolu, bet 1942. gadā Vērmahts skolā ierīkoja kara hospitāli. Pēc Otrā pasaules kara beigām dārzkopības vidusskolu pārdēvēja par Višķu dārzkopības tehnikumu, 1953. gadā par lauksaimniecības tehnikumu un uzsāka agronomu – laukkopju sagatavošanu. Višķu ciemā atradās lauksaimniecības kultūraugu šķirņu salīdzināšanas iecirknis. 1962. gadā tika izveidots Višķu sovhoztehnikums, kuram pievienoja O. Oškalna kolhozu. Lauksaimniecībā izmantojamās zemes kopplatība bija 4499 hektāri. 1975. gadā Višķu ciema padomes centru pārcēla uz Špoģiem. 2002. gadā Višķu tehnikumu pārdēvēja par Višķu Profesionālo vidusskolu. «Vietvārdu datubāze: Informācija par Višķiem». Latvijas Ģeotelpiskās informācijas aģentūra. LĢIA vietvārdu datubāze Višķu pagasta teritoriālais plānojums[novecojusi saite] Vyszki (Słownik geograficzny Królestwa Polskiego i innych krajów słowiańskich, Tom XIV) Viski, a shtetl in Lavia