Tīrila Kampenheuga Ekhofa (norvēģu: Tiril Kampenhaug Eckhoff; dzimusi 1990. gada 21. maijā) ir norvēģu bijusī biatloniste, 2020.—2021. gada Pasaules kausa kopvērtējuma uzvarētāja, 2014. un 2022. gada ziemas olimpisko spēļu čempione jauktajā stafetē, desmitkārtēja pasaules čempione. Arī māsa un brālis ir bijuši biatlonisti. Brālis Stīans Ekhofs ir piedalījies 2006. gada ziemas olimpiskajās spēlēs Turīnā. Ar biatlonu sāka nodarboties 1999. gadā. Pārstāv klubu Fossum IF. Pasaules jauniešu un junioru čempionātos godalgotas vietas nav izcīnījusi. 2008. gada novembrī debitēja IBU kausā. 2010. gada Eiropas čempionātā junioriem Otepē izcīnīja trīs medaļas: zeltu sprintā un bronzas godalgas 12,5 individuālajā distancē un stafetē. Pasaules kausā debitējusi 2011. gada 17. martā Holmenkollenē ar 49. vietu sprintā. 2011.—2012. gada sezonas pēdējā posmā Hantimansijskā sprintā ieņēma 24. vietu, pirmoreiz karjerā izcīnot PK punktus. Tajā pašā posmā kvalificējās masu startam, kurā ieņēma 7. vietu. Nākamajā sezonā jau startēja visos PK posmos. 2013. gada martā Sočos ieguva 3. vietu stafetē, izcīnot savu pirmo pjedestālu PK posmos komandu sacensībās. 2013. gada 15. decembrī Ansī iedzīšanā ieņēma trešo vietu, pirmo reizi karjerā izcīnot individuālo godalgu PK posmos. 2014. gada ziemas olimpiskajās spēlēs Sočos izcīnīja trīs medaļas: bronzas medaļu masu startā un stafetē, kā arī zelta medaļu jauktajā stafetē. 2013.—2014. gada sezonas kopvērtējumā ierindojās 7. vietā. 2014. gada 16. decembrī Estešundā sprintā izcīnīja savu pirmo uzvaru PK posmos. Pasaules čempionātā pirmo reizi piedalījās 2015. gadā Kontiolahti, kur augstākā ieņemtā vieta individuālajās sacensībās bija 16. vieta masu startā, bet jauktajā stafetē ieguva bronzas medaļu. 2016. gadā Holmenkollenē izcīnījusi uzvaras sprintā un stafetē, kā arī bronzas medaļu jauktajā stafetē. 2018. gada ziemas olimpiskajās spēlēs Phjončhanā ieguva bronzas medaļu distancē ar kopēju startu un sudraba godalgu jauktajā stafetē. 2019. gada Pasaules čempionātā Estešundā izcīnīja divas zelta medaļas (jauktajā un sieviešu stafetē) un sudraba godalgu iedzīšanā. 2020. gadā Antholcā atkal izcīnīja PČ zelta medaļas jauktajā un sieviešu stafetēs. Individuāli augstāko vietu ieguva masu startā (7. vieta). 2019.—2020. gada sezonas kopvērtējumā ieņēma otro vietu. 2021. gada Pasaules čempionātā Pokļukā izcīnīja četras zelta medaļas (jauktajā stafetē, sprintā, iedzīšanā un sieviešu stafetē), kā arī sudrabu 1+1 jauktajā stafetē un bronzu distancē ar kopēju startu. 2020.—2021. gada sezonā izcīnīja 13 individuālās uzvaras PK posmos un kļuva pasaules kausa ieguvēju. Viņa uzvarēja arī sprinta un iedzīšanas disciplīnu ieskaitē. 2022. gada ziemas olimpiskajās spēlēs Pekinā izcīnīja trīs medaļas — zeltu jauktajā stafetē, bronzu iedzīšanā un sudraba godalgu distancē ar kopēju startu. Veselības problēmu dēļ bija spiesta izlaist 2022.—2023. gada sezonu. 2023. gada 15. martā paziņoja, ka neatgriezīsies sacensībās un beidz savu sportistes karjeru. «Tiril (24) vil ikke bli sammenlignet med Johaug og Bjørgen». nrk.no (norvēģu). 2014. gada 6. decembrī. Skatīts: 2021. gada 22. martā. «Tiril Eckhoff finishes career». biathlonworld.com (angļu). 2023. gada 15. martā. Skatīts: 2023. gada 20. martā. Vikikrātuvē par šo tēmu ir pieejami multivides faili. Skatīt: Tīrila Ekhofa. Olympedia profils (angliski) The Sport.org profils (angliski) Munzüger Sport profils (vāciski) IBU profils (angliski) biathlon.com.ua profils (ukrainiski) FIS profils (distanču slēpošana) (angliski)