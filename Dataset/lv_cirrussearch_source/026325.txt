"Revidents" (krievu: Ревизор) ir Krievijas rakstnieka Nikolaja Gogoļa luga. Tā tika publicēta 1836. gadā, pēc tam autors lugu pārstrādāja 1842. gadā. "Revidenta" pirmizrāde notika 1836. gadā Aleksandrinskas teātrī, Sanktpēterburgā. "Revidents" ir viens no nozīmīgākajiem N. Gogoļa darbiem. N. Gogolis lugu sāka rakstīt 1835. gadā, un tā ir veidota, ņemot par pamatu anekdoti, ko viņam, iespējams, stāstījis Aleksandrs Puškins. Luga ir kļūdu un situāciju komēdija, kas ironizē par alkatību, lētticību un pērkamību Gogoļa laikā Krievijas Impērijas provinces pilsētā. "Revidents" ir uzvests arī Latvijas teātros. Jaunajā Rīgas teātrī Alvja Hermaņa režisētā "Revidenta" versija ar Vili Daudziņu, Gundaru Āboliņu un Andri Keišu galvenajās lomās tika izrādīta no 2002. līdz 2014. gadam.