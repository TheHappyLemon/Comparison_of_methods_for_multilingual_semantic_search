Purva skalbe (Iris pseudacorus) ir dekoratīvs augs skalbju ģintī. Tas ir plaši sastopams Eiropā, kā arī dažviet Āzijā un Āfrikā. Diezgan bieži visā Latvijas teritorijā. Suga sastopama auglīgos biotopos, piemēram, dažādu ūdenstilpju krastmalās, pastāvīgi applūdušās ieplakās, purvu apmalēs un pārmitros lapkoku mežos. Nereti veido monodominantas audzes. Purva skalbe ir daudzgadīgs, 60—120 cm garš lakstaugs, tā stublājs ir vienkāršs vai augšdaļā mazliet zaro. Lapas ir zobenveida, 40—60 cm garas un 1,5—3 cm platas, vidū gareniski pārliekušās, uz stublāja pamīšus tā apakšējā daļā. Ziedi ir 8—12 cm gari, koši dzelteni, skrajā vēdeklī stublāja galotnē. Trīs ārējā gredzena apziedņa lapas atliekušās, pie pamata ar sārtu tīklveida zīmējumu. Iekšējā gredzena lapas (arī trīs) sīkākas, stāvas. Pogaļa ir 5—8 cm gara, atveras vārsnēm uzplīstot. Sēklu daudz. Zied no maija līdz jūlijam. «purva skalbe - Iris pseudacorus L. - Augi - Latvijas daba». www.latvijasdaba.lv. Skatīts: 2023-11-17.