Šis raksts ir par 1948. gadā dzimušu bundzinieku. Par citām jēdziena Bonems nozīmēm skatīt nozīmju atdalīšanas lapu. Džons Henrijs "Bonzo" Bonems (angļu: John Henry "Bonzo" Bonham; 1948. gada 31. maijs — 1980. gada 25. septembris) bija angļu bundzinieks. Viņš spēlēja bungas grupā "Led Zeppelin". Bonems piedzima Redičā, Lielbritānijā. Viņš iemācījās spēlēt bungas piecu gadu vecumā. Viņa bungas bija paštaisītas. Tās tika veidotas no konteineriem un kafijas kārbām. Pirmās īstās bungas Bonems ieguva piecpadsmit gadu vecumā. Viņš nekad nemācījās bungu spēli, lai gan pusaudža gados lūdza padomus dažiem pieredzējušākiem bundziniekiem. 1964. gadā Bonems pievienojās savai pirmajai grupai "Terry Web and the Spiders". Dejojot Kiderminsterā viņš satika savu topošo sievu Petu Filipsu. Viņš vēlāk piedalījās daudzās citās grupās un vairākās no tām sadarbojās ar Robertu Plāntu. Bonems kļuva par "Led Zeppelin" biedru, jo viņu grupas bundzinieka vietai ieteica Roberts Plānts. Grupas pirmās ASV koncertturnejas laikā Bonems satika grupas "Vanilla Fudge" bundzinieku Kermainu Epaisu, kurš viņam ieteica "Ludwig" bungas, kuras Bonems lietoja visu savu atlikušo karjeru. Viņa pazīstamais bungu solo ilga līdz pat pusstundai un tajā tika lietotas plaukstas, lai izveidotu dažādus skaņu efektus. 1980. gada 24. septembrī Bonems kopā ar grupas asistentu Reksu Kingu devās uz studiju, lai piedalītos ASV turnejas mēģinājumos. Brauciena laikā Bonems palūdza apstāties, lai pabrokastotu. Brokastu laikā viņš iedzēra četrus četrkāršos degvīnus (kopā apmēram 400 ml) kopā ar šķiņķa ruleti. Pēc iekošanās šķiņķī viņš pateica savam asistentam: "Brokastis." Nokļūstot studijā Bonems turpināja daudz dzert. Vēlu vakarā mēģinājumi beidzās un grupa devās uz Peidža māju. Pēc pusnakts Bonems aizmiga un tika aizvests uz gultu. Bendži Lefevrs (kurš aizvietoja Ričardu Koulu kā turnejas menedžeri) un Džons Pols Džonss atrada Bonemu mirušu nākamajā rītā. Viņš bija 32 gadus vecs. Nāves iemesls bija nosmakšana, jo viņa vēmekļi bloķēja elpceļus. Viņš tika kremēts 10. oktobrī. Par spīti baumām, ka Bonemu kāds aizvietos, atlikušie grupas biedri nolēma beigt "Led Zeppelin" darbību līdz ar Bonema nāvi. Bonema māsa Debora (dzimusi 1962. gadā) ir dziedātāja un dzejniece. Viņa brālis Miks (1951—2000) bija diskžokejs un fotogrāfs. Džona Bonema dēls Džeisons (dzimis 1966. gadā) kļuva par bundzinieku un spēlēja bungas "Led Zeppelin" atkalapvienošanās koncertā 2007. gadā. Bonhema meita Zoja ir dziedātāja un dzejniece. Tāpat kā Džeisons, viņa pārstāv savu tēvu ar "Led Zeppelin" saistītos pasākumos un apbalvošanas ceremonijās. Roka nāves (angliski)