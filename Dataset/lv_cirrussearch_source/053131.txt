Urss Fišers (vācu: Urs Fischer; dzimis 1966. gada 20. februārī) ir šveiciešu futbola treneris un bijušais futbolists. Spēlējis aizsarga pozīcijā, aizvadījis četras spēles Šveices izlasē. Trenējis vairākus Šveices klubus. No 2018. līdz 2023. gadam bija Vācijas Bundeslīgas kluba Union Berlin galvenais treneris. Spēlētāja karjeras laikā pārstāvēja tikai divus klubus: FC Zürich un FC St. Gallen. Abās komandās pildījis kapteiņa pienākumus. 2000. gadā ar Zürich kļuva par Šveices kausa ieguvēju. Šveices futbola izlasē debitēja 1989. gada 13. decembrī draudzības spēlē pret Spāniju. Izlases rindās ir aizvadījis četras spēles trenera Ulriha Štīlikes vadībā. Pēc spēlētāja karjeras beigām sāka strādāt FC Zürich sistēmā par jauniešu komandu treneri. 2010. gada aprīlī kļuva par Zürich galveno treneri. 2010.—2011. gada sezonā komanda ierindojās 2. vietā Šveices Superlīgā, bet nākamā sezona tika aizvadīta neveiksmīgi, un 2012. gada martā Urss Fišers tika atbrīvots no amata. No 2013. līdz 2015. gadam vadīja citu Šveices klubu FC Thun. 2014.—2015. gada sezonā ar to ieguva 4. vietu Superlīgā un kvalificējās UEFA Eiropas līgai. 2015. gada jūnijā pārgāja uz FC Basel, parakstot līgumu uz diviem gadiem. Ar Bāzeles klubu divas reizes izcīnīja Šveices čempiontitulu (2015–16, 2016–17). 2017. gadā uzvarēja arī Šveices kausa izcīņā. Tomēr klubs ar viņu līgumu nepagarināja. 2018. gada jūnijā kļuva par Vācijas kluba 1. FC Union Berlin galveno treneri. 2018.—2019. gada sezonā aizveda komandu līdz 3. vietai 2. Bundeslīgā, vēlak uzvarēja pārspēlēs un izcīnīja ceļazīmi uz Bundeslīgu. 2020. gada decembrī U. Fišers pagarināja līgumu ar Union Berlin līdz 2023. gadam. 2020.—2021. gada sezonā viņš aizveda Union līdz septītajai vietai Bundeslīgā, tādējādi kvalificējoties UEFA Eiropas konferences līgas pirmajam turnīram. 2021.—2022. gada sezonā U. Fišera vadībā Union ieguva piekto vietu, tādējādi pirmo reizi vēsturē kvalificējoties UEFA Eiropas līgai. 2022. gada septembrī viņš vēlreiz pagarināja līgumu ar klubu. 2022.—2023. gada sezonā Union Berlin ieņēma ceturto vietu līgā, pirmo reizi kluba vēsturē kvalificējoties UEFA Čempionu līgas grupu turnīram. 2023. gada augustā Fišers tika atzīts par gada labāko futbola treneri Vācijā. 2023. gada 15. novembrī pēc sliktā sezonas sākuma, tostarp 14 neuzvarētām spēlēm pēc kārtas, viņš tika atbrīvots no amata. «Urs Fischer stats». eu-football.info (angļu). Skatīts: 2020. gada 17. maijā. «Union Berlin appoint Urs Fischer as head coach». www.fc-union-berlin.de (angļu). 2018. gada 2. jūnijs. Skatīts: 2020. gada 17. maijā. «Union Berlin coach Urs Fischer signs new contract». bundesliga.com (angļu). September 2018. Skatīts: 2023. gada 16. novembrī. «Union qualifiziert sich für die Champions League». fc-union-berlin.de (vācu). 2023. gada 27. maijs. Skatīts: 2023. gada 16. novembrī. «kicker-Awards: Gündogan ist Fußballer, Fischer Trainer des Jahres 2023». kicker.de (vācu). 2023. gada 6. augusts. Skatīts: 2023. gada 16. novembrī. «Pēc 14 neuzvarētu maču sērijas Berlīnes "Union" atbrīvo galveno treneri Fišeru». sportacentrs.com. 2023. gada 15. novembris. Skatīts: 2023. gada 16. novembrī. Vikikrātuvē par šo tēmu ir pieejami multivides faili. Skatīt: Urss Fišers. Munzüger Sport profils (vāciski) WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)