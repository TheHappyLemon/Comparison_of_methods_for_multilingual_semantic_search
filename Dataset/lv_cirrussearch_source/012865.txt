1939. gada Eiropas čempionāts basketbolā (EuroBasket 1939) bija 3. kontinenta čempionāts, kas norisinājās Lietuvā, Kauņā, laikā no 21. līdz 28. maijam. Eiropas čempionātā piedalījās astoņas Eiropas vīriešu basketbola valstsvienības. Čempionātā uzvaru guva Lietuvas izlase, otrajā vietā ierindojās Latvija, savukārt bronzas medaļas izcīnīja Polija Šis čempionāts bija atšķirīgs no diviem iepriekšējiem Eiropas čempionātiem, jo FIBA kongress 1936. gada vasaras olimpisko spēļu laikā 1936. gadā nolēma, ka starptautiskās sacensībās basketbolisti, kuri garāki par 190 cm, var piedalīties tikai sāncenšu savstarpējās vienošanās gadījumā. Latvijas izlase gatavojoties rēķinājās ar šīm izmaiņām basketbola noteikumos, taču 3. Eiropas meistarsacīkšu rīkotāju atsūtītais nolikums vēstīja: "Spēlētāju augums neierobežots". Latvija pieprasa paskaidrojumus FIBA un tās ģenerālsekretārs Viljams Džonss atbild, ka Eiropas meistarsacīkstēs var piedalīties ikviens basketbolists, auguma ierobežojumi attiecināmi tikai uz olimpiskajām spēlēm. "Garie" - it īpaši lietuvieši, protams, bija ieinteresēti saglabāt savu spēku, savukārt "mazie", tajā skaitā arī latvieši, protestēja. Tomēr pirms sacensībām tika pieņemts kompromiss jaunos Eiropas čempionus noteikt divās grupās. Vispārējā, kur konkurētu visas dalībnieces valstis bez auguma ierobežojumiem, un arī grupā, kurā konkurētu izlases, kam nav par 190 cm garāku spēlētāju. Balsošanā Latvija un Polija balsoja pret, uzskatot, ka FIBA 1936. gada lēmums ir saistošs visām starptautiskām sacensībām. Lietuvas izlase bija pirmie un pēdējie "Eiropas čempioni ierobežoto augumu grupā". Jau pašā pirmajā sacensību dienā 21. maijā skatītāju pārpildītajā Kauņas sporta hallē Latvijas basketbolisti sacenšas ar Lietuvas komandu. Mājiniekus papildina īpaši gara auguma spēlētājs - Prans Ļubins, Lietuvietis, kurš audzis un basketbolu apguvis ASV. Spēle bija dramatiska un saistoša. Par spīti prasmīgajai pretdarbībai, Latvijas izlase tomēr zaudēja ar viena punkta starpību - 36:37. No piecpadsmit piešķirtajiem soda metieniem Latvijas basketbolisti spēja realizēt tikai divus. Turpmākajās cīņās Latvijas basketbolisti pārspēja Ungāriju (58:24), guva rekorda cienīgu uzvaru pār Somiju (108:7), uzvarēja Itāliju (38:23) un Franciju (45:26), pagarinājumā zaudēja Igaunijai (25:26) un visbeidzot pieveica neērtos pretiniekus no Polijas izlases (43:20). Latvijas izlases komandā spēlēja Visvaldis Melderis, Kārlis Ārens, Alfrēds Krauklis, Maksis Kazāks, Teodors Grīnbergs, Jānis Graudiņš, Kārlis Sātiņš, Voldemārs Šmits, Juris Solovjovs, Aleksandrs Vanags, trenēja Valdemārs Baumanis. VEF cīnās, I. Ošiņš, M. Valdmanis, 10. lpp., "Zaiga" Vef cīnās, I. Ošiņš, M. Valdmanis, 9. lpp., "Zaiga" http://www.fibaeurope.com/cid_KNce8jInH7Qj1EsyH5rjn2.teamID_2134.compID_qMRZdYCZI6EoANOrUf9le2.season_1939.roundID_2239.html Vikikrātuvē par šo tēmu ir pieejami multivides faili. Skatīt: 1939. gada Eiropas čempionāts basketbolā. FIBA Europe profils (angliski) Linguasport profils (angliski)