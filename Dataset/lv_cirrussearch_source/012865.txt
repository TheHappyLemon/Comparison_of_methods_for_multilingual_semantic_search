Ersans Iljasova (turku: Ersan İlyasova; dzimis 1987. gada 15. maijā) ir turku basketbolists, visbiežāk spēlē kā spēka uzbrucējs, dažkārt kā vieglais uzbrucējs. Turcijas izlases dalībnieks. Pašlaik (2021) pārstāv NBA klubu Jūtas "Jazz". Profesionāļa karjeru uzsāka 15 gadu vecumā Turcijas klubos. Augstākajā līgā nokļuva kopā ar Stambulas "Ülkerspor", kura sastāvā ieguva Turcijas kausu un piedalījās Eirolīgas turnīrā. Pēc vienas sezonas Turcijas augstākajā līgā E. Iljasova pieteicās NBA draftam, kur 2005. gada draftā viņu ar 36. numuru otrajā kārtā izvēlējās Milvoki "Bucks". Pirmo sezonu pēc drafta E. Iljasova aizvadīja komandas fārmklubā Talsas "66ers" D līgā. Nākamajā sezonā viņš spēlēja "Bucks", tomēr spēles laiks un produktivitāte nebija lieli. Tāpēc 2007. gadā viņš atgriezās Eiropā, kur aizvadīja divas sezonas FC Barcelona, kļūstot par Spānijas čempionu un sasniedzot Eirolīgas pusfinālu. 2009. gada vasarā E. Iljasova atgriezās NBA un noslēdza trīs gadu līgumu ar "Bucks", kura sastāvā divu sezonu laikā kļuva par vienu no vadošajiem spēlētājiem. 2011. gada NBA lokauta laikā spēlēja Turcijā Stambulas "Anadolu Efes" sastāvā. Pēclokauta sezonu uzsāka ļoti produktīvi, iespaidīgāko spēli aizvadot 2012. gada 19. februārī uzvarā pret Ņūdžersijas "Nets", gūstot 29 punktus un savācot 25 bumbas zem groziem. 2015. gada jūnijā E. Iljasovu aizmainīja uz Detroitas "Pistons" pret Kāronu Batleru un Šovnē Viljamsu. Sekojošās sezonās bieži mainījis komandas, līdz 2018. gada vasarā trešo reizi atgriezās savā pirmajā NBA komandā Milvoki "Bucks". 2020. gada novembrī viņš tika atbrīvots no "Bucks" sastāva (komanda sezonas nogalē kļuva par NBA čempionvienību). 2021. gada martā E. Iljasova pievienojās Jūtas "Jazz". Spēlējis visu vecumu Turcijas jaunatnes izlasēs. 2006. gadā atzīts par Eiropas U20 čempionāta labāko spēlētāju (čempionāts notika Turcijas pilsētā Izmirā un mājinieki izcīnīja sudraba medaļas). Turcijas pieaugušo izlases sastāvā spēlējis 2006. gada Pasaules čempionātā (komanda ieguva augsto 6. vietu), 2007. gada Eiropas čempionātā un 2009. gada Eiropas čempionātā. Lielākais panākums izlases rindās tika paveikts 2010. gadā, kad E. Iljasova bija viens no līderiem izlasē, kas Turcijā notikušajā Pasaules čempionātā izcīnīja sudraba medaļas, tikai finālā piekāpjoties ASV izlasei. BUCKS REACH AGREEMENT WITH ILYASOVA Arhivēts 2009. gada 27. jūlijā, Wayback Machine vietnē. NBA.com Vikikrātuvē par šo tēmu ir pieejami multivides faili. Skatīt: Ersans Iljasova. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) ESPN NBA profils (angliski) RealGM Basketball profils (angliski)