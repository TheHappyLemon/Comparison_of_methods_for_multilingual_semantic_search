Orb-2 jeb Orbital Sciences CRS Flight 2, saukts arī par Spaceship Janice Voss bija ASV uzņēmuma Orbital Sciences bezpilota kravas kosmosa kuģa Cygnus lidojums. Tā bija Starptautiskās kosmosa stacijas (SKS) apgādes NASA programmas Commercial Resupply Services otrā Orbital Sciences misija. Kosmosa kuģis palaists 2014. gada jūlijā, bet novadīts no orbītas augustā. Kosmosa kuģis nosaukts astronautes un Orbital darbinieces Dženisas Vosas vārdā, kura mirusi 2012. gadā. Kosmosa kuģa hermētiskajā nodalījumā atradās 1656 kg kravas: lietas apkalpei (pārtika, apģērbs, higiēnas materiāli; 764,2 kg), rezerves daļas stacijas iekārtām (355,1 kg), zinātniskās ierīces, to skaitā nanopavadoņi un to izmešanas mehānismi (327,0 kg), datoru, foto un video iekārtas (8,1 kg), ārpuskuģa aktivitāšu aprīkojums (39,4 kg). Ar Cygnus uz staciju tika atvests 31 nanopavadonis un to izmešanas mehānismi; pavadoņus paredzēs palaist brīvā lidojumā no stacijas Kibo moduļa. Cygnus tika palaists 2014. gada 13. jūlijā 16:52:14 UTC ar nesējraķeti Antares 120 no Vidusatlantiskā reģionālā kosmoporta (MARS) starta laukuma LP-0A. Pēc atdalīšanās no raķetes Cygnus izvērsa tā saules bateriju paneļus un veica sākotnējās pārbaudes. Nākamo dienu laikā kosmosa kuģis pamazām paaugstināja orbītas augstumu. 16. jūlijā Cygnus pietuvojās SKS. Kosmosa kuģi ar stacijas manipulatoru, kuru vadīja Stīvens Svonsons, satvēra 10:36 UTC. Tad to pārvietoja uz Harmony moduļa pret Zemi vērsto pieslēgvietu. Saslēgšanās procedūra pabeigta 12:53 UTC. 15. augustā 09:14 UTC ar manipulatoru Canadarm2 Cygnus tika atvienots no Harmony moduļa un 10:40 UTC palaists brīvā lidojumā. Pie SKS atrašanās laiks bija 29 dienas 20 stundas 21 minūtes. Nākamo dienu laikā kosmosa kuģis veica vairākus manevrus, lai pazeminātu orbītu. 17. augustā tas tika novadīts no orbītas. Pēdējā dzināja iedarbināšana veikta 12:33 UTC. Aptuveni 13:22 UTC Cygnus iegāja atmosfērā un sadega virs Klusā okeāna dienviddaļas. Orbital Sciences cargo craft arrives at space station STEPHEN CLARK, SPACEFLIGHT NOW, 2013-07-16, (angliski) «Cygnus Orb-2 Cargo Manifest». Arhivēts no oriģināla, laiks: 2014. gada 14. jūlijā. Skatīts: 2014. gada 27. decembrī. Cygnus cargo spacecraft flies away from space station STEPHEN CLARK, SPACEFLIGHT NOW, 2014-08-15, (angliski) ISS Commercial Resupply Services Mission (Orb-2) Orbital Cygnus Orb-2 Mission Updates spaceflight101.com