Ungavas līcis (franču: Baie d'Ungava; inuītu: ᐅᖓᕙ ᑲᖏᖅᓗᒃ, Ungava Kangiqluk) ir plašs jūras līcis Kanādā, Labradoras pussalas ziemeļos Hudzona šaurumā. Līča krastos atrodas Kvebekas province, bet līča akvatorija un salas ietilpst Nunavutas teritorijā. Līcis izvietojies starp Ungavas pussalu rietumos un Torngata kalniem austrumos, izstiepts ziemeļu—dienvidu virzienā 320 km garumā, tā platums līdz 260 km. Līča krastos daudz nelielu saliņu, bet lielākā — Akpatoka — atrodas līča ziemeļos pie Hudzona šauruma. Ieplūst vairākas upes, no kurām lielākās ir Arno, Feī, Koksoaka, Balēna un Žorža. Lai arī līcis atrodas tuvu Atlantijas okeānam, no kura to šķir tikai Hudzona šaurums, tas ir piederīgs Ziemeļu ledus okeānam. Pēc hidroloģiskajiem un klimatiskajiem parametriem Ungavas līcis tiek uzskatīts par malas jūru. Līča dienvidrietumos pie Feī upes ietekas tiek novēroti vieni no pasaulē augstākajiem paisumiem — līdz pat 17 m. Līča krastus vēsturiski apdzīvojuši inuiti. Pamiokas salā līča rietumu krastā atklātas akmens būvju paliekas, kas tiek attiecinātas uz Dorsetas kultūru. Mūsdienu līča piekrastes apdzīvotās vietas parasti atrodas upju grīvās; lielākā ir Kūjuaka Koksoakas grīvā. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 732. lpp. High resolution tidal model of Canadian Arctic Archipelago, Baffin and Hudson Bay Vikikrātuvē par šo tēmu ir pieejami multivides faili. Skatīt: Ungavas līcis. Encyclopædia Britannica raksts (angliski)