Francijas kauss (franču: Coupe de France, kup də fʁɑ̃s), pazīstams arī kā Šarla Simona kauss (franču: Coupe Charles Simon), ir galvenais kausa (izslēgšanas spēļu) turnīrs Francijas futbola klubiem, ko organizē Francijas Futbola federācija. Kauss nosaukts par godu franču sportistam Šarlam Simonam, kurš mira, dienot armijā Pirmā pasaules kara laikā. Dalība kausā ir pieejama visām Francijas profesionālajām un amatieru komandām, ieskaitot aizjūras departamentos un teritorijās bāzētos klubus. Finālspēle notiek Stade de France laukumā un turnīra uzvarētājs kvalificējas UEFA Eiropas līgas grupu turnīram. Visvairāk reizes (14) kausu ir izcīnījuši Parīzes "Saint-Germain" futbolisti. Pašreizējie kausa ieguvēji ir Toulouse FC, kas 2022.—2023. gada turnīra finālā pārspēja FC Nantes. Pirmais kausa turnīrs tika aizvadīts 1917.—1918. gada sezonā. Kausa rezultāti bieži vien ir neprognozējami un spēcīgas komandas ātri no tā izstājas, jo izloze ir pilnībā nejauša un netiek aizvadītas pārspēles. Bieži vien turnīrs ir parocīgs amatieru komandām, jo nolikums paredz, ka rangā augstāk esošie klubi, parasti profesionāli klubi, savas spēles aizvada viesos, spēlējot pret zemāko līgu pretiniekiem. Tomēr, par spīti šīm priekšrocībām, tikai viens amatieru klubs ir iekļuvis finālā, kopš 1932. gadā Francijas futbolā tika ieviests profesionālo klubu statuss. To 2000. gadā paveica Calais RUFC komanda. Divreiz kausā ir uzvarējusi profesionāla komanda, kura nespēlēja Ligue 1 (augstākajā līgas līmenī). Le Havre to paveica 1959. gadā un Guingamp 2009. gadā. Francijas kausu organizē un pārvalda Francijas kausa komisija, kuras vadītājs ir bijušais Francijas futbola izlases spēlētājs Žans Džorkajevs. 2010./11. gada sezonā turnīrā piedalījās 7449 klubi. 1951. gadā Latvijas futbolists Aleksandrs Vanags kopā ar RC Strasbourg uzvarēja šajā turnīrā, bet 1947. gadā spēlēja kausa finālā. «7.449 engagés, nouveau record!». French Football Federation. 2010. gada 4. novembris. Arhivēts no oriģināla, laiks: 2010. gada 6. novembrī. Skatīts: 2010. gada 4. novembris. «Alexandre Vanags». racingstub.com (franču). Skatīts: 2022-05-12. Vikikrātuvē par šo tēmu ir pieejami multivides faili. Skatīt: Francijas kauss futbolā. Oficiālā tīmekļa vietne (franciski) Coupe de France summary(angliski)(SOCCERWAY)