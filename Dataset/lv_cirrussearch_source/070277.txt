Batanesa (filipīniešu: Lalawigan ng Batanes, angļu: Province of Batanes, ivatanu: Provinsiya nu Batanes) ir viena no Filipīnu provincēm valsts ziemeļdaļā, Kagajanas Ielejas reģionā. Administratīvi dalās 6 municipalitātēs un sīkāk 29 barangajās. Batanesa in mazākā Filipīnu province gan pēc platības, gan pēc iedzīvotāju skaita. Provinces centrs un lielākā apdzīvotā vieta ir Basko. Lielākā daļa iedzīvotāju ir salu pamatiedzīvotāji ivatani un neliela iloku minoritāte. Province izvietojusies Lusonas šaurumā valsts ziemeļos. Aizņem Batanas salas un neapdzīvotās Balintangas salas. Austrumos provinces krastus apskalo Filipīnu jūra, bet rietumos — Dienvidķīnas jūra. Ziemeļos Baši šaurums provinci atdala no Taivānas, bet dienvidos Balintangas šaurums atdala no Kagajanas provincei piederošajām Babujanas salām. Salas lielākoties vulkāniskas izcelsmes; augstākais kalns ir Iraja (1008 m vjl) Batanas salā. Spānija pasludināja Batanas salas par Filipīnu kolonijas daļu 1783. gadā. Sākotnēji formāli tās administrēja kā Kagajanas provinces daļu, bet tā kā ziemeļos esošo Baši šaurumu intensīvi izmantoja Britu Austrumindijas kompānija, Spānijas koloniālā vadība, baidoties, ka salas nonāks britu kontrolē, ieviesa tajās tiešu pārvaldi. Amerikāņu koloniālajā laikā salas atkal iekļāva Kagajanas provincē, bet 1909. gadā tika atjaunota kā patstāvīga province. Otrā pasaules kara laikā Batanesa kļuva par pirmo amerikāņu Filipīnu teritoriju, ko okupēja Japāna. Vikikrātuvē par šo tēmu ir pieejami multivides faili. Skatīt: Batanesa. Encyclopædia Britannica raksts (angliski)