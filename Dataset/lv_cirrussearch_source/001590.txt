Marks Gazols i Saezs (katalāņu: Marc Gasol i Sáez; dzimis 1985. gada 29. janvārī Barselonā) ir katalāņu tautības Spānijas bijušais basketbolists, spēlēja centra pozīcijā, bijis Spānijas basketbola izlases dalībnieks. Pēdējā komanda, ko pārstāvējis Nacionālajā basketbola asociācijā (NBA) ir Losandželosas "Lakers", bet iepriekš spēlējis Memfisas "Grizzlies" un Toronto "Raptors". "Raptors" sastāvā kļuva par 2019. gada NBA čempionu. Pēdējā komanda, kurā spēlēja M. Gazols ir Spānijas LEB Oro līgas (pēc spēka otrās) klubs Bàsquet Girona. Kopā ar Spānijas izlasi kļuvis par Pasaules un Eiropas čempionu, izcīnījis divas olimpisko spēļu sudraba medaļas. Marka brālis Pau Gazols arī ir bijis izcils basketbolists, pārstāvējis vairākas NBA komandas. Viņš ir NBA čempions, Eiropas čempions un olimpisko spēļu medaļnieks. M. Gazols ir spēlējis NCAA čempionātā, pārstāvot Lozannas koledžu Memfisā, Tenesī štatā. Pēc augstskolas pabeigšanas viņš atgriezās dzimtenē, lai spēlētu ACB čempionātā. Sākotnēji viņš spēlēja FC Barcelona, taču pēdējās divas sezonas Eiropā aizvadīja CB Girona sastāvā. M. Gazols tika atzīts par 2007.—2008. gada sezonas ACB līgas vērtīgāko spēlētāju. 2007. gada NBA draftā viņu izvēlējās Losandželosas "Lakers" ar kopējo 48. numuru, taču M. Gazols pēc drafta turpināja spēlēt Spānijā. 2008. gada 1. februārī viņš tika nosūtīts uz Memfisas "Grizzlies", maiņā pret Marka brāli Pau Gazolu (pirmais šāds brāļu maiņas darījums NBA vēsturē). 2008. gada 23. jūnijā M. Gazols parakstīja līgumu ar "Grizzlies" klubu. Savā pirmajā sezonā NBA viņš pierādīja sevi kā labu centra spēlētāju, uzreiz nostiprinoties komandas starta pieciniekā. 2011. gada decembrī M. Gazols noslēdza četru gadu līgumu ar "Grizzlies" par 48 miljoniem dolāru. Spēlētājs turpināja progresēt un šajā sezonā pirmo reizi piedalījās All-Star spēlē. 2013. gadā atzīts par NBA sezonas labāko spēlētāju aizsardzībā. 2014.—2015. gada sezonā "Grizzlies" ar M. Gazolu sastāvā otro reizi sasniedza Rietumu konferences finālsēriju, kur piekāpās nākamajiem čempioniem Goldensteitas "Warriors". Individuālās statistikas ziņā produktīvāko spēli aizvadīja 2015. gada 1. decembrī, kad guva 38 punktus un 13 atlēkušās bumbas uzvarā pār Ņūorleānas "Pelicans". 2019. gada 7. februārī M. Gazols tika aizmainīts uz Toronto "Raptors" pret Jonu Valančūnu, C. J. Mailzu, Delonu Raitu un nākotnes otrās kārtas drafta izvēli. "Raptors" ar M. Gazolu sastāvā kļuva par 2020. gada NBA čempioniem, finālsērijā pārspējot Goldensteitas "Warriors" sešās spēlēs. M. Gazols un P. Gazols kļuva par pirmajiem brāļiem NBA vēsturē, kas kļuvuši par līgas čempioniem (vecākais brālis kopā ar "Lakers" uzvarēja 2009. un 2010. gada čempionātā). 2020. gada 24. novembrī M. Gazols kā brīvas aģents noslēdza līgumu ar viņu draftējušo aktuālo čempionu komandu Losandželosas "Lakers". 2021. gada septembrī M. Gazols tika aizmainīts uz Memfisas "Grizzlies", ļaujot "Lakers" atbrīvot vietu zem "algu griestiem", savukārt "Grizzlies" spēlētāju atbrīvoja no līguma dažas dienas vēlāk. 2021. gada novembrī M. Gazols parakstīja līgumu ar Spānijas LEB Oro līgas (pēc spēka otrās) klubu Bàsquet Girona, kur spēlē kopā ar latviešu basketbolistu Kasparu Vecvagaru. Žironas klubu Katalonijā M. Gazols pāarstāvēja arī pirms savas NBA karjeras sākuma. 2024. gada sākumā M. Gazols paziņoja par profesionālā basketbola karjeras beigām. Kopā ar Spānijas izlasi ir izcīnījis sudraba medaļu divās olimpiskajās spēlēs, uzvarējis 2006. gada Pasaules čempionātā. Eiropas čempionātos ir svinējis uzvaras 2009. gadā Polijā un 2011. gadā Lietuvā, taču savās mājās Spānijā ieguva sudraba medalu 2007. gada Eiropas čempionātā. Vikikrātuvē par šo tēmu ir pieejami multivides faili. Skatīt: Marks Gazols. Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)