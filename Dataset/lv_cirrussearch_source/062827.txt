Rišī Sūneks, vai Rišī Sūnaks (angļu: Rishi Sunak; ['rɪʃiː ˈsuːnæk]; dzimis 1980. gada 12. maijā), ir Apvienotās Karalistes politiķis, kopš 2022. gada oktobra ir Apvienotās Karalistes premjerministrs un Konservatīvās partijas līderis. Dzimis 1980. gadā Sauthemptonā indiešu imigrantu ģimenē, kura ieceļoja no Austrumāfrikas. Sūneks mācījās Vinčesteras koledžā, pēc tam studēja filozofiju, politiku un ekonomiku Linkolna koledžā, Oksfordā un vēlāk ieguva maģistra grādu uzņēmējdarbības vadīšanā Stenforda Universitātē kā Fulbraita stipendiāts. Studējot Stenfordā, viņš satika savu nākamo sievu Akšatu Murtiju, kuras tēvs Nārājana Murtijs, indiešu miljardieris, dibināja Infosys. Sūneks un Murtija ar kopīgiem 730 miljoniem GBP 2022. gadā bija 222. bagātākie cilvēki Lielbritānijā (Sunday Times vērtējumā). Pēc studiju beigām viņš strādāja Goldman Sachs un vēlāk bija partneris riska ieguldījumu fondos The Children's Investment Fund Management un Theleme Partners. 2015. gadā viņu ievēlēja par parlamenta pārstāvju palātas deputātu no Ričmondas vēlēšanu apgabala Jorkšīrā. Viņš bija Valsts kases galvenais sekretārs (2019—2020) un valsts kases kanclers (ekvivalents finanšu ministram) no 2020. līdz 2022. gadam. 2022. gadā 24. oktobrī pēc Elizabetes Trasas atkāpšanās no amata kļuva par Konservatīvās partijas līderi un dienu vēlāk, 25. oktobrī, kļuva par Apvienotās Karalistes premjerministru. Adam Durbin. «Rishi Sunak and Akshata Murthy make Sunday Times Rich List». BBC News, 2022. gada 20. maijs. Skatīts: 2022. gada 9. jūlijs. Vikikrātuvē par šo tēmu ir pieejami multivides faili. Skatīt: Rišī Sūneks. Oficiālā tīmekļa vietne Encyclopædia Britannica raksts (angliski) Brockhaus Enzyklopädie raksts (vāciski)