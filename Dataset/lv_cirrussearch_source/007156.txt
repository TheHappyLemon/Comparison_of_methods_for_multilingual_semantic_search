Mīkaels Sāmuelsons (zviedru: Mikael Samuelsson; dzimis 1976. gada 23. decembrī Mariefredā, Zviedrijā) ir bijušais zviedru hokejists, labās malas uzbrucējas. Karjeras laikā aizvadījis 13 sezonas un 699 spēles Nacionālajā hokeja līgā, 2008. gadā kopā ar Detroitas "Red Wings" izcīnot Stenlija kausu. 2006. gadā Zviedrijas hokeja izlases sastāvā kļuvis par olimpisko un pasaules čempionu. Sāmuelsons ir neformālā Trīs zeltu kluba biedrs. M. Sāmuelsons karjeru uzsāka Zviedrijas klubā Södertälje SK 1994. gadā kā juniors. Vēl Zviedrijā ir pārstāvējis IK Nyköping, Frölunda HC un Brynäs IF. 1998. gada NHL draftā viņu Sanhosē "Sharks" izraudzījās ar kopējo 145. kārtas numuru. Nacionālajā hokeja līgā M. Sāmuelsons debitēja 2000.—2001. gada sezonā. Pēc spēlēšanas "Sharks", Ņujorkas "Rangers", Pitsburgas "Penguins" un Floridas "Panthers" sastāvos viņš 2004.—2005. gada lokauta dēļ atgriezās Eiropā. Pēc lokauta beigām zviedru hokejists parakstīja līgumu ar Detroitas "Red Wings", kluba sastāvā 2008. gadā izcīnīja Stenlija kausu. Pēc četrām Detroitā pavadītām sezonām viņš 2009. gada jūlijā pārgāja uz Vankūveras "Canucks", taču vēlāk spēlēja arī Floridas "Panthers" sastāvā. 2012. gada vasarā uzbrucējs atgriezās Detroitās, "Red Wings" rindās aizvadot nākamās divas sezonas. 2014. gadā Sāmuelsons atgriezās Zviedrijā, savu pēdējo profesionālo sezonu aizvadot Djurgårdens IF rindās. Zviedrijas izlases sastāvā ir izcīnījis uzvaru 2006. gada ziemas olimpiskajās spēlēs un 2006. gada Pasaules čempionātā hokejā. Pateicoties uzvarai Stenlija kausā, Pasaules čempionātā un Olimpiskajās spēlēs viņš ir viens no Triju zelta kluba biedriem. Vikikrātuvē par šo tēmu ir pieejami multivides faili. Skatīt: Mīkaels Sāmuelsons. NHL profils (angliski) The Internet Hockey Database profils (angliski)