Debian ir projekts, kas bāzēts ap brīvas, pilnas operētājsistēmas izstrādi, sadarbojoties brīvprātīgajiem no visas pasaules. Projekta galvenais fokuss, Debian GNU/Linux, ir populārs Linux distributīvs. Debian iezīmes ir pieturēšanās pie Unix un brīvās programmatūras principiem, un izvēles plašums — pašreizējā Debian laidienā ietilpst vairāk kā 23 tūkstoši programmatūras pakotņu 12 sistēmu arhitektūrām. Uz Debian GNU/Linux bāzēti daudzi citi distributīvi, tai skaitā Knoppix, Linspire, Mepis, Xandros un Ubuntu distributīvu saime. Debian GNU/Linux ir labi pazīstams ar savu pakotņu pārvaldības sistēmu APT, ar augstiem pakotņu un laidienu kvalitātes standartiem. Šīs kvalitātes prasības nodrošina vienkāršu sistēmas atjaunošanu uz jaunāku distributīva laidienu un automātisku pakotņu uzstādīšanu un novākšanu. Debian projektu 1993. gadā uzsāka Jans Mērdoks, iespaidojoties no agrīnā Linux distributīva Softlanding Linux System (SLS). Savus mērķus un uzskatus distributīva izveidē Mērdoks apkopoja zem nosaukuma Debian Manifesto. Nosaukums Debian radās apvienojot Mērdoka un viņa tā laika draudzenes Debras vārdus. 1995. gadā tika izlaistas pirmās Debian pakotnes ne-i386 arhitektūrai, un 1996. gadā tika izlaista versija 1.1. Debian projekta mājaslapa Debian at DistroWatch Debian - News - Debian GNU/Linux 5.0 released «A Brief History of Debian - The Debian Manifesto». Arhivēts no oriģināla, laiks: 2019. gada 5. jūnijā. Skatīts: 2009. gada 7. novembrī.