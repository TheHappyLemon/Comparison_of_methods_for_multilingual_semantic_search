Maksims Sušinskis (krievu: Максим Юрьевич Сушинский, dzimis 1974. gada 1. jūlijā Sanktpēterburgā) ir bijušais krievu hokejists, labās malas uzbrucējs, Krievijas hokeja izlases dalībnieks. Savas karjeras laikā kļuvis par 2008. gada Pasaules čempionu, kā arī 2004. gada Krievijas čempionu. Savu profesionālā spēlētāja karjeru Sušinskis uzsāka 1992. gadā, kad pievienojas Krievijas Superlīgas kluba Sanktpēterburgas SKA rindām. SKA rindās Maksims aizvadīja četras sezonas, bet sākot ar 1996.—97. sezonu spēlēja Omskas "Avangard" sastāvā. Pēc 1999.—00. sezonas beigām Sušinskis tika draftēts NHL - viņu, ar kopējo 132. numuru, izvēlējās Minesotas "Wild". 2000.—01. sezonu Sušinskis uzsāka "Wild" sastāvā, tā rindās aizvadot trīsdesmit spēles, bet sezonas noslēgumā atgriežoties "Avangard" rindās. 2003.—04. sezonā Sušinskis kļuva par Krievijas čempionu, bet "Avangard" rindās aizvadīja vēl vienu sezonu. 2005.—06. sezonā Maksims spēlēja Maskavas "Dinamo". 2006. gadā uzsāka spēlēt SKA rindās. 2009. gada 10. janvārī Maksims spēlēja Pirmajā KHL Zvaigžņu spēlē. 2011.—12. sezonu Sušinskis iesāka Ufas "Salavat Julajev" rindās, taču novembra beigās līgumu ar Sušinski klubs lauza, Sušinskim pievienojoties Magņitogorskas "Metallurg" rindām. 2012.—13. gada sezonas ievadā Sušinskis bija bez kluba, taču februārī pievienojās Šveices hokeja līgas kluba HC Fribourg-Gotteron rindām, komandas sastāvā aizvadot septiņas spēles. 2013. gada septembrī Sušinskis paziņoja par profesionālā spēlētāja karjeras beigšanu. Krievijas izlases rindās spēlējis sešos Pasaules čempionātos, 2008. gadā kļūstot par Pasaules čempionu. 2006. gadā viņš spēlēja arī olimpiskajās spēlēs, izcīnot bronzas medaļu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)