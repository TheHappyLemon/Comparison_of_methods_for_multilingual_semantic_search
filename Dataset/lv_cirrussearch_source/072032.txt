El Greko ("Grieķis", dzimis 1541. gadā, miris 1614. gada 7. aprīlī) bija spāņu renesanses gleznotājs, tēlnieks un arhitekts. Uz savām gleznām parasti parakstījās pilnajā vārdā ar grieķu burtiem — Δομήνικος Θεοτοκόπουλος (Doménicos Theotokópoulos — Domeniks Teotokopuls). Dzimis Krētā, visticamāk, mūsdienu Iraklijā, kura tolaik ietilpa Venēcijas republikā, tirgotāja ģimenē. Krētā ieguva arodu kā ikonu gleznotājs. Visticamāk, 1567. gadā ieradās Venēcijā, un, pēc Džulio Klovio ziņām, bija Ticiāna skolnieks. 1570. gadā ieradās Romā, kur ar Klovio protekciju iekļāvās mākslinieku kopā, kas centrējās ap kardinālu Alesandro Farnēzi. Iespējams, intrigu dēļ, 1577. gadā pārcēlās uz Toledo, jo Spānijas karalis Felipe II atbalstīja mākslinieku pārcelšanos uz valsti. Kaut arī El Greko nekļuva par Felipes II favorītu, Toledo pagāja viss mākslinieka atlikušais mūžs un tika radīti viņa ievērojamākie darbi. Miris un apglabāts Toledo. Turpmākajos gadsimtos bija gandrīz aizmirsts. 300 gadus pēc nāves viņa talants tika atklāts no jauna, un El Greko māksla spēcīgi ietekmējusi 20. gadsimta mākslas attīstību. Kristus guldīšana kapā (1570—1576) Toledo ainava (ap 1600. gadu) Svētā trīsvienība (1577—1579) Svētais Hieronīms (ap 1605. gadu) Vikikrātuvē par šo tēmu ir pieejami multivides faili. Skatīt: El Greko.