Lauvroņu apakšdzimta (Otariinae) ir viena no divām ausroņu dzimtas (Otariidae) apakšdzimtām, kas apvieno 6 mūsdienās dzīvojošas jūras zīdītāju sugas un vienu izmirušu sugu un kas tiek iedalītas 5 ģintīs. Otra ausroņu apakšdzimta — kotiku apakšdzimta. Lauvroņi dzīvo, sākot ar arktiskajiem ūdeņiem un beidzot ar tropiskajām jūrām, tie ir sastopami gan ziemeļu puslodē, gan dienvidu puslodē, izņemot Atlantijas okeāna ziemeļu daļu. No kotikiem lauvroņi atšķiras pēc to kažoka. Atšķirībā no kotikiem lauvroņiem kažokā ir gandrīz tikai akotspalva. Kažoks ir gluds un slīdīgs. Senākajās klasifikācijās ausroņu dzimta tika sadalīta divās apakšdzimtās: kotiku un lauvroņu apakšdzimtās. DNS pētījumos noskaidrots, ka ziemeļu kotiks ir tuvāks radinieks dažiem lauvroņiem, nekā dienvidu kotikiem, līdz ar to apakšdzimtu iedalījumu ierosināts atcelt. Tomēr visiem lauvroņiem ir kopīgs tas, ka tie ir lielāka auguma kā kotiki, tie barojas krasta tuvumā un medī lielas zivis. Dažas lauvroņu sugas viegli pakļaujas pieradināšanai un apmācībai. Tie ir ļoti atraktīvi, un tādēļ lauvroņus mēdz izmantot cirkā un citās atrakcijās. Klasisks lauvroņa cirka numurs ir bumbas ķeršana un tās balansēšana uz degungala, kā arī aplaudēšana ar priekšējām airkājām. Lauvroņi ļoti reti uzbrūk cilvēkam, tomēr šādi gadījumi ir reģistrēti. Austrālijā 2007. gadā lauvronis izlēca no ūdens un uzbruka sērfojošai 13 gadus vecai meitenei. Glābējiem bija nepieciešams atvairīt otro lauvroņa uzbrukumu. Zinātnieki izvirzīja hipotēzi, ka lauvronis meiteni uztvēra kā rotaļlietu, ar ko vēlējās paspēlēties. Sanfrancisko ir bijuši gadījumi, ka Kalifornijas lauvroņa tēviņi sakož peldētājus, sargājot savu teritoriju. Lauvroņu apakšdzimta (Otariinae) Austrālijas lauvroņu ģints (Neophoca) Austrālijas lauvronis (Neophoca cinerea) Dienvidamerikas lauvroņu ģints (Otaria) Dienvidamerikas lauvronis (Otaria flavescens) Jaunzēlandes lauvroņu ģints (Phocarctos) Jaunzēlandes lauvronis (Phocarctos hookeri) Klusā okeāna lauvroņu ģints (Zalophus) Galapagu lauvronis (Zalophus wollebaeki) †Japānas lauvronis (Zalophus japonicus) Kalifornijas lauvronis (Zalophus californianus) Ziemeļu lauvroņu ģints (Eumetopias) Ziemeļu lauvronis (Eumetopias jubatus) «SEA LIONS & FUR SEALS». Arhivēts no oriģināla, laiks: 2007. gada 28. septembrī. Skatīts: 2007. gada 21. jūlijā. Phylogenetic Relationships within the Eared Seals[novecojusi saite] BBC NEWS | Asia-Pacific | Sea lion attacks Australian girl Rogue sea lion in S.F. menaces swimmers / Marauding mammal bites at least 14, chases 10 from Aquatic Park Lagoon Jūras lauva Jūras muzejā Čīlē nezināmā nāvē mirušas 300 jūras lauvas Barojam jūras lauvu