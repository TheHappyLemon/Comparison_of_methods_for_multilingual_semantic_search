Filips Bozons (franču: Philippe Bozon; dzimis 1966. gada 30. novembrī) ir franču hokeja treneris un bijušais hokejs, kreisās malas uzbrucējs, Francijas hokeja izlases dalībnieks. Savas karjeras laikā aizvadīja divas sezonas Nacionālajā hokeja līgā, kļuva par divkārtēju Francijas, kā arī Vācijas čempionu. 2008. gadā Bozons tika iekļauts IIHF Slavas zālē. Pēc trim QMJHL aizvadītām sezonām, profesionāļa karjeru Bozons uzsāka 1987.—88. gada sezonā Francijas hokeja līgas kluba HC Mont-Blanc sastāvā, kopā ar komandu izcīnot līgas čempiona titulu. 1989. gada vasarā hokejists pārcēlās uz HC Grenoble vienību, tās sastāvā 1991. gadā kļūstot jau par divkārtēju Francijas čempionu. 1991.—92. gada sezonu hokejists uzsāka HC Chamonix sastāvā, taču sezonas vidū pārcēlās uz NHL, aizvadot deviņas spēles Sentluisas "Blues" rindās. 1993.—94. gada sezonu Bozons noslēdza ar 25 rezultativitātes punktiem. 1994.—95. gada NHL lokauta laikā spēlēja Francijā, Sentluisas "Blues" sastāvā aizvadot vienu vienīgu spēli. 1995.—96. gada sezonu Bozons uzsāka Šveices Otrajā līgā, taču 1996.—97. gada sezonas vidū pārcēlās uz Vācijas hokeja līgas klubu Manheimas "Adler", nākamajās trīs sezonās komandas sastāvā izcīnot divus Vācijas čempiona titulus. 1999.—2000. gada sezonu uzbrucējs aizvadīja Šveices hokeja līgas klubā HC Lugano, esot viens no komandas vadošajiem uzbrucējiem. Divas sezonas vēlāk Bozons pārcēlās uz HC Geneve-Servette vienību, pildot arī tās kapteiņa funkcijas. Ženēvā Bozons spēlēja līdz 2005.—06. gada sezonai, kad beidza savu profesionālo karjeru. Francijas hokeja izlases sastāvā spēlējis 1988., 1998. un 2002. gada olimpisko spēļu turnīros, kā arī 12 Pasaules čempionātos. Pēc spēlētāja karjeras beigām kļuva par treneri. Sākumā vadīja Genève-Servette dažādu vecumu jauniešu komandas. 2010. gada janvārī kļuva par HC Lugano galveno treneri Šveices NLA. 2011.—2012. gada sezonā vadīja HC Sierre Šveices otrajā pēc līmeņa līgā NLB. 2014. gada jūlijā tika iecelts par Francijas kluba Gamyo d'Épinal galveno treneri, aizveda komandu līdz Francijas hokeja līgas finālam, bet pēc sezonas nespēja vienoties par jaunu līgumu. 2016. gada martā tika apstiprināts par Bordeaux galveno treneri. 2018. gada maijā Francijas Hokeja federācija paziņoja, ka pēc Pasaules čempionāta kļūs par Francijas izlases treneri, nomainot Deivu Hendersonu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)