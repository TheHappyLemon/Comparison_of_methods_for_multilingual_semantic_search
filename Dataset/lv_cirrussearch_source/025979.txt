Angnēta Osa Feltskūga (zviedru: Agnetha Åse Fältskog; dzimusi 1950. gada 5. aprīlī Jenšēpingā) ir zviedru dziedātāja un komponiste. Pazīstama ar dalību grupā ABBA. Atpazīstamību Zviedrijā ieguva 1968. gadā pēc sava soloalbuma Agnetha Fältskog izdošanas. Pēc grupas izjukšanas 1982. gadā ar pārtraukumiem turpināja savu solokarjeru. Viņas balss diapazons ir soprāns. Angnēta Feltskūga (zināma arī ar iesauku Anna) dzimusi 1950. gada 5. aprīlī Jenšēpingā, Zviedrijā. Viņa ir pirmā meita Knutam Ingvaram Feltskūgam (1922—1995) un viņa sievai Birgitai Margaretai Johansonei (1923—1994). Angnētas tēvs bija ļoti ieinteresēts mūzikā un šovbiznesā. Feltskūga sarakstīja savu pirmo dziesmu sešu gadu vecumā, kuru sauca Två små troll ("Divi mazi troļļi"). 1958. gadā viņa sāka apgūt klavierspēli, kā arī dziedāja vietējā baznīcas korī. 1960. gada sākumā mūziķe pievienojās mūzikas trio The Cambers kopā ar viņas draudzenēm Lenu Johansoni un Elizabeti Sturbu. Viņi uzstājās vietējos, nelielos pasākumos, taču drīz ši darbošanās izjuka. Piecpadsmit gadu vecumā Feltskūga nolēma pamest skolu un turpināt savu solokarjeru. Kā savus jaunības elkus mūziķe min Konniju Francisu, Mariannu Feitfulu, Aretu Frenklinu, Lesliju Goru un citus. Karjeras sākumā Angnēta strādāja par telefonisti autofirmā, kā arī uzstājās ar vietējo deju mūzikas grupu, kuru vadīja Bernts Enghardts. Deju grupa drīz kļuva tik populāra, ka viņai nācās izdarīt izvēli starp savu darbu un muzikālo karjeru. Viņa turpināja dziedāt šajā grupā vēl divus gadus. Šajā laikā Feltskūga izšķīrās no sava drauga Bjērna Lilja. Šis notikums iedvesmoja viņu uzrakstīt dziesmu Jag var så kär ("Es biju tik iemīlējusies"). Tajā laikā Karls Gerhards Lundkvists, radinieks vienam no grupas dalībniekiem, sāka strādāt par producentu Cupol Records. Deju grupas vadītājs nosūtīja viņam grupas dziesmu demo ierakstus, bet Lundkvists izrādīja interesi par Feltskūgu un viņas dziesmu. Viņa bija noraizējusies, jo Karls Gerhards Lundkvists nebija ieinteresēts grupas darbībā, bet tomēr viņa nolēma pieņemt šo piedāvājumu. Angnētas debijas singls Jag var så kär tika izdots 1967. gada novembrī caur Cupol Records, un 28. janvārī sasniedza augstas vietas Zviedrijas mūzikas topos. Mūziķe iesniedza singlu Försonade Zviedrijas Eirovīzijas atlasei Melodifestivalen, bet nekvalificējās finālam. Fēltskūga veidoja karjeru kā viena no Zviedrijas populārākajām popmūzikas māksliniecēm, piedaloties dažādos televīzijas speciālizlaidumos 1968. gadā. Tajā pašā gadā viņa izdeva singlu Zigenarvän ("Čigānu draugs") par jaunu meiteni, kas apmeklē čigānu kāzas un iemīlas līgavas brālī. Singla izlaišana sakrita ar karstām debatēm par čigāniem Zviedrijas plašsaziņas līdzekļos, un mūziķe tika apsūdzēta par apzinātu mēģinājumu pelnīt naudu no situācijas, sarakstot dziesmu par šo tēmu. Pāris mēnešus pirms Angnētas 18. dzimšanas dienas viņa jau bija ieguvusi popularitāti Zviedrijā. 1960. gadu nogalē viņas singli un albumi turpināja iegūt atzinību un bija ļoti populāri Feltskūgas dzimtenē. Šajā laikā Feltskūga iepazinās ar vācu producentu Dīteru Cimermanu, ar kuru Angnēta saderinājās 1969. gadā. Cimermans uzskatīja, ka mūziķei ir potenciāls arī iesaistīties Vācijas mūzikas biznesā. Starp 1969. un 1972. gadu A. Feltskūga izdeva astoņus singlus vācu valodā, bet viņas panākumi bija nelieli. Feltskūga devās uz Vāciju, lai satiktos ar citiem vācu producentiem, bet šī satikšanās nebija veiksmīga. Vēlāk Angnēta izšķīrās no Dītera un atgriezās atpakaļ Zviedrijā. 1970. gadā viņa izdeva Om tårar vore guld ("Ja asaras būtu no zelta"), kas bija viens no viņas veiksmīgākajiem singliem Zviedrijā pirms ABBA. Dāņu mūziķis Per apsūdzēja Angnētu par līdzībām starp šo dziesmu un kādu no Per dziesmām, kas tika izpildītas mūziķa 1950. gada koncerttūrē Zviedrijā. Apsūdzības tika noraidītas, pieminot faktu, ka šīs koncerttūres laikā Angnēta nebija pat gadu veca, kā arī, ka Per dziesma nekad netika ierakstīta studijā. 1972. gadā Feltskūga atainoja Mariju Magdalēnu zviedru versijā populārajam mūziklam "Jēzus Kristus Superzvaigzne". Angnēta iepazinās ar Bjērnu Ulveusu, grupas Hootenanny Singers dalībnieku, 1968. gadā, bet sāka veidot attiecības gadu vēlāk. Viņu attiecības un Ulveusa draudzība ar Benni Andešonu un viņa draudzeni Anni Fridu Lingstadi radīja pamatus grupas ABBA veidošanai. Bjērns ar Angnētu apprecējās 1971. gada 6. jūlijā Verumas ciemā. Grupas pianists Benni Andešons viņu kāzās spēlēja ērģeles. 1972. gadā Stigu Andersonu, Bjērnu Ulveusu un Benni Andešonu aicināja veidot dziesmu Zviedrijas pieteikumam 1973. gada Eirovīzijas dziesmu konkursam. Grupa izvēlējās piedalīties ar singlu Ring, Ring, kas šajā konkursā neuzvarēja, lai gan ieguva publikas atzinību. Šis singls vēlāk tika ierakstīts angļu, zviedru, vācu un spāņu valodā. Pēc šī konkursa grupa bija relatīvi maz zināma, kad piedzima Feltskūgas un Ulveusa pirmais bērns — Linda Elīna Ulveusa. 1974. gadā dziedātāja piedalījās Eirovīzijā ABBA sastāvā ar singlu Waterloo. Grupa šajā konkursā ieguva pārliecinošu uzvaru, kas nesa grupai pasaules slavu. Waterloo kļuva par pasaules hitu, ierindojoties augstās vietās vairāku valstu singlu topos. 1975. gadā, tajā pašā laika periodā, kad viņas grupas biedrene Frīda Lingstade ierakstīja savu populāro albumu Frida Ensam, Feltskūga ierakstīja un producēja savu soloalbumu Elva kvinnor i ett hus. Abi šie albumi tika ierakstīti starp ABBA albumu Waterloo un ABBA ierakstu sesijām. Albuma izveide bija sākusies kopš 1972. gada, kad Feltskūga sāka rakstīt dziesmas šim albumam. Mūziķes albums pavadīja 53 nedēļas Zviedrijas albumu topā, lai gan tajā tas sasniedza tikai 11. vietu. Viens no albuma singliem SOS, kas vēlāk tika izdots angļu valodā ABBA sastāvā, sasniedza 4. vietu Zviedrijas mūzikas topos. 1977. gada 4. decembrī piedzima Angnētas un Bjērna otrais bērns — Pēteris Kristiāns Ulveuss. 1979. gada janvārī pāris iesniedza prasību par laulības šķiršanu, kas tika pabeigta 1980. gada 9. jūnijā. Gan Feltskūga, gan Ulveuss vienojās, ka neļaus laulības beigām traucēt viņu panākumiem ar ABBA. Pāra šķiršanās iedvesmoja Ulveusu uzrakstīt The Winner Takes it All, vienu no ABBA lielākajiem hitiem. Bjērns šo dziesmu uzrakstīja tieši pēc mūsu laulības beigām. Veidot šo dziesmu bija fantastiski, jo es spēju tajā ielikt tik daudz emociju. Šī dziesma ir kā maisījums ne tikai par to, ko mēs izjutām šķiršanās laikā, bet arī to, ko Benni un Frīda tad pārdzīvoja. — Angnēta Feltskūga par The Winner Takes it All Laika posmā starp 1968. un 1980. gadu Feltskūgai bija pavisam 18 singli, kas sasniedza augstas vietas Svensktoppen Zviedrijas radio topos, sākot ar debijas singlu Jag Var Så Kar 1968. gada janvārī un noslēdzot ar singlu När Du Tar Mig I Din Famn 1980. gada janvārī. 1981. gadā Feltskūga atkal piedalījās Melodifestivalen, kaut arī tikai kā komponiste. Viņa uzrakstīja balādi Men Natten Är Vår ("Bet nakts ir mūsu"). Tā vietā, lai izpildītu šo dziesmu konkursā pati, viņa izvēlējās jauno dziedātāju Kikiju Mobergu. Dziesma ierindojās pēdējā vietā atlases konkursā. Men Natten Är Vår tika izdots kopā ar dziesmu Här Är Mitt Liv, kas ir zviedru valodas versija ABBA dziesmai I'm Still Alive, kas tajā laikā nebija oficiāli izdots kā grupas singls. Dziesma tika oficiāli izdota tikai 2014. gadā, albuma ABBA Live at Wembley Arena sastāvā. Lai gan nebija nekāda oficiāla paziņojuma, ABBA izjuka laika posmā starp 1982. gada nogali un 1983. gada sākumu. 1982. gada beigās mūziķe kopā ar bijušo ABBA bekvokālistu Tomasu Ledinu radīja dziesmu Never Again, kas kļuva par populāru hitu Skandināvijā. Dziesma tika izdota arī spāņu valodā ar nosaukumu Ya Nunca Más. 1983. gada maijā Feltskūga izdeva savu pirmo soloalbumu pēc ABBA darbības beigšanās — Wrap Your Arms Around Me. Albums kļuva par vidēju hitu Ziemeļamerikā un Austrālijā, bet tas kļuva par populāru hitu Skandināvijā. Pirmajā gadā kopš izdošanas albums jau sasniedza 1,2 miljonu pārdoto kopiju atzīmi. Vairāki no albuma singliem sasniedza augstas vietas Eiropas mūzikas topos. Mūziķes nākamais studijas albums Eyes of a Woman tika izdots 1985. gada martā. Albumam bija ievērojami panākumi Eiropas ziemeļos, ierindojoties 2. vietā Zviedrijā, kā arī godalgotā vietā Norvēģijā, bet īpaši panākumi Lielbritānijā netika gūti. Tikai viens albuma singls — I Won't Let You Go — ieguva panākumus vairāku Eiropas valstu mūzikas topos. 1986. gadā Feltskūga ierakstīja vēl vienu dueta dziesmu — The Way You Are, kas iekļuva 1. vietā Zviedrijas singlu topos. Nākamajā gadā mūziķe ierakstīja albumu Kom följ med I vår karusell ("Nāc izbraukt ar mani uz mana karuseļa") ar savu dēlu Kristiānu. Šī albuma dziesmas bija domātas bērniem un tika iedziedātas zviedru valodā. Lai veidotu dziesmas, Angnēta iedziedāja dueta dziesmas ar savu dēlu un bērnu kori. 1987. gadā mūziķe ceļoja uz Malibu Kalifornijā, lai ierakstītu savu ceturto studijas albumu pēc grupas izjukšanas — I Stand Alone. Tas tika izdots tā paša gada novembrī un kļuva par 1988. gada veiksmīgāko albumu Zviedrijā, bet šis albums nesasniedza tādu popularitāti kā iepriekšējie mūziķes albumi. Viens no albuma singliem I Wasn't the One (Who Said Goodbye) vispirms tika izdots Ziemeļamerikā, kur tas kļuva par Feltskūgas otro singlu, kas iekļuvis Billboard Hot 100 dziesmu topā, sasniedzot 93. vietu, kā arī augstu vietu Billboard Adult Contemporary topā. Divi singli arī tika iedziedāti spāņu valodā: La Ultima Véz ("Pēdējo reizi") and Yo No Fui Quién Dijo Adiós ("Es nebiju tas (kas teica uz redzēšanos)"). Angnēta atteicās viesoties vairākās TV pārraidēs, lai popularizētu jauno albumu, bet piekrita piedalīties Terija Vogana šovā, kas bija pēdējā reize, kad viņa publiski dziedāja (līdz 2013. gada novembrim). Pēc I Stand Alone izdošanas mūziķe pārtrauca veidot mūziku un koncertēt un izvairījās no publikas uzmanības. 1990. gadā Feltskūga apprecēja zviedru ķirurgu Tomasu Zonnenfeldu, bet viņi izšķīrās trīs gadus vēlāk. 1996. gadā Angnēta kopā ar zviedru žurnālisti Britu Ahmani izdeva savu autobiogrāfiju — Som jag är —, kas vispirms tika izdota zviedru valodā, bet gadu vēlāk — angļu valodā ar nosaukumu As I Am: ABBA Before and Beyond. Šī grāmata tika izdota caur Virgin Publishing, un tika pārdots 50 000 tās eksemplāru. Grāmatas izveide sākās 1982. gadā, bet Angnētas autobusa negadījuma dēļ tika atlikta uz vairākiem gadiem. 2004. gada aprīlī Feltskūga izdeva jaunu singlu — If I Thought You'd Ever Change Your Mind (kaverversiju dziesmai, ko oriģināli ierakstīja Silla Bleka). Tā iekļuva 2. vietā Zviedrijā, kā arī vairākās Eiropas valstīs Top 20 dziesmu sarakstā. Nedēļu vēlāk tika izdots Angnētas albums My Colouring Book, kas ir kolekcija ar mūziķes mīļāko 1960. gadu hitu kaverversijām, ko izpilda pati Angnēta. Albums saņēma pozitīvas atsauksmes no kritiķiem un kļuva par hitu vairākās Eiropas valstīs, ierindojoties Top 5 Skandināvijā, 6. vietā Vācijā, 11. vietā Apvienotajā Karalistē un citās Eiropas daļās. Albuma tituldziesma My Colouring Book ir kaverversija dziesmai, kuru oriģināli ierakstīja Dastija Springfīlda. Albuma izdošana rosināja mediju uzmanību, bet Angnēta atteicās popularizēt albumu populāros plašsaziņas līdzekļos, piedaloties tikai nelielās intervijās, pāris video un nepopulārā Zviedrijas TV raidījumā. Tomēr tika pārdoti 500 tūkstoši albuma kopiju (pēc Warner Music datiem). My Colouring Book kļuva par 10. vislabāk pārdoto albumu Zviedrijā 2004. gadā, pārdodot 64 000 kopijas jau pirmajā nedēļā. Otrais no albuma singliem When You Walk in the Room Lielbritānijā sasniedza 34. vietu, kas ir augstāk nekā jebkurš no Feltskūgas 1980. gadu singliem sasniedzis šajā valstī. Pārējiem albuma singliem neizdevās sasniegt tik augstus rezultātus Eiropas dziesmu sarakstos. Neilgi pēc albuma izdošanas mūziķe kopā ar pārējiem bijušajiem ABBA dalībniekiem izveidoja nelielu komēdiju video ar nosaukumu Our Last Video 2004. gada Eirovīzijas dziesmu konkursa pusfinālam. Konkurss notika Stambulā, Turcijā, un atzīmēja 30 gadus, kopš ABBA uzvarēja 1974. gada Eirovīzijas dziesmu konkursu Braitonā, Lielbritānijā. Katrs no grupas dalībniekiem piedalījās video ar nelielām lomām, kā arī piedalījās citi mūziķi: Šēra un Riks Majāls. Šī bija pirmā zināmā reize, kad visi grupas dalībnieki strādāja kopā kopš grupas darbības beigšanas. Bjērns ar Benni filmēja savas daļas kopā, savukārt Angnētas un Frīdas daļas tika filmētas atsevišķi un rediģētas, lai izskatītos, ka filmēts kopīgi. Šajā pašā gadā Feltskūga tika nominēta "Labākā Ziemeļvalstu mākslinieka" balvai, kā arī piedalījās garā Ziemassvētku intervijā (pirmajā šāda veida intervijā vairāku gadu laikā). Ap to pašu laiku Sony Music izdeva 6 CD komplektu ar nosaukumu Agnetha Fältskog ‎— De Första Åren 1967—1979 ("Angnēta Feltskūga — Pirmie gadi 1967—1979"), kas sastāvēja no 5 Angnētas soloalbumiem un vienas labāko dziesmu izlases ar bonusa skaņu celiņiem. 2007. gada janvārī Feltskūga parādījās pēdējā mūzikla Mamma Mia! izrādē Stokholmā (gluži kā pirmizrādē 2005. gadā). Kopā ar bijušo vīru un bijušo kolēģi Bjērnu Ulveusu viņa bija uz skatuves mūzikla noslēguma ballītē Grand Hôtel Stockholm viesnīcā. Angnēta arī nodziedāja duetu True Love ar Tommi Šērbergu no mūzikla "Šahs". 2008. gada decembrī Zviedrijā tika izdots jauns mūziķes labāko dziesmu izlases albums — My Very Best. Šis dubultais kompaktdisks sastāvēja no mūziķes dziesmām gan zviedru (CD 1), gan angļu valodā no visa Angnētas solo karjeras laika — no 1967. līdz 2004. gadam. Albums veiksmīgi sasniedza 4. vietu Zviedrijas albumu topā un jau pirmajā nedēļā tika sertificēts ar zelta statusu. 2008. gada 4. jūnijā Angnēta pievienojām bijušajiem ABBA dalībniekiem filmas Mamma Mia! pirmizrādē Zviedrijā. Pirmizrāde notika Benni Andešona īpašumā esošajā Rival teātrī, kas atrodas Marijas laukumā, Stokholmā. Feltskūga ieradās kopā ar Anni Fridu Lingstadi un filmas galveno aktrisi Merilu Strīpu. Vēlāk visi ABBA dalībnieki un vairāki filmas dalībnieki pievienojās Feltskūgai, Lingstadei un Strīpai uz viesnīcas balkona, kur gaidīja vairāki žurnālisti un fotogrāfi, kas uzņēma pirmās fotogrāfijas 22 gadu laikā, kurās ir redzami visi ABBA dalībnieki kopā. 2009. gada janvārī Feltskūga pievienojās Lingstadei zviedru Rockbjörnen balvu pasniegšanas ceremonijā, lai saņemtu mūža goda apbalvojumu par darbību grupā ABBA, vēl abas mūziķes sniedza nelielu interviju. 2010. gadā tika atvērta ABBA World — interaktīva izstāde, kas vēlāk kļuva par ABBA muzeju Stokholmā. Visi grupas dalībnieki ziedoja savus koncertu kostīmus. Uz izstādes atklāšanu Melburnā Angnēta ar Benni nofilmēja nelielu video, kas tika uzņemts Stokholmā tā paša gada jūnijā. 2010. gada oktobrī Feltskūga bija Mamma Mia! mūzikla atklāšanā Dānijā kopā ar Bjērnu Ulveusu. Tā paša gada decembrī Angnēta sniedza garu interviju Zviedrijas žurnālam M. Šajā intervijā arī bija redzamas vairākas bildes no Angnētas fotosesijas, pirmās oficiālās fotosesijas kopš My Colouring Book izdošanas 2004. gadā. 2013. gada 10. maijā (13. maijā Apvienotajā Karalistē; 14. maijā Ziemeļamerikā) Feltskūga izdeva jaunu albumu ar nosaukumu A. Apvienotajā Karalistē albuma pirmais singls When You Really Loved Someone jau iepriekš tika izlaists ciparu lejupielādei 11. martā un dziesmas videoklips arī tajā pašā dienā, bet Vācijā pirmais singls bija The One Who Loves You Now. Albumā ir arī Angnētas singls kopā ar Gēriju Bārlovu — I Should've Followed You Home. 2013. gada jūnijā pārstāvji no Universal Records Nīderlandē atzina, ka albums sasniedzis 600 tūkstošu pārdotu kopiju atzīmi jau 2 mēnešus pēc izdošanas. Albums sasniedza Top 10 vairākās Eiropas valstīs, kā, piemēram, 6. vietu Lielbritānijas dziesmu topos. 2013. gada 17. maijā Feltskūga tika apbalvota ar SKAP 2013 Kai Gullmar Memorial Award Stokholmā albuma A izdošanas ballītes laikā. 2013. gada 12. novembrī pirmo reizi pēc 25 gadu pārtraukuma Feltskūga uzstājās tiešraidē uz skatuves. Kopā ar Gēriju Bārlovu no grupas Take That mūziķe nodziedāja duetu BBC Children in Need Rocks 2013 koncertā Londonā, kuru organizēja Gērijs Bārlovs. 2013. gada 18. novembrī, lai popularizētu mūziķes jauno dziesmu I Should've Followed You Home, tika ierakstīts šīs dziesmas video. Tas notika tajā pašā dienā, kad šis singls tika izdots lielākajā daļā pasaules (singla izdošana Lielbritānijā notika vēlāk). Viņa arī uzvarēja nominācijā "Labākais sieviešu albums" 6. ikgadējā Scandipop balvu sasniegšanas ceremonijā 2014. gadā. Šajā pašā gadā Feltskūga tika nominēta vācu ECHO balvai Roka/Popa mākslinieku starptautiskajā kategorijā. Studijas albumi zviedru valodā Agnetha Fältskog (1968) Agnetha Fältskog Vol. 2 (1969) Som jag är (1970) När en vacker tanke blir en sång (1971) Elva kvinnor i ett hus (1975) Nu tändas tusen juleljus (1981) Kom följ med i vår karusell (1987) 1997 — As I Am: ABBA Before & Beyond (ISBN 1-85227-654-1) «Angnētas biogrāfija». Arhivēts no oriģināla, laiks: 2014. gada 19. oktobrī. Skatīts: 2014. gada 2. novembrī. «Angnētas biogrāfija viņas fanu mājaslapā». Arhivēts no oriģināla, laiks: 2010. gada 10. februārī. Skatīts: 2010. gada 10. februārī. Intervija ar Angnētu par uzstāšanos kopā ar Geriju Bārlovu un grupu ABBA. Angnētas Feltskūgas biogrāfija imdb.com Dziesmas Två små troll fakti «Agnetha Faltskog: The Winner Takes It All, Autors: Gerijs Volfstouns». Arhivēts no oriģināla, laiks: 2016. gada 30. jūnijā. Skatīts: 2015. gada 21. martā. Saistītie mūziķi Saimons Šeridans. The Complete Abba. Titan Books Limited, 2012. gada 27. aprīlī. 16–. lpp. ISBN 978-1-78116-498-3. Informācija par singla Följ Med Mig un Jag Var Så Kär izdevumu Fakti par Jag var så kär singlu «ABBA mūziķu panākumi Melodiefestivalen». Arhivēts no oriģināla, laiks: 2016. gada 5. martā. Skatīts: 2014. gada 2. novembrī. Džons Toblers. Abba - Uncensored on the Record. Coda Books Ltd, 20012. gada 1. janvāris. 25. lpp. ISBN 978-1-908538-23-9. Angnētas Feltskūgas lapa discogs.com Šērons Deiviss. Every Chart Topper Tells a Story: The Seventies. Mainstream Publishing, 2012. gada 6. janvārī. 1–. lpp. ISBN 978-1-78057-410-3. «ABBA singlu panākumi Zviedrijā». Arhivēts no oriģināla, laiks: 2012. gada 5. aprīlī. Skatīts: 2012. gada 5. maijā. The Guardian intervija ar Bjērnu Ulveusu un Benni Andešonu «Ring, Ring — grupas ceļš uz uzvaru Eirovīzijā. ABBA oficiālā mājaslapa». Arhivēts no oriģināla, laiks: 2017. gada 3. septembrī. Skatīts: 2015. gada 21. martā. Albuma Ring, Ring dziesmu saraksts itunes.com «Informācija par Ring, Ring vācu valodas versiju iekš last.fm». Arhivēts no oriģināla, laiks: 2014. gada 26. augustā. Skatīts: 2015. gada 21. martā. Grupas spāņu valodas albuma ABBA Oro: Grandes Exitos dziesmu saraksts billboard.com par ABBA pirmsākumiem Informācija par albumu Frida Ensam «Informācija par Waterloo komponēšanu». Arhivēts no oriģināla, laiks: 2017. gada 30. maijā. Skatīts: 2015. gada 21. martā. «Informācija par grupas albuma ABBA izveidi». Arhivēts no oriģināla, laiks: 2017. gada 15. novembrī. Skatīts: 2015. gada 21. martā. Fakti par The Winner Takes it All Angnētas singlu panākumi Svensktoppen Informācija par Nikijas Mobergas singlu «Informācija par albuma ABBA Live At Wembley izdošanu 2014. gadā». Arhivēts no oriģināla, laiks: 2015. gada 12. februārī. Skatīts: 2015. gada 12. februārī. «ABBA pastāvēšanas pēdējā posma apraksts». Arhivēts no oriģināla, laiks: 2015. gada 12. decembrī. Skatīts: 2015. gada 21. martā. «Informācija par Ya Nunca Más singlu». Arhivēts no oriģināla, laiks: 2015. gada 20. novembrī. Skatīts: 2014. gada 11. decembrī. «Mūziķes singlu panākumi ASV». Arhivēts no oriģināla, laiks: 2012. gada 29. februārī. Skatīts: 2010. gada 21. jūnijā. «Angnētas singlu panākumi Austrālijā». Arhivēts no oriģināla, laiks: 2017. gada 10. martā. Skatīts: 2017. gada 29. septembrī. «Singlu panākumi Norvēģijā». Arhivēts no oriģināla, laiks: 2012. gada 29. februārī. Skatīts: 2010. gada 21. jūnijā. Angnēta Feltskūga, Brita Ahmane. As I Am: ABBA Before & Beyond. Virgin Publishing, 1997. 93. lpp. ISBN 1852276541. «Singlu panākumi Vācijā». Arhivēts no oriģināla, laiks: 2009. gada 7. jūlijā. Skatīts: 2009. gada 7. augustā. Arhivēts 2009. gada 7. jūlijā, Wayback Machine vietnē. «Singlu panākumi Francijā». Arhivēts no oriģināla, laiks: 2012. gada 29. martā. Skatīts: 2014. gada 23. maijā. Angnētas panākumi Billboard Hot 100 topā Informācija par Som jag är grāmatu. Singla If I Thought You'd Ever Change Your Mind panākumi Zviedrijā Oficiālais Lielbritānijas dziesmu tops singla If I Thought You'd Ever Change Your Mind izdošanas laikā Informācija par My Colouring Book albumu Informācija par My Colouring Book iekš allmusic.com «ABBA mūziķu singlu panākumi Somijā». Arhivēts no oriģināla, laiks: 2015. gada 21. jūnijā. Skatīts: 2014. gada 13. septembrī. «ABBA singlu panākumi Vācijā». Arhivēts no oriģināla, laiks: 2009. gada 7. jūlijā. Skatīts: 2009. gada 7. augustā. Arhivēts 2009. gada 7. jūlijā, Wayback Machine vietnē. «ABBA singlu panākumi Lielbritānijā». Arhivēts no oriģināla, laiks: 2016. gada 20. jūnijā. Skatīts: 2016. gada 10. oktobrī. Arhivēts 2016. gada 20. jūnijā, Wayback Machine vietnē. Informācija par Dastijas Springfīldas albumu A Girl Called Dusty Internacionālā ABBA fanu kluba informācija par Angnētas diskogrāfiju «Angnēta atgriežas ar jaunu albumu www.thenational.ae». Arhivēts no oriģināla, laiks: 2013. gada 1. augustā. Skatīts: 2014. gada 26. decembrī. Lielbritānijas Top 40 dziesmu saraksts 2004. gada 26. jūnijā. Our Last Video AbbaVEVO YouTube kanālā. YouTube The Last Video dalībnieki Fakti par The Last Video Intervija ar Angnētu Feltskūgu no 2004. gada decembra, pirmā daļa YouTube (Publicēts 2006. gada 8. novembrī) Informācija par Agnetha Fältskog ‎— De Första Åren 1967-1979 izdevumu. Kārlis Magnuss Palms. Abba: Bright Lights Dark Shadows. Music Sales Limited, 2014. gada 20. februārī. 866–. lpp. ISBN 978-1-78323-049-5. Albuma My Very Best dziesmu saraksts «Agnetha Fältskog säljer guld». Newsdesk.se. 2008. gada 9. oktobrī. Arhivēts no oriģināla, laiks: 2008. gada 6. decembrī. Skatīts: 2010. gada 31. janvārī. Dailymail.co.uk apskats par Mamma Mia! pirmizrādi Sandra Wejbro. «ABBA återförenades på röda mattan (Swedish)». Aftonbladet, 2008. gada 4. jūlijs. Arhivēts no oriģināla, laiks: 2008. gada 11. jūlijā. Skatīts: 2008. gada 6. jūlijs. Angnēta un Frīda mūža ieguldījuma balvu pasniegšanas ceremonijā YouTube Benni and Angnētas video ABBAWORLD Melburnas izstādei YouTube Kristian Hansen og Nikolaj Vraa. «Agnetha Fältskog og Björn Ulvaeus til premiere på Mamma Mia». msndk.starlounge.com, 2010. gada 16. oktobrī. Arhivēts no oriģināla, laiks: 2010. gada 17. oktobrī. Skatīts: 2011. gada 30. jūnijā. Ziņas par iespējamo ABBA atkalapvienošanos Daļa no žurnāla "M" intervijas Gērijs Bārlovs kopā ar Angnētu Feltskūgu izpilda I Should've Followed You Home YouTube «Video: Angnēta Feltskūga saņem SKAP 2013 Kai Gullmar Memorial Award». SKAP. 2013. gada 17. maijā. Skatīts: 2013. gada 23 maijā. «Stars perform at Children in Need Rocks concert». BBC. 2013. gada 13. novembris. Skatīts: 2013. gada 13. novembris. Informācija par I Should've Followed You Home singlu Feltskūgas oficiālajā mājaslapā «Scandipop 2014 uzvarētāju saraksts». Arhivēts no oriģināla, laiks: 2014. gada 12. septembrī. Skatīts: 2015. gada 28. janvārī. Birdy uzvar ECHO balvu pasniegšanā Angnētas Feltskūgas oficiālā mājaslapa Grupas ABBA oficiālā mājaslapa IMDb profils (angliski) AllMovie profils (angliski)