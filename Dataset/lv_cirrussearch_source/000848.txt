Larisa Neilande (dzimusi Larisa Savčenko (ukraiņu: Лариса Ивановна Савченко) 1966. gada 22. jūlijā Ļvivā, Ukrainas PSR) ir profesionālo karjeru beigusi ukraiņu izcelsmes Latvijas tenisiste, kas pārstāvējusi arī PSRS, tagad tenisa trenere. Latvijā dzīvo kopš 1980. gadu beigām, kad apprecējās ar Aleksandru Neilandu, tenisa treneri no Latvijas, un pārcēlās uz Jūrmalu. Pirms tam dzīvoja Ukrainā. Pēc sportistes karjeras beigām pievērsusies trenera darbam, tai skaitā, trenējusi Krievijas tenisisti Svetlanu Kuzņecovu. Lielākos panākumus guvusi dubultspēlēs, kur bijusi pasaules pirmā rakete un uzvarējusi 6 Grand Slam dubultspēļu turnīros (sieviešu dubultspēlē pārī ar Nataļju Zverevu 1989. gadā Francijā un 1991. gadā Vimbldonā, kā arī četras reizes jauktajā dubultspēlē). Larisa Savčenko izauga Ļvivā. Mācījās 45. Ļvivas vidusskolā. Jau bērnībā aizrāvās ar sportu, spēlēja ar zēniem futbolu, uzsākot skolas gaitas sāka nodarboties tenisu. Ģimene nebija bagāta, tāpēc Larisa atstāja to un sāka apmeklēt skolas kori. Tikai pēc treneres pārrunas ar vecākiem, meitene atgriezās tenisa sekcijā. Kopš otrās klases Larisa apmeklēja sporta biedrības "Dinamo" tenisa sekciju. Viņas pirmā trenere bija Gaļina Ļaskalo. Meitene trenējās divreiz dienā, desmit gadu vecumā jau piedalījās pilsētas čempionātā. 14 gadu vecumā Larisa sāka trenēties pie Olgas Morozovas, apmēram tajā pašā laikā viņa uzmanību pievērsa arī treneris Šamils Tarpiščevs. Jau 16 gadu vecumā Savčenko debitēja WTA tūres Virginia Slims turnīrā un tūlīt pēc tam pirmo reizi piedalījās PSRS nacionālās izlases sastāvā Federācijas kausa izcīņā. Larisa vēl nebija 17 gadus veca, kad kopā ar Svetlanu Čerņevu (pēc laulībām Parhomenko) viņa sasniedza 1983. gada Vimbldonas čempionāta ceturtdaļfinālu, pārspējot otrās izsētās Rozalinu Fērbenku un Kendiju Reinoldsu. Tajā pašā gadā viņa kļuva par PSRS čempioni dubultspēlē. Savčenko-Neilandes un Čerņevas sadarbība ilga līdz 1987. gadam. Šajā laikā viņas uzvarēja četros PSRS vasaras un vienā ziemas čempionātā, ieguva septiņus titulus Virginia Slims turnīros un iekļuva 1987. gada Vimbldonas čempināta pusfinālā, ceļā uz to pieveicot pirmās izsētās Martinu Navrātilovu un Pemu Šraiveri. Pēc Vimbldonas turnīra beigām 1987. gadā Larisa nomainīja savu partneri, izveidojot pāri ar 16 gadus veco Nataļju Zverevu. Pirmo kopīgo titulu viņas izcīnīja 1988. gada vidū, Birmingemas turnīra finālā pieveicot padomju pāri Svetlanu Parhomenko un Leilu Meshi. Neilgi pēc tam viņas sasniedza finālu Vimbldonā, jau trešajā kārtā pieveicot Navrātilovu un Šraiveri. Līdz gada beigām viņas abas aizveda PSRS valstsvienību līdz Federācijas kausa finālam un sasniedza finālu Virginia Slims čempionātā, kas ir WTA tūres sezonas noslēguma turnīrs starp spēcīgākajiem pasaules tenisistiem vienspēlēs un dubultspēlēs. 1988. gads Larisai bija veiksmīgs vienspēlēs: jau sezonas sākumā, ceļā uz Oklendas turnīra finālu, viņa pieveica pasaules sesto raketi Hanu Mandlīkovu un piekto raketi Gabrielu Sabatini, zaudējot tikai ranga otrajai vietai Navratilovai. Pēc uzvaras pret Zverevu turnīrā Tokijā, Larisa maijā uzkāpa retingā līdz savas karjeras augstākajai vietai vienspēlēs — 13. vietai un iekļuva astoņu labāko vidū ASV atklātajā čempionātā un olimpiskajās spēlēs Seulā, izšķirīgajās spēlēs zaudējot attiecīgi Sabatīni un Štefijai Grāfai. Nākamajos trīs gados Savčenko, pārī ar Zverevu, uzvarēja 16 turnīros, ieskaitot divus Grand Slam turnīrus — 1989. gada French Open un 1991. gada Vimbldonas čempionātu. Vēl četras reizes viņas spēlēja Grand Slam turnīru finālos un vienu reizi WTA tūres gada noslēguma turnīra un Federācijas kausa finālos. 1991. gadā, uzvarot desmit turnīros un piedaloties trijos no četriem Grand Slam turnīriem, Larisa 1992. gada sākumā sasniedza WTA dubultspēļu ranga pirmo pozīciju, kur no janvāra līdz aprīlim atradās kopumā četras nedēļas. 1991. gadā nāca viņas pirmā uzvara WTA vienspēļu turnīrā — tas notika Sanktpēterburgā, uz kuru tajā gadā tika pārcelts Maskavas sieviešu turnīrs. Izsēta kā piektā, Larisa turnīra laikā pieveica divus augstāka ranga konkurentus, ieskaitot turnīra pirmo raketi Jeļenu Brjuhovecu. Īsi pirms PSRS sabrukuma Larisa Neilande ieguva PSRS Nopelniem bagātās sporta meistares titulu. Tomēr valsts robežu pārstrukturēšana izbeidza viņas sadarbību ar Nataļju Zverevu. Savu pēdējo kopīgo uzvaru viņas izcīnīja 1992. gada pavasarī Bokaratonā (Florida), un vēlāk Zvereva, kas kopā ar amerikānieti Džidži Fernandesu veidoja vienu no spēcīgākajiem pāriem sieviešu tenisa vēsturē, daudzas reizes aizšķērsoja Neilandes ceļu uz titulu. 1992. un 1993. gadā Larisa ar jauno pastāvīgo partneri čehieti Janu Novotnu piecas reizes zaudēja Nataļjas pārim Grand Slam turnīru finālos un arī WTA tūres čempionāta finālā. Neskatoties uz pastāvīgajām neveiksmēm Grand Slam turnīros, Neilande šajos gados palika viena no spēcīgākajām pasaules dubultspēļu tenisistēm. 1992. gadā viņa uzvarēja astoņos turnīros, sešos no tiem kopā ar Novotnu, bet nākamajā gadā viņa ieguva četrus titulus, tostarp divus WTA kategorijas turnīros, un desmit reizes zaudēja finālos, ieskaitot divus Grand Slam turnīrus un gada noslēguma čempionātu. Tajā pašā gadā sākās viņas panākumi jauktajās dubultspēlēs — 1992. gadā kopā ar čehu Cirilu Suku viņa uzvarēja Vimbldonā. 1993. gadā viņa ieguva savu otro vienspēļu titulu. Nākamajos gados galvenos panākumus Neilande sasniedza jauktajās dubultspēlēs. No 1994. līdz 1997. gadam viņa septiņas reizes spēlēja Grand Slam turnīru finālos, pievienojot uzvarai, kas tika izcīnīta pārī ar Cirilu Suku, vēl vienu titulu pārī ar Andreju Oļhovski un divus pārī ar Marku Vudfordu. Pēc atvadīšanās no Novotnas, viņa startēja kopā ar citām dažādām partnerēm, uzvarot astoņus turnīrus pārī ar amerikānieti Mereditu Makgrātu un sešus ar slaveno spāņu tenisisti Aranču Sančesu-Vikario. Pēdējo nozīmīgo panākumu vienspēlēs viņa sasniedza 1994. gadā, kad Vimbldonā sasniedza ceturtdaļfinālu uzvarot planētas sesto un četrpadsmito raketi (attiecīgi Kimiko Dati un Amandu Ketceri), pēc tam iekļuva Skenektadi (Ņujorkas štats) turnīra finālā un, visbeidzot, Anglijas pilsētā Braitonā pieveica pasaules trešo raketi Končitu Martinesu. Kopš 1992. gada Latvijas izlases sastāvā Larisa spēlēja Federācijas kausā. Nākamajā gadā viņai izdevās komandu izvest federācijas kausa izcīņas pasaules grupā, un pēc 1994. gada viņa vairākus gadus palīdzēja Latvijas komandai saglabāt vietu 1. Eiropas un Āfrikas grupā. Viņa pārstāvēja Latviju arī olimpiskajās spēlēs Barselonā, taču pirmajā kārtā zaudēja gan vienspēlēs, gan dubultspēlēs (pārī ar Agnesi Blumbergu). 1990. gadu otrajā pusē Larisai sākās problēmas ar muguru, un tā rezultātā 1999. gadā viņai bija jāpieņem lēmums pārtraukt karjeru. Savu pēdējo vienspēļu maču viņa spēlēja vasarā Vimbldonas čempionātā, bet dubultspēles spēlēja līdz sezonas beigām, iekļūstot Amerikas atklātā čempionāta pusfinālā, rudenī uzvarot turnīrā Leipcigā un piekto reizi karjerā pārī Aranču Sančesu-Vikario iekļūstot WTA tūres čempionāta finālā, kur tomēr viņas zaudēja. 2000. gadā Neilande nospēlēja tikai dažus mačus, taču viņa vairs netrenējās un nespēja uzrādīt labus rezultātus. Pēc tam viena no viņas pēdējām partnerēm, krieviete Lina Krasnorucka, kļuva par vienu no pirmajām audzēknēm viņas treneres karjerā. 2003. gadā pēc Latvijas izlases trenera Andra Filimonova lūguma Larisa Neilande atgriezās kortā un Federācijas kausā spēlēja divās pēdējās dubultspēlēs, abās izcīnot uzvaras pār konkurentēm no Grieķijas un Alžīrijas. Kopumā Federācijas kausa izcīņā viņa, spēlējot PSRS un Latvijas komandās, aizvadīja 57 mačus. Šis ir otrais lielākais skaits turnīra vēsturē, kuru viņa dala ar britu tenisisti Virdžīniju Vaidu. 1989. gadā Larisa apprecējās ar Latvijas tenisa treneri Aleksandru Neilandu un pārcēlās pie sava vīra uz Jūrmalu. Vēlāk viņa izšķīrās un apprecējās ar Rīgas biznesmeni Oļegu Sibriku. Ar otro vīru Larisai ir divi bērni — meita Anastasija un dēls Vladimirs. Abu bērnu krustmāte ir Krievijas tenisiste Anastasija Miškina. Larisa Neilande trenera karjeras laikā strādāja ar vairākām vadošajām Krievijas tenisistēm — tādām kā Lina Krasnorucka, Jeļena Bovina, Tatjana Panova un Anastasija Miškina. Kopš 2009. gada pavasara Larisa sadarbojas ar Krievijas tenisisti Svetlanu Kuzņecovu, kura tajā pašā gadā viņas vadībā uzvarēja Francijas atklātajā čempionātā. Kopā ar savu bijušo audzēkni Miškinu Larisa Neilande bija Krievijas nacionālās izlases treneru komandā Federācijas kausa izcīņā, kurā viņa strādāja kopš 2000. gada. Tagad strādā par vecāko tenisa treneri Kijivā, Starptautiskajā tenisa akadēmijā. PSRS Nopelniem bagātā sporta meistare (1991). Draudzības ordenis (Krievija, 2009). Iekļauta Krievijas tenisa slavas zālē. Iekļauta Ukrainas tenisa slavas zālē. Staģis, Andris (2011. gada 26. jūlijā). "Šī nedēļa vēsturē". Sporta Avīze (Rīga: SIA "Mediju nams") 30 (805): 23. lpp. ISSN 1691-0451. «Larisa Savčenko-Neilande». russkije.lv/. Skatīts: 2020-02-11. Ineta Kresa-Katkovska, Māris Bergs. «Latvijā norisinās federācijas kauss tenisā. Sarunas par dāmu tenisu». lr1.lsm.lv, 2019-02-10. Skatīts: 2019-02-11. «ЛЬВІВСЬКА ЗОШ І-ІІІ СТУПЕНІВ № 45 З ПОГЛИБЛЕНИМ ВИВЧЕННЯМ АНГЛІЙСЬКОЇ МОВИ». Arhivēts no oriģināla, laiks: 2012-07-04. Skatīts: 2020-02-27. Алла Березовская. «Просто Лариса». Русский мир, 12 августа 2010. Arhivēts no oriģināla, laiks: 2013-04-18. Skatīts: 2020-02-27. Виктор Николаев. ««...обязательно поможет»». Публицистический сборник «Локомотиву — 50». Skatīts: 2020-02-27. Илья Рывлин. «Лариса Савченко-Нейланд. Всю жизнь с теннисом». Чемпионат.com, 21 июля 2011. Arhivēts no oriģināla, laiks: 2013-04-18. Skatīts: 2020-02-27. Чемпионаты СССР летние личные Arhivēts 2012. gada 5. martā, Wayback Machine vietnē. в Энциклопедии «Российский теннис» (krieviski) Чемпионаты СССР зимние личные Arhivēts 2020. gada 27. februārī, Wayback Machine vietnē. в Энциклопедии «Российский теннис» «Лариса Савченко, с днем рождения!» (krievu). zen.yandex.ru. 2019. gada 23. jūlijs. Skatīts: 2020-02-27. «К «Ролан Гаррос» Кузнецова будет готовиться с Савченко-Нейланд». РИА Новости. 15 апреля 2009. Arhivēts no oriģināla, laiks: 2013-04-18. Skatīts: 2020-02-28. Александр Ерастов. «Не суши ракетки: В Кубке Федерации нас ждут японки». Российская газета, 8 февраля 2013. Skatīts: 2020-02-28. «Савченко-Нейланд будет тренировать россиянок» (krievu). rus.delfi.lv. 14.04.2001. Skatīts: 2020-02-28. «Савченко Лариса Ивановна» (krievu). tennis-academy.com.ua. Skatīts: 2020-02-29. Larisas Neilandes WTA reitingu vēsture (angliski) Указ Президента Российской Федерации от 13 ноября 2009 года № 1292 «О награждении орденом Дружбы Савченко Л.И.» (krieviski) «Savčenko-Neilandei piešķirts Krievijas Draudzības ordenis» (latviešu). sports.tvnet.lv. 2010. gada 8. februāris. Skatīts: 2020-02-22. Захарова О. «В Зале российской теннисной славы – новые имена!». Советский спорт (krievu), 16 декабря 2006. Arhivēts no oriģināla, laiks: 2013-04-18. Skatīts: 2013-04-09. Olympedia profils (angliski) LOK profils Munzüger Sport profils (vāciski) WTA tenisistes profils (angliski) ITF profils (angliski) Billijas Džīnas Kingas kausa profils (angliski) tennisabstract.com profils (angliski)