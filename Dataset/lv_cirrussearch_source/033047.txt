Šis raksts ir par hokejistu. Par citu personu ar šādu vārdu skatīt rakstu Jānis Kalniņš. Jānis Kalniņš (dzimis 1991. gada 13. decembrī) ir latviešu hokejists, vārtsargs. Pašlaik (2022) pārstāv KHL klubu Habarovskas "Amur". Profesionāļa karjera uzsāka 2008.—09. gada sezonā, HK Liepājas Metalurgs otrajā sastāvā spēlējot Latvijas čempionātā. Viņš tobrīd bija komandas otrais vārtsargs aiz Māra Jučera. 2010.—11. gada sezonā kopā ar komandu izcīnīja Latvijas čempiona titulu, Kalniņš ieguva arī līgas labākā vārtsarga balvu. "Metalurga" sastāvā Kalniņš spēlēja līdz pat 2012.—13. gada sezonas noslēgumam, pēc kura komanda tika izformēta. 2013. gadā Kalniņš pievienojās ungāru MOL hokeja līgas klubam Dunaújvárosi Acélbikák. Tā sastāvā viņš aizvadīja nākamās divas sezonas. 2015.—16. gada sezonu aizvadīja Székesfehérvár rindās. 2016. gada vasarā pievienojās KHL klubam Rīgas "Dinamo". Sezonas gaitā dalīja laiku vārtos ar čehu Jakubu Sedlāčeku, taču nākamajā sezonā jau pildīja komandas pamatvārtsarga funkcijas. 2018. gada jūnijā pievienojās Helsinku "Jokerit". 2022. gadā Tamperes "Tappara" sastāvā kļuva par Somijas čempionu. 2022. gada jūlijā KHL komanda Habarovskas "Amur" paziņoja par līguma noslēgšanu ar vārtsargu Jāni Kalniņu. Pats hokejists intervijā portālam Sportacentrs.com to apstiprināja: ''Nav populārs lēmums, bet tādu pieņēmu, jo mana karjera vairs nebūs gara. Šis bija labākais variants manai ģimenei un, domājot par dzīvi pēc hokeja. Esmu pieaudzis cilvēks un apzinos, kāda reakcija var būt cilvēkos un kā to pavērsīs mediji. Katrs dzīvojam savu dzīvi un pieņemam lēmumus, kuri ir labākie sev un savai ģimenei.'' Ar šo soli Kalniņš aizvērtu durvis spēlēšanai Latvijas izlasē saskaņā ar pēc Krievijas iebrukuma Ukrainā mainīto Sporta likumu. Latvijas hokeja izlases rindās debitēja 2014. gadā. Izlases sastāvā devies uz 2015. un 2016. gada Pasaules čempionātu. «Hokeja vārtsargs Kalniņš kopā ar «Tappara» kļūst par Somijas čempionu». www.lsm.lv (latviešu). Skatīts: 2022-04-29. «Kalniņš apstiprina līgumu ar Amur: Šis bija labākais variants manai ģimenei». Sportacentrs.com (latviešu). 2022-07-06. Skatīts: 2022-07-06. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)