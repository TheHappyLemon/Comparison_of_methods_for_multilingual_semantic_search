Aleksandrs Kerčs (dzimis 1967. gada 16. martā, Arhangeļskā, Krievijā) ir bijušais ukraiņu izcelsmes latviešu hokejists, uzbrucējs, Latvijas hokeja izlases dalībnieks. 1993. gadā Kerčs aizvadīja 5 spēles NHL kluba Edmontonas "Oilers" sastāvā. Latvijas izlases sastāvā viņš ir piedalījies 8 Pasaules čempionātos un 1 Olimpiskajās spēlēs, toties PSRS izlases sastāvā viņš piedalījies 1987. gada Pasaules čempionātā junioriem. 1987. gadā PSRS junioru izlases sastāvā piedalās pasaules junioru čempionātā Čehoslovākijā. 1988. gadā Rīgas "Dinamo" sastāvā kļūst par PSRS vicečempionu hokejā. 1993. gadā paraksta līgumu ar Nacionālā hokeja līgas klubu no Kanādas - Edmontonas "Oilers". Tā rindās Kerčs 1993. gada 29. oktobrī debitēja NHL. Sezonas gaitā "Oilers" sastāvā Kerčs aizvadīja piecas spēles, taču 1994. gada vasarā viņa līgums tika izpirkts. Līdz 1995. gada rudenim dzīvoja Kanādā. Pēc atbraukšanas no Kanādas spēlēja "Pārdaugavas" komandā, bet pēc tās izjukšanas - Latvijas Hokeja līgas klubā "Rīga Alianse". Laika posmā no 1996. gada līdz 2006. gadam Kerčs spēlē dažādās Eiropas komandās: EV Landsberg (Vācija), Tappara Tampere (Somija), ECR Revier Löwen (Vācija), Berlin Capitals (Vācija), HK Rīga 2000 (Latvija), Sanktpēterburgas SKA (Krievija), Vilki (Latvija), Molot-Prikamie Perm (Krievija), IK Nyköpings NH 90 (Zviedrija), HK Gomel (Baltkrievija), REV Bremerhaven (Vācija) un Voskresenskas "Himik" (Krievija). 2006-07, kā arī 2007-08 sezonā viņš spēlēja Latvijas hokeja līgas kluba ASK/Ogre sastāvā. 2006-07. gada sezonā klubs, pateicoties arī Kerča veiksmīgajai spēlei, bija labākais regulārajā sezonā, bet izslēgšanas kārtā zaudēja vienīgi HK Rīga 2000. Viņš bija līgas rezultatīvākais spēlētais, guva visvairāk vārtus, kā arī īpašā balsojumā tika atzīts par līgas labāko uzbrucēju. 2007-08. gada sezonā ASK/Ogre ierindojās 2. vietā, bet arī šajā sezonā Kerčs bija līgas rezultatīvākais spēlētājs. Latvijas hokeja izlasē spēlēja kopš tās izveidošanas 1992. gada rudenī līdz 2004. gada pavasarim (Pasaules čempionāts Čehijā). 1993. gadā kopā ar izlasi uzvarēja pasaules čempionātā C grupā un spēlēja olimpisko spēļu kvalifikācijas turnīrā Šefīldā. 1996. gadā ar izlasi uzvar pasaules čempionātā B grupā Eindhovenā, iekļūstot A grupā. 1982. gadā Arhangeļskā pabeidz pamatskolu un pēc hokeja komandas "Latvijas bērzs" ielūguma pārceļas dzīvot un spēlēt hokeju Rīgā. Sāk mācīties Rīgas 13. profesionāli tehniskajā vidusskolā par elektrometinātāju santehniķi. Pēc trim gadiem mācības pabeidz. 1989. gadā apprecas ar Margaritu Novikovu. 1990. gadā piedzimst dēls - Aleksandrs Kerčs. Ir arī dēls no sievas pirmās laulības - Arnis Talešs. 18 gadu vecumā Kerču iesauc robežapsardzes dienestā un viņš spēlē hokeju Rīgas "Dinamo" komandā. Viņa dēls Aleksandrs arī ir bijušais hokejists. Pasaules čempionāta C divīzijā visvairāk rezultatīvo piespēļu - 1993 Latvijas hokeja līgas rezultatīvākais spēlētājs - 2006-07, 2007-08 Latvijas hokeja līgas visvairāk vārtus guvušais - 2006-07 Latvijas hokeja līgas labākais uzbrucējs - 2006-07 Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)