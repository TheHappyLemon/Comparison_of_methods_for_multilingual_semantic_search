Ronalds Cinks (dzimis 1990. gada 11. martā Rīgā) ir bijušais latviešu hokejists, aizsargs. 20 spēles aizvadījis Kontinentālās hokeja līgas klubā Rīgas "Dinamo". Karjeras lielāko daļu spēlējis Latvijas čempionātā, 2015. un 2019. gadā kļūstot par valsts čempionu. Savu profesionālā spēlētāja karjeru Cinks uzsāka 2008. gadā, kad debitēja Kontinentālās hokeja līgas kluba Rīgas "Dinamo" rindās. Sezonas lielāko daļu gan viņš pavadīja Baltkrievijas Ekstralīgā spēlējošajā HK Rīga 2000 vienībā. 2009.—10. sezonā "Dinamo" rindās Cinks aizvadīja jau 16 spēles. 2010.—11. sezonu Cinks uzsāka Krievijas Jaunatnes hokeja līgas klubā HK Rīga, taču sezonas vidū līgums ar viņu tika lauzts, un Ronalds pievienojās citam līgas klubam — Maskavas "Krilja Sovetov". 2011.-12. un 2012.-13. gada sezonu Cinks aizvadīja HK SMScredit.lv sastāvā, bet 2013. gada vasarā pievienojās HK Kurbads. 2014. gadā pievienojās HK Mogo rindām, tās sastāvā turpmākajos gados kļūstot par divkārtēju Latvijas čempionu. Spēlējot komandas rindās, Cinks pārkvalificējās par aizsargu. 2019. gadā Cinks kopā ar komandu otro reizi izcīnīja Latvijas čempiona titulu. Latvijas hokeja izlases rindās 2009. gadā devies laukumā vienā pārbaudes spēlē. Eliteprospects profils (angliski) Eurohockey profils (angliski) Latvijas vieglatlēta(-es) profils