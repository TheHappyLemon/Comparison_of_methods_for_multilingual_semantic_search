Prezidiju Konvents (P!K!) ir visu Latvijas studentu korporāciju jumta organizācija un augstākais pārvaldes orgāns, kas nosaka to iekšējo sadzīvi un regulē savstarpējās attiecības. Jau 1919. gada rudenī, līdz ar LU dibināšanu, radās doma apvienot Latvijas studentu korporācijas organizācijā, kas būtu balstīta uz latviskiem pamatiem. Līdz tam Baltijas Tehniskajā augstskolā pastāvošais Rīgas šaržēto konvents (Rigaer Chargierten-Convent, C!C!) bija izteikti vācisks. 1919. gada septembrī visi tobrīd Latvijā esošie Latviešu studentu korporāciju biedri kopsapulcē vienojās atsegt krāsas, kuru nēsāšana Pirmā pasaules kara laikā bija aizliegta. Šis brīdis arī tiek uzskatīts par Prezidiju Konventa dibināšanu. Tomēr faktiska P!K! darbība sākās tikai 1920. gada rudenī, pēc Latvijas brīvības cīņu noslēguma. Prezidiju konventa sastāvā ietilpa visas tobrīd pastāvošās Latviešu studentu korporācijas un tika uzņemtas jaunas. Tika pieņemti vairāki studentu korporācijām saistoši likumi, no kuriem svarīgākais bija 1922. gadā pieņemtais Apvienotais korporāciju komāns (A!K!K!). Tas noteica vispārējus studentu korporāciju darbības principus. Prezidiju konventa sēdēs piedalās visu konventu pārstāvji. Visas korporācijas prezidē P!K! vecākuma kārtībā un prezidējošā korporācija mainās ik pēc semestra. 1920. gadu sākumā P!K! tika uzņemtas visas Baltijas Tehniskās augstskolas Rīgas šaržēto konventa vācbaltu studentu korporācijas (Concordia Rigensis, Fraternitas Baltica, Rubonia), no Tērbatas Universitātes pārnākušās Curonia un Fraternitas Rigensis, kā arī 1922. gadā dibinātā Gotonia. Tomēr 1932. gadā vācbaltu korporācijas demonstratīvi izstājās no P!K!, protestējot pret prasību P!K! sēdēs lietot tikai latviešu valodu. Tās savu darbību P!K! vairs neatjaunoja. Pēc Latvijas okupācijas 1940. gadā kopā ar studentu korporācijām tika slēgts arī P!K!. P!K! uzdevumus pēc Otrā pasaules kara, trimdas apstākļos, daļēji pildīja 1949. gadā Eslingenē dibinātā Latvijas Korporāciju Apvienība (L!K!A!). P!K! darbība Latvijā atjaunota 1990. gada 15. martā. Šobrīd P!K! apvieno 20 latviešu un 1 krievu studentu korporāciju. 1925. gadā dibināts P!K! vīru koris, tas atjaunots 1999. gadā. No 1935. līdz 1940. gadam pastāvēja P!K! simfoniskais orķestris. No 1932 līdz 1940. gadam P!K! izdeva žurnālu Universitas. Kopš 1954. gada žurnālu izdod Latvijas korporāciju apvienība. Ap 2014. gadu sākās domstarpības dažu dalīborganizāciju vidū par jaunpieņemto Apvienoto Korporāciju komānu. 2014. gada novembrī dalību P!K! apturēja korporācijas Talavija un Lettonia. 2015. gada 21. septembrī Talavija izstājās no P!K!, bet 2016. gada 9. maijā to pašu izdarīja Lettonia. 2019.gadā par P!K! lēmumu ilgstošu nepildīšanu no P!K! tika izslēgta korporācija Lacuania. P!K! savā laikā dibinājušas korporācijas: Lettonia, Selonija, Lettgallia, Talavija un Fraternitas Lettica. Šobrīd P!K! sastāvā ietilpst šādas studentu korporācijas: V.Ščerbinskis, Uzticīgi Draugam, Rīga, 2010. Prezidiju Konventa mājas lapa «Talavija - C!C! vēsture». talavija.lv. Skatīts: 2022-05-28. «studentu korporācija “Lettonia”». enciklopedija.lv (angļu). Skatīts: 2022-05-28.