Semjons Alapins (krievu: Семён Зиновьевич Алапин; 1856. gada 19. novembris Sanktpēterburga - 1923. gada 15. jūlijs Heidelberga) bija ebreju izcelsmes Krievijas šahists. Piedzimis Lietuvas ebreju ģimenē, dažos avotos par viņa dzimšanas vietu tiek uzskatīta Viļņa. Mācību laikā Sanktpēterburgas inženieru institūtā kļuvis par vienu spēcīgākajiem Krievijas šahistiem. 1879. gadā dalījis pirmo vietu ar Mihailu Čigorinu Sanktpēterburgas šaha turnīrā, un Čigorins tikai pēc papildus partijām kļuvis par turnīra uzvarētāju. 1890. gadā Alapins zaudējis maču Čigorinam ar 3:7 (+3-7=0). 1894. gadā kļuvis par graudu eksporta firmas pārstāvi Berlīnē, Parīzē un Vīnē, kur arī pārsvarā dzīvojis līdz sava mūža beigām. Komercdarbības rezultātā ieguvis finiansiālu neatkarību. Piedalījies daudzos šaha turnīros: 1899. gadā 4. vieta Vīnē, 1901. gadā 2. vieta Vīnē, 1901. gadā 5. vieta Montekarlo, 1906. gadā 1. vieta Sanktpēterburgā, 1908. gadā 2. vieta Lodzā, 1909. gadā 2. vieta Minhenē, 1911. gadā 1. vieta Minhenes pilsētas šaha čempionātā. 1899. gadā nospēlējis neizšķirti maču ar Austrijas šaha meistaru Kārli Šlehteru — 3:3 (+1-1=4). Tajā pat gadā treniņmačā uzvarējis vienu no spēcīgākajiem Vācijas šahistiem Zīgbertu Tarrašu ar 5:4 (+4 -3 =2). 1911. gadā Minhenē zaudējis citam Austrijas šahistam Rūdolfam Špīlmanam ar 3½:6½ (+3-6=1). No 1898. gada līdz 1901. gadam izdevis Berlīnē šaha avīzi "Der Schachfreund". 1913. gadā Heidelbergā izdevis tāda paša nosaukuma šaha mācību grāmatu iesācējiem. Alapins ir devis nozīmīgu ieguldījumu šaha atklātņu teorijā. Daudzi atklātņu varianti ir nosaukti viņa vārdā: Alapina variants sicīliešu aizsardzībā: 1. e4 c5 2. c3 Alapina atklātne: 1. e4 e5 2. Ze2 Alapina gambīts franču aizsardzībā: 1. e4 e6 2. d4 d5 3. Le3 Alapina aizsardzība spāņu atklātnē: 1. e4 e5 2. Zf3 Zc6 3. Lb5 Lb4 Alapina variants Karo-Kana aizsardzībā: 1. e4 c6 2. c3 Alapina variants holandiešu aizsardzībā: 1. d4 f5 2. Dd3 Alapina variants dāmas gambītā: 1. d4 d5 2. c4 e6 3. Zc3 b6 Alapina - Steinica variants Evansa gambītā: 1. e4 e5 2. Zf3 Zc6 3. Lc4 Lc5 4. b4 Lxb4 5. c3 La5 6. 0-0 d6 7. d4 Lg4 Alapina - Sandersa variants Evansa gambītā: 1. e4 e5 2. Zf3 Zc6 3. Lc4 Lc5 4. b4 Lxb4 5. c3 La5 6. 0-0 d6 7. d4 Ld7 No šiem variantiem pašlaik populārākais ir Alapina variants sicīliešu aizsardzībā, kuru sekmīgi lieto daudzi mūsdienu lielmeistari, tajā skaitā arī Latvijas lielmeistars Jevgeņijs Svešņikovs. Best Russian Players St Petersburg 1879 Monte Carlo (1901) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)