Marte Olsbu-Reiselanne (norvēģu: Marte Olsbu Røiseland; dzimusi 1990. gada 7. decembrī) ir norvēģu bijusī biatloniste, 2022. gada ziemas olimpisko spēļu trīskārtējā čempione, 2021.—2022. gada Pasaules kausa kopvērtējuma uzvarētāja. Ar 13 Pasaules čempionāta zelta medaļām M. Olsbu-Reiselanne ir visu laiku vistitulētākā Norvēģijas biatloniste starp sievietēm. Ar biatlonu nodarbojas kopš 2005. gada. Pasaules kausa sacensībās debitēja 2012.—2013. gada sezonā 15 km individuālajā distancē Estešundā. Pirmo reizi individuāli vietu uz goda pjedestāja izcīnīja 2016. gada martā Pasaules kausa posmā Hantimansijskā, finišējot 3. vietā sprinta distancē. Sekmīgi startējusi 2014. gada Eiropas čempionātā Nove Mesto, kļūstot par čempioni sprintā. 2016. gada Pasaules čempionātā izcīnīja divas medaļas — zeltu stafetē un bronzu jauktajā stafetē. Savās pirmajās ziemas olimpiskajās spēlēs 2018. gadā Phjončhanā izcīnīja sudraba medaļas sprintā un jauktajā stafetē. 2019. gada Pasaules čempionātā Estešundā izcīnīja trīs zelta medaļas — jauktajā, pāru un sieviešu stafetē. 2018.—2019. gada sezonā sasniedza savu līdz šim labāko rezultātu Pasaules kausa kopvērtējumā — 4. vietu. 2020. gada Pasaules čempionātā Antholcā izcīnīja 5 zelta medaļas: sprintā, distancē ar kopēju startu, jauktajā stafetē, jauktajā pāru (1+1) stafetē un stafetē sievietēm (vienīgā sportiste līdz šim, kas bija izcīnījusi 5 zelta medaļas vienā čempionātā bija Laura Dālmeiere 2017. gadā), kā arī 2 bronzas medaļas: iedzīšanā un 15 km individuālajā distancē. Līdz ar to viņa ieguva medaļas visās septiņās disciplīnās, kļūstot par pirmo biatlonisti, kam izdevies šāds sasniegums (2023. gada Pasaules čempionātā to pašu atkārtoja viņas tautietis Juhanness Tīngnēss Bē). 2021. gada Pasaules čempionātā izcīnīja divas zelta godalgas — sieviešu un jauktajā stafetē. 2022. gada ziemas olimpiskajās spēlēs Pekinā kļuva par vienu no titulētākajiem sportistiem, izcīnot trīs zelta un divas bronzas medaļas, tādējādi tikai vienā disciplīnā (stafetē, kur Norvēģijas komanda bija 4. vietā) paliekot bez medaļas. 2021.—2022. gada sezonā uzvarēja PK absolūtajā kopvērtējumā, kā arī izcīnīja uzvaras sprinta un iedzīšanas ieskaitēs. Veselības problēmu dēļ bija spiesta izlaist 2022.—2023. gada sezonas pirmo daļu un sacensību apritē atgriezās tikai pēc gadu mijas Pasaules kausa posmā Pokļukā. 2023. gada Pasaules čempionātā Oberhofā izcīnīja divas zelta medaļas jauktajās stafetēs un bronzu iedzīšanā. 2023. gada 14. martā paziņoja par sportistes karjeras beigām pēc sezonas pēdējā posma Holmenkollenē. «Marte Olsbu Røiseland’s Mass Start comeback brings Gold Medal Number Five». biathlonworld.com (angļu). 2020. gada 23. februārī. Arhivēts no oriģināla, laiks: 2020. gada 23. februārī. Skatīts: 2020. gada 23. februārī. «Marte Olsbu Roeiseland returns to World Cup in Pokljuka». biathlonworld.com (angļu). 2022. gada 20. decembrī. Skatīts: 2023. gada 20. martā. «Marte Olsbu Roeiseland announces retirement». biathlonworld.com (angļu). 2023. gada 14. martā. Skatīts: 2023. gada 20. martā. Vikikrātuvē par šo tēmu ir pieejami multivides faili. Skatīt: Marte Olsbu-Reiselanne. Olympedia profils (angliski) The Sport.org profils (angliski) Munzüger Sport profils (vāciski) IBU profils (angliski) biathlon.com.ua profils (ukrainiski) FIS profils (distanču slēpošana) (angliski)