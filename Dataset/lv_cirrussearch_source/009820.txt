Rīgas vēstures un kuģniecības muzejs ir muzejs Rīgā, kurā izstādītas ekspozīcijas par Rīgas vēsturi, sākot ar pilsētas dibināšanu 1201. gadā un beidzot ar 20. gadsimta pirmo pusi. Rīgas vēstures un kuģniecības muzejs ir vecākais publiskais muzejs Latvijā un Baltijā, kā arī viens no vecākajiem Eiropā. Muzejs atrodas Vecrīgā, Rīgas Doma ansamblī (Palasta iela 4). 2018. gadā bija trešais apmeklētākais muzejs Latvijā (238 123 reizes). Muzeja krājumos ir vairāk nekā 500 000 eksponātu. Sākotnēji muzeja telpas būvētas kā klosterim domāta U veida piebūve Doma baznīcas dienvidu sienai ar iekšpagalmu. Austrumu un dienvidu daļās atradās klostera galvenās telpas; rietumdaļu izmantoja Rīgas Doma skola. Līdz 15. gadsimtam klosterī dzīvoja arī Domkapitula locekļi. 1524. gadā līdz ar Reformāciju klosteri slēdza. Par muzeja pirmsākumu uzskata 18. gadsimtu. Tā pamatā ir Rīgas ārsta Nikolausa fon Himzela privātā kolekcija. Pēc ārsta nāves viņa māte, Katrīna fon Himzele, pildot dēla pēcnāves vēlmi, uzdāvināja kolekciju Rīgas pilsētai. 1773. gada 22. februārī Rīgas rāte izveidoja muzeju, nodēvējot to Himzela vārdā. Muzejs atradās tā sauktajā Anatomijas teātrī Kalēju ielā 34/36 (ēka nav saglabājusies). 1791. gadā muzeju pārcēla uz Rīgas Doma ansambļa austrumu spārnu, ko pārbūvēja pilsētas bibliotēkas un muzeja vajadzībām. 1816. gadā muzejā atvēra īpašo Mākslas kabinetu, bet 1881. gadā apvienojot Himzela muzeja un pilsētas numismātikas kolekcijas, izveidoja Pilsētas monētu kabinetu. 1888.—1891. gadā, pievienojot muzeja eksponātus Rīgas muzejam, virs galerijas uzbūvēja papildus telpas muzeja un pilsētas arhīva vajadzībām. Apvienoto muzeju nosauca par Doma muzeju. 1962. gadā Doma baznīca kļuva par muzeja filiāli. 1964. gadā muzejs ieguva pašreizējo nosaukumu "Rīgas vēstures un kuģniecības muzejs". 1969. gadā muzejam administratīvi pievienoja Ainažu jūrskolas muzeju. 1970. gadā rekonstruēja 0,15 hektārus lielo Doma dārzu, kas atrodas muzeja iekšpagalmā un izveidots bijušās augstākās garīdzniecības kapsētas vietā. 21. gadsimtā tajā organizēja kultūras pasākumus. «Muzeja vēsture». Arhivēts no oriģināla, laiks: 2015. gada 24. septembrī. Skatīts: 2011. gada 17. septembrī. «Pērn apmeklētākais muzejs Latvijā bijis Turaidas muzejrezervāts». www.lsm.lv (latviešu). Arhivēts no oriģināla, laiks: 2019-05-14. Skatīts: 2019-05-15. Olga Fil. Rīga tête-à-tête. Rīga : Beaux-Arts, 2017. 27–33. lpp. ISBN 978-993-48690-1-3. Энциклопедия "Рига". Rīga : Galvenā enciklopēdiju redakcija. 1989. 309. lpp. ISBN 5-89960-002-0. Энциклопедия "Рига". Rīga : Galvenā enciklopēdiju redakcija. 1989. 488–490. lpp. ISBN 5-89960-002-0. «Rīgas Doma dārzs». Rīts.lv, Latvijas kultūras portāls (lv-LV). Skatīts: 2023-02-20. Oficiālā tīmekļa vietne