Artūrs Strautiņš (dzimis 1998. gada 23. oktobrī Jūrmalā) ir latviešu basketbolists, spēlē uzbrūkošā aizsarga un vieglā uzbrucēja pozīcijā. 2023. gadā pārstāv Itālijas A sērijas klubu Derthona Basket, bet iepriekš spēlējis vairākos citos šīs valsts klubos. Latvijas basketbola izlases spēlētājs. Jaunatnes basketbolā trenējies un spēlējis LJBL Daugavas sporta nama (DSN) sistēmā pie trenera Mārtiņa Fomina. Pārstāvējis arī DSN komandu LBL2. 2013.—2014. gada LBL sezonā pārstāvēja arī no jauniešiem veidoto komandu "LMT Basketbola akadēmija", vienlaikus turpinot spēlēt arī LBL2. Debijas spēlē 2013. gada oktobrī A. Strautiņš bija tikai 14 gadus 11 mēnešus un 27 dienas vecs, kļūstot par otro jaunāko spēlētāju Latvijas Basketbola līgas vēsturē (vēl jaunāks debitējis Kaspars Kambala). Spēlējis visu vecumu Latvijas jaunatnes izlasēs. 2014. gada Eiropas U16 čempionātā, kas notika Latvijā, Latvijas izlases sastāvā izcīnīja sudraba medaļu (komandu trenēja Jānis Gailītis). Kopš 2014. gada spēlē Itālijā, kur vairākas sezonas aizvadījis klubā Pallacanestro Reggiana. 2015. gada janvārī viņš 16 gadu vecumā debitēja Itālijas augstākajā līgā. Ieguvis Itālijas basketbola pilsonību. 2021. gada jūlijā, pēc spēlēšanas virknē citu Itālijas klubu, viņš atgriezās Redžo Emīlijas kluba sastāvā. Kopš 2023. gada vasaras pārstāv Itālijas A sērijas klubu Derthona Basket. Kopš 2018. gada A. Strautiņš ir Latvijas basketbola izlases spēlētājs. «Artūrs Strautiņš kļūst par otru jaunāko spēlētāju LBL vēsturē». Sportacentrs.com (latviešu). 2013-10-20. Skatīts: 2023-03-09. «Spēlētāja profils». Arhivēts no oriģināla, laiks: 2016. gada 5. martā. Skatīts: 2016. gada 1. martā. «16 gadu vecumā spēcīgajā Itālijas basketbola čempionātā debitē latvietis Strautiņš». sports.delfi.lv (latviešu). Skatīts: 2023-03-09. Proballers. «Arturs Strautins, Basketball Player». Proballers (angļu). Skatīts: 2023-03-09. Emiliano Carchia. «Arturs Strautins leaves Varese, joins Reggio Emilia - Sportando». Sportando (en-US), 2021-07-04. Skatīts: 2023-03-09. Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) RealGM Basketball profils (angliski)