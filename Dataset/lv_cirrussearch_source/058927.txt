Sanfina citānija (portugāļu: Citânia de Sanfins) ir Kastrejas kultūras arheoloģiskais piemineklis Portugālē, Pasušdefereiras municipalitātē. Apdzīvotās vietas celtniecība attīstījās vairākos etapos laikā starp 5. gadsimtu pr.Kr. un 2. gadsimtu. 3. gadsimtā citanijā sākās romiešu okupācija, līdz 4. gadsimtā tā tika pamesta. Šajā teritorijā atrodas Sv. Romanam veltīta kapela (ap 14. gadsimtu) un 34 kapavietas viduslaiku kapsētā (ap 13. gadsimtu). Arheoloģiskie izrakumi citānijā pirmo reizi tika veikti 1895. gadā Francisko Martina Sarmento un Hosē Leite de Vaskonselosa vadībā, bet beidzamā darbība šeit notika 1995. gadā, kad tika rekonstruēts viens nams un karavīra statujas kopija tika uzstādīta pie otrā aizsargmūra ieejas. Citānija tika sargāta ar trim aizsargmūru rindām, ar ārējo sienu, kas sargāja rietumus un dienvidus, kā arī ar aizsarggrāvi ziemeļos un dienvidos. Šie mūri tika veidoti no vietējiem granīta blokiem. Mūru iekšpusē tika konstatēti ap 160 namiem. Lielākā daļa namu ir apaļi ap 5 m diametrā, ar granīta akmens sienām un koniskiem jumtiem no ātri bojājoša materiāla. Šie nami veido kvartālus no 4 līdz 5 ēkām, kas iziet uz kopēju pagalmu un ir apjozti ar mūra sienu, veidojot 200–300 m² lielus gruntsgabalus. Citānijas nomalē tika atrasta publiskās pirts ēka. Sanfinā tika atrastas arī karavīru statujas, un viena no tām sargā galveno ieeju citānijā. Šeit ir galvenā iela, kas orientēta virzienā no ziemeļiem uz dienvidiem, un otršķirīgās ielas, kas orientētas no austrumiem uz rietumiem. Arheoloģiskie atradumi Sanfina citānijā ir attiecināmi uz dažādiem periodiem, piemēram: Portugāļu monētas: viena - Žuau I un divas - Sebastiana I. Nezināma 4. gadsimtā kalta monēta. 42 romiešu monētas no Tibērija līdz nezināmam 4. gadsimta imperatoram. Kastrejas kultūras, romiešu un vēlāko laiku keramika. Daudzi atradumi ir eksponēti vietējā Sanfina citānijas arheoloģijas muzejā Sanfins de Fereirā. Silva, Armando; Centeno, Rui (2014). "Escavações arqueológicas na Citânia de Sanfins (Paços de Ferreira): 1977-1978". Portugália. CM Paços de Ferreira. «Citânia de Sanfins». {} (pt-PT). Skatīts: 2020-08-05.