Bugenvila sala (angļu: Bougainville Island, tokpisins: Bogenvil) ir sala Bugenvilas autonomajā reģionā, Papua-Jaungvinejā. Sala atrodas Zālamana salu arhipelāgā. Lielākā salas pilsēta — Arava. Salas platība ir 9318 km2. 2019. gadā salā dzīvoja aptuveni 300 000 iedzīvotāji. Augstākā virsotne — Balbi kalns (2715 m). Bugenvila atrodas netālu no Zālamana Salām. Bugenvila tika apdzīvota pirms aptuveni 3 vai 4 tūkstošiem gadu, kad uz salas apmetās Austronēziešu tautas. Viņi uz salas audzēja cūkas, vistas un suņus, kā arī izmantoja obsidiāna rīkus. Kā pirmais eiropietis salu 1768. gadā apmeklēja franču pētnieks Luijs Antuāns de Bugenvils, kura vārdā arī sala ir nosaukta. 1899. gadā Vācijas impērija Bugenvilu pievienoja Vācu Jaungvinejai. 1902. gadā salā ieradās pirmie misionāri. Pirmā pasaules kara laikā Austrālija okupēja Vācijas Jaungvineju, ieskaitot Bugenvilu. 1920. gadā tā kļuva par Nāciju Līgas mandātteritoriju, kas atradās Austrālijas pārvaldībā. Otrā pasaules kara laikā salu mēģināja okupēt Japāna, bet nesekmīgi. 1975. gadā, kad Papua-Jaungvineja ieguva neatkarību, Bugenvila tika pasludināta par Ziemeļzālamanu Salu Republiku. Republikai neizdevās panākt jebkādu starptautisku atzīšanu un 1976. gadā tā nonāca Papua-Jaungvinejas pārvaldībā. Laika posmā no 1988. gada līdz 1998. gadam, uz salas norisinājās pilsoņu karš, prasot vairāk nekā 15 000 dzīvību. 1977. gadā sākās miera sarunas, kurās piedalījās Jaunzēlande. Tās noveda pie salas autonomijas. 2001. gadā tika parakstīts miera līgums, kurā ietilpa solījums par referendumu par neatkarību no Papua-Jaungvinejas. Referendums norisinājās 2019. gada nogalē. Bugenvila ir lielākā sala Zālamana salu arhipelāgā. Sala ir daļa no Zālamana salu lietus mežu ekozonas. Bugenvila un ziemeļos atrodamā Buka ir atdalītas ar 300 m platu šaurumu. Uz salas ir vairāki aktīvi un neaktīvi vulkāni. Zemestrīces notiek bieži, bet tās nerada lielus postījumus. 2019. gada novembrī Bugenvilā norisinājās neatkarības referendums, lai izlemtu, vai Bugenvilai ir jābūt neatkarīgai no Papua-Jaungvinejas. Rezultāts bija labvēlīgs salas suverenitātei. 98% balsu atbalstīja atdalīšanos no Papua-Jaungvinejas. «Bougainville set to hold long-awaited independence referendum». France 24 (angļu). 2019-09-27. Skatīts: 2021-01-15. «The remote, impoverished island sitting on a multi-billion-dollar gold mine». www.abc.net.au (en-AU). 2019-12-13. Skatīts: 2021-01-15. Vikikrātuvē par šo tēmu ir pieejami multivides faili. Skatīt: Bugenvila sala. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)