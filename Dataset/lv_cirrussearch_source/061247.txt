Pūkainais grīslis (latīņu: Carex hirta) ir mainīga izskata grīšļu dzimtas suga. Savvaļā tā ir sastopama Eiropā, tostarp ļoti bieži visā Latvijas teritorijā. Pūkainais grīslis ir daudzgadīgs, 10-50 cm garš grīšļu dzimtas lakstaugs, kurš pieder dažādvārpu grīšļu grupai, jo auga sievišķajiem ziediem ir 3 drīksnas un augļa pūslītim ir skaidri nodalīts, divzobains knābītis. Augs ir pelēkzaļš un apmatots. Stublājs ir stāvs un lapains. Lapas ir abpusēji apmatotas, 0,3-0,5 cm platas, īsākas vai tikpat garas, cik stublājs. Ziedkopas apakšējā seglapa ir apmēram stublāja garumā vai īsāka, apakšējai vārpiņai ir kātiņš. Visas vārpiņas ir stāvas. Auga galotnē ir 2-3 vīrišķās vārpiņas, zem tām ir 2-3 attālinātas sievišķo ziedu vārpiņas. Sievišķo ziedu vārpiņas ir līdz 6 cm garas. Augļa pūslītis ir pelēkbrūns, rievains, apmatots, tam ir garš, divzobains knābītis. Segplēksne ir brūna, ar gaišu svītru vidū, galā akotsmaila, īsāka nekā pūslītis. Zied maijā un jūnijā. «pūkainais grīslis - Carex hirta L. - Augi - Latvijas daba». www.latvijasdaba.lv. Skatīts: 2022-04-15.