Šis raksts ir par uzņēmumu. Par pilsētu skatīt rakstu Nokia (pilsēta). Nokia ir Somijā reģistrēts sakaru tīklu infrastruktūras uzņēmums. Tā galvenā mītne atrodas Espo. Līdz 2010. gadam Nokia bija pasaulē lielākais mobilo telefonu ražotājs, bet 2014. gadā šo biznesu (tagad Microsoft Mobile) pārdeva Microsoft. Savukārt 2016. gadā uzņēmumam pievienojās Francijas un ASV telesakaru iekārtu ražotājs Alcatel-Lucent. 2016. gadā Microsoft pārdeva Nokia mobilo telefonu zīmolu uzņēmumiem HMD global un FIH Mobile. Nokia bizness ir iedalīts četrās grupās: Mobile Networks, mobilo tīklu produkti, tīkla izvēršanas un tehniskā atbalsta pakalpojumi un ar tiem saistīto tīkla pārvaldība; IP and Fixed Networks, IP maršrutēšana, optiskie tīkli un fiksētie tīkli, kā arī Alcatel Submarine Networks (zemūdens kabeļi) uzņēmējdarbība; Cloud and Network Services, mākoņdatošanas un tīkla pakalpojumi; tā ir arī kā noteiktu produktu piegādes kanāls klientiem no citām uzņēmumu grupām; Nokia Technologies, augsti attīstīto tehnoloģiju izstrāde un intelektuālā īpašuma aizsardzības aktivitātes (patenti, tehnoloģijas un Nokia zīmols). Uzņēmuma pakļautībā ir pētniecības un inovāciju apakšnodaļa Bell Labs. Pamatraksts: Nokia vēsture Uzņēmums Nokia tika dibināts Somijas pilsētā Nokijā 1865. gadā un sākotnēji ražoja papīrmasu. Mūsdienu Nokia tika izveidota 1967. gadā. Līdz 2010. gadam Nokia bija pasaulē lielākais mobilo telefonu ražotājs. 2010. gadu sākumā tas zaudēja konkurencē strauji augošo viedtālruņu tirgū. 2014. gadā Nokia mobilo tālruņu biznesu iegādājās Microsoft (Microsoft Mobile). 2016. gadā Microsoft pārdeva bijušo Nokia mobilo telefonu biznesu Foxconn meitas uzņēmumam FIH Mobile un HMD global. 2016. gadā Nokia pievienoja Francijas un ASV telesakaru iekārtu ražotāju Alcatel-Lucent. 1995. gada 5. janvārī tika dibināts Nokia meitas uzņēmums Latvijā SIA Nokia telecommunications. 2000. gada 3. janvārī SIA Nokia telecommunications tika pārdēvēts par SIA Nokia Latvija. 2006. gada 18. decembrī tika dibināts Nokia Siemens Networks meitas uzņēmums Latvijā SIA Nokia Siemens Networks. 2013. gada 18. septembrī SIA Nokia Siemens Networks nosaukums tika mainīts uz SIA Nokia Solutions and Networks. 2017. gada 12. janvārī SIA Nokia Latvija tika dzēsts no Uzņēmumu reģistra. 2018. gada 2. martā SIA Alcatel-Lucent Baltics tika pievienots SIA Nokia Solutions and Networks. «Annual Results 2011» (PDF). Nokia Corporation. 2012. gada 26. janvāris. Arhivēts no oriģināla, laiks: 2012. gada 4. septembrī. Skatīts: 2012. gada 2. marts. Nokia. «Our company». Nokia. Arhivēts no oriģināla, laiks: 2014. gada 1. jūlijā. Skatīts: 2014.06.18. Nokia announces first phase of its new strategy, changes to operating model and Group Leadership Team Nokia, October 29, 2020 Pabeigta “Alcatel-Lucent Baltics” reorganizācija klientuportfelis.lv, Lursoft 05.03.2018