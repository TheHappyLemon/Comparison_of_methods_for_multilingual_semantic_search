NG-16 bija ASV uzņēmuma Northrop Grumman kravas kosmosa kuģa Cygnus (S.S. Ellison Onizuka) Starptautiskās kosmosa stacijas (SKS) apgādes misija NASA programmā Commercial Resupply Services 2 (CRS-2). Kravas kuģis orbītā tika palaists 2021. gada 10. augustā, darbību beidza 2021. gada 15. decembrī. Kosmosa kuģis nosaukts par godu pirmajam ASV Āzijas izcelsmes astronautam Elisonam Onizukam, kurš gāja bojā Challenger katastrofā 1986. gadā. Kopējā kravas masa bija 3729 kg. Kosmosa kuģa hermētiskajā nodalījumā atradās 3723 kg kravas: lietas apkalpei (1396 kg), rezerves daļas stacijas iekārtām (1037 kg), krava zinātniskajiem pētījumiem (1064 kg), datoru iekārtas (44 kg), ārpuskuģa aktivitāšu aprīkojums (15 kg). Nehermetizētā krava bija 48 kg. Kravā bija nanopavadoņu izmešanas iekārta SEOPS Slingshot Deployment System. Kuģa ārpusē bija infrasarkano sensoru prototipa iekārta PIRPL, ko Northrop Grumman izgatavoja pēc Space Development Agency un Missile Defense Agency pasūtījuma. Cygnus tika palaists 2021. gada 10. augustā 22:01:05 UTC ar nesējraķeti Antares 230+ no Vidusatlantiskā reģionālā kosmoporta (MARS) starta laukuma LP-0A. 12. augustā Cygnus pietuvojās stacijai. 10:07 UTC kosmosa kuģi satvēra ar stacijas manipulatoru, ko vadīja Ketrina Megana Makartūra. 13:42 UTC Cygnus bija pievienots pie Unity moduļa apakšējās pieslēgvietas. 17. novembrī uz kravas kuģi no ExPRESS Logistics Carrier 3 tika pārvietota eksperimentu iekārta STP-H6 un piestiprināta Cygnus ārpusē. 20. novembrī 13:00 UTC ar Canadarm2 manipulatoru, ko vadīja lidojuma vadītāji no zemes, Cygnus tika atvienots no Unity moduļa. 16:01 UTC tas tika palaists brīvā lidojumā. Tam paredzēts nepilnu mēnesi ilgs autonoms lidojums, kura laikā ar īpašiem sensoriem tiks novērota kosmiskā aparāta bremzēšanās. 15. decembrī kravas kuģis tika novadīts no orbītas; tas sasniedza atmosfēras blīvos slāņus un 06:25 UTC sadega virs Klusā okeāna dienvidu daļas. Northrop Grumman launches commercial resupply mission to space station Stephen Clark, spaceflightnow.com, 2021-08-10 Vikikrātuvē par šo tēmu ir pieejami multivides faili. Skatīt: NG-16. Cygnus NG-16 Mission Page Northrop Grumman Overview for Northrop Grumman's 16th Commercial Resupply Mission Arhivēts 2021. gada 14. augustā, Wayback Machine vietnē. NASA Cygnus-PCM (enhanced) Gunter Dirk Krebs