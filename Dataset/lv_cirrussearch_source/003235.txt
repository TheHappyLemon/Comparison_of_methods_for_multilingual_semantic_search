Džons Holdings (angļu: John Houlding; dzimis 1833. gadā, miris 1902. gadā) bija angļu biznesmenis un politiķis. Plašāk zināms kā panākumiem bagātākā Anglijas futbola kluba "Liverpool" dibinātājs. Holdings bija vairāku uzņēmumu dibinātājs Liverpūles pilsētā. Izglītību viņš ieguva Liverpūles koledžā. Īpaši aktīvs Holdings bija 19. gadsimtā, dibinot alus darītavu, kas ļāva neuztraukties par finansiālo situāciju atlikušajā dzīves daļā. Kā Konservatīvo partijas pārstāvis ticis ievēlēts Liverpūles domē, bet vēlāk ieņēmis arī mēra amatu. Tāpat viņš bija iesaistīts pirmā pilsētas profesionālā futbola kluba, "Everton", dibināšanā. Holdings klubam sarūpēja mājas spēļu vietu, no kolēģa Džona Orela izīrējot Enfīldas stadionu. Ar laiku Orels vairs nevēlējās izīrēt stadionu, tādēļ Holdings ierosināja to pārpirkt, kam kolēģis piekrita. Vairāki no "Everton" valdes locekļiem protestēja pret Holdinga lēmumu pārpikt stadionu, apvainojot viņu peļņas gūšanā no futbola komandas. 1882. gada martā "Everton" izlēma pamest Enfīldas stadionu, nopērkot "Goodison Park". Holdings un Orels tika pamesti ar tukšu stadionu. Abi uzņēmēji izlēma, ka šādā situācijā vienīgais pareizais lēmums bija dibināt jaunu futbola klubu, ko arī viņi izdarīja, izveidojot "Liverpool". Jaunā Liverpūles vienība savu pirmo maču aizvadīja 1892. gada 1. septembrī pret "Rotherham Town". «John Houlding». Arhivēts no oriģināla, laiks: 2008. gada 9. maijā. Skatīts: 2008. gada 15. aprīlī. John Houlding — Liverpool FC — LFC Online