Amandīne Aurora Lusila Dipēna (franču: Amandine Aurore Lucile Dupin, baronese Didevana (Baronne Dudevant), vairāk pazīstama ar pseidonīmu Žorža Sanda (George Sand), 1804. gada 1. jūlijs — 1876. gada 8. jūnijs) bija franču rakstniece, romantisma pārstāve. Dzimusi Parīzē 1804. gadā kā Aurora Dipēna. Saksijas Morica mazmazmeita. Pēc tēva nāves 1808. gadā viņa dzīvoja pie tēva mātes Noānas pilī Francijas vidienē. Šeit viņa iepazinās ar lauku dzīvi un ļaudīm. Šī apgabala vienkāršā, bet īstas lauku poēzijas pilno dabu viņa arī bieži aprakstīja savos darbos (īpaši romānā "Mazā Fadete") No 1817. līdz 1820. gadam Aurora mācījās klostera skolā. 1821. gadā mira viņas vecāmāte un Aurora mantoja viņas īpašumus. Apprecējās ar baronu Didevānu, bet 1831. gadā šķīrās no vīra un kopā ar savu meitu Solanžu devās uz Parīzi. Tur viņa sāka strādāt literāru darbu un pieņēma pseidonīmu Žorža Sanda (George Sand). Žoržas Sandas darbi saista ar sirsnību un bagātu jūtu pasauli. Viņas daiļrade ir romantiska un liriska. Viņas varoņi nāk no ikdienas, bet rakstnieces iztēlē tiek idealizēti. Žorža Sandas literāro darbību sadala 3 periodos: Romantisma un lirisma pilni kaislību romāni, kuros tiek aizstāvētas sieviešu tiesības ("Indiāna", "Valentīna"); Revolucionāri romāni, kuri nostājas pret sava laikmeta nebūšanām jeb romantiski sociālie romāni ("Konsuela", "Grāfiene Fon Rūdolšate"); Romāni, kuros pausts lauku idilles tēlojums ("Mazā Fadete"). Iespējams nepareizi iztulkots vārds Žoržas Sandas klausāmgrāmatas (franciski)