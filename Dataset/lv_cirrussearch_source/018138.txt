SpaceX CRS-2 jeb SpaceX Commercial Resupply Services 2 bija ASV privātā uzņēmuma SpaceX bezpilota kravas kosmosa kuģa Dragon lidojums uz Starptautisko kosmosa staciju. To orbītā palaida 2013. gada martā. Pēc 25 dienām Dragon nolaižamais aparāts veica kontrolētu nolaišanos okeānā. Transportkuģa hermētiskajā sekcijā atradās 677 kg kravas (575 kg bez iepakojuma): mantas apkalpei, eksperimentu aparatūra un materiāli, rezerves daļas. Uz zemi atgriežamā krava bija plānota ar masu 1370 kg (1210 kg bez iepakojuma). Pirmoreiz izmantota nehermētiskā kravas sekcija, kurā tika transportēti divi Heat Rejection Subsystem Grapple Fixtures (HRSGFs) — manipulatora satveršanas ierīces, kas paredzētas speciāli stacijas radiatoriem. Dragon tika palaists 2013. gada 1. martā 15:10:13 UTC ar nesējraķeti Falcon 9 no Kanaveralas zemesraga Gaisa spēku stacijas starta laukuma SLC-40. Kravas kuģis veiksmīgi tika ievadīts orbītā, bet drīz tika noskaidrots, ka nedarbojas trīs no četriem tā dzinēju blokiem. Vēlāk izdevās aktivizēt visus dzinējblokus. Sākotnēji bija paredzēts uz SKS nokļūt 2. martā, bet pēc problēmām ar dzinējiem tuvošanās operācijas tika pārceltas uz nākamo dienu. 3. martā dzinēji darbojās kā paredzēts, un 10:31 UTC Dragon tika satverts ar manipulatoru Canadarm2, kuru no stacijas iekšienes vadīja Kevins Fords un Tomass Maršbērns. Kontakts ar Harmony moduli notika 13:44, un kosmosa kuģis pilnībā bija pieslēgts 13:56 UTC. 7. martā aptuveni 20:00 UTC ar stacijas manipulatoru no Dragon vaļējā kravas nodalījuma tika izņemti abi HRSGF. Atvienošanās no SKS un nolaišanās bija plānota 25. martā, bet nelabvēlīgu laikapstākļu dēļ atvienošanās tika atlikta par diennakti. 26. martā 08:10 UTC Dragon ar manipulatoru tika atvienots no Harmony moduļa. 10:56 UTC kosmosa kuģis tika atlaists no robotrokas. 15:42:33 UTC sākts bremzēšanas manevrs, kas ilga 9 minūtes 59 sekundes. 15:56 UTC atdalījās Dragon nolaižamais aparāts, kas iegāja atmosfērā. 16:34 UTC Dragon nolaidās Klusajā okeānā punktā ar koordinātām 30,52° ziemeļu platuma 120,04° rietumu garuma. Kosmosa kuģa lidojuma ilgums bijis 25 dienas, 1 stunda 24 minūtes. Cargo Manifest Next SpaceX Dragon Spacecraft on Track for March 1 Launch Ben Evans, AmericaSpace 2013 - Launches to Orbit and Beyond Dragon cargo craft's trunk unpacked by robot arm STEPHEN CLARK, SPACEFLIGHT NOW, 2013-03-07 (angliski) SpaceX CRS-2 Mission Status Center Stephen Clark, SPACEFLIGHT NOW Press kit Arhivēts 2018. gada 28. septembrī, Wayback Machine vietnē.