Bariss Kits (baltkrievu: Барыс Уладзіміравіч Кіт; dzimis 1910. gada 6. aprīlī [v.s. 24. martā], miris 2018. gada 1. februārī) ir baltkrievu izcelsmes ASV raķešu zinātnieks. Bariss Kits dzimis Sanktpēterburgā, Krievijas Impērijā. Viņa tēvs bija baltkrievs, strādāja Pasta un telegrāfa ministrijā. 1918. gadā ģimene atgriezās tēva dzimtajā ciemā Aharodniki Baltkrievijā, kas drīz nonāca Polijas kontrolē. 1928. gadā Kits iestājās Viļņas Universitātē Fizikas un matemātikas fakultātē. 1933. gadā ieguva maģistra grādu matemātikā. Jau universitātes 3. kursā Bariss Kits sāka mācīt matemātiku Viļņas baltkrievu ģimnāzijā, un 1939. gadā viņš kļuva par šīs ģimnāzijas direktoru. Pēc Viļņas apgabala nonākšanas Lietuvas kontrolē Kits atgriezās Baltkrievijā un kļuva par Navahrudakas vidusskolas direktoru. Vācu okupācijas laikā viņš bija skolotājs Lebedevas skolā un skolotāju semināra direktors. Uz aizdomu pamata par sakariem ar partizāniem Kits tika arestēts, bet atbrīvošanu panāca viņa bijušie skolnieki. 1943. gadā Kits izveidoja tirdzniecības skolu Maladzječnā. 1944. gadā, vācu karaspēkam atkāpjoties, Kits devās uz Vāciju. Minhenē viņš mācīja matemātiku ukraiņu skolā. Studēja Minhenes Universitātes medicīnas fakultātē. 1948. gada beigās Bariss Kits devās uz ASV, kur Sautriverā strādāja farmācijas uzņēmumā. 1950. gadā viņš pārcēlās uz Losandželosu, kur strādāja par ķīmiķi vairākos uzņēmumos. 1954. gadā kopā ar sievu Ņinu ieguva ASV pilsonību. 1950. gadu vidū Kits sāka strādāt North American Aviation, nodarbojoties ar šķidrā ūdeņraža izmantošanu raķešdzinējos. Piedalījās spārnotās raķetes NAVAHO izstrādē. Pēc NAVAHO projekta atcelšanas Kits piedalījās citos kosmiskajos projektos. 1958. gadā viņš sāka strādāt ASV Gaisa spēku departamenta Astronautikas birojā kā starptautiskās astronautikas (īpaši PSRS) eksperts un valsts padomnieks. 1960. gadā R. Kits kopā ar F. Ordveju sarakstīja grāmatu "PSRS Kosmosa pētniecība un attīstība". 1960. gadā izdota viņa sarakstītā vēsturē pirmā mācību grāmata par raķešdegvielām. 1963. gadā Kits saka strādāt International Telephone and Telegraph Corporation Astronautikas birojā. Viņš bija uzņēmuma prezidenta padomnieks un strādāja matemātiķu grupā, kas nodarbojās ar Mēness misiju atbalstu. Vēlāk Kits sāka strādāt ASV Sakaru departamenta Nacionālajā standartu birojā, kur viņš pētīja administrēšanas efektivitātes palielināšanas matemātiskās metodes. Paralēli viņš pasniedza matemātiku Mērilendas Universitātē. 1972. gadā Bariss Kits pārcēlās uz Vāciju Frankfurtē pie Mainas. Viņš bija Mērilendas Universitātes Eiropas nodaļas matemātikas profesors. 1982. gadā Rēgensburgas Universitātē Kits ieguva filozofijas doktora grādu matemātikas un zinātnes vēsturē. «Памёр самы стары беларус сьвету, асьветнік і навуковец Барыс Кіт». svaboda.org. Vikikrātuvē par šo tēmu ir pieejami multivides faili. Skatīt: Bariss Kits. Boris Kit Archives of Belarus