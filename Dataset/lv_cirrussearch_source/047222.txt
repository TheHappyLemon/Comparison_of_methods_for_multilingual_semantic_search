Pārtēriņa kredīts, pārsnieguma kredīts jeb overdrafts (no angļu: overdraft) ir noteiktais naudas pārsniegums virs kontā ieskaitītajiem personiskajiem naudas līdzekļiem un īstermiņa aizdevums bez konkrēta izmantošanas mērķa kontā, kurā tiek ieskaitīti klienta regulārie ienākumi vai darba alga. Konta pārsnieguma kredīta limits ir saistīts ar klienta algas lielumu un tiek izmantots kā naudas plūsmas vadības instruments, kad laikus nesakrīt klienta ieņēmumi ar izdevumiem. Overdrafta limits ir atkarīgs arī no kredītiestādes kredītpolitikas, tomēr parasti tas ir 1—4 klienta mēnešalgu apmērā. Pārtēriņa kredītus iedala divos veidos: saskaņotajā un nesaskaņotajā overdrafta limitā. Pirmajam veidam limits tiek iepriekš saskaņots ar kredītiestādi. Otrajam veidam limits nav iepriekš saskaņots ar kredītiestādi, bet klients izmanto vairāk naudas līdzekļu, nekā bijis kontā, kā arī gadījums, kad bijis patērēts vairāk, nekā ļāvis iepriekš saskaņotais limits. Gadījumā, ja limits ir pārsniegts vai vispār nebija iepriekš saskaņots, tad procentu likme ir lielāka. Klientam jāmaksā procenti par izmantoto kredītlimita daļu, tomēr, ja pārtēriņa kredīts netiek izmantots, mēneša procenti par to nav jāmaksā. Nauda, kas atrodas algas kontā, var bez iepriekšēja brīdinājuma tikt pārskaitīta pārtēriņa kredīta saistību segšanai, ja tas nav bijis laikus izdarīts. «FKTK Klientu Skola - Finanšu pakalpojumi». www.klientuskola.lv. Arhivēts no oriģināla, laiks: 2019. gada 20. februārī. Skatīts: 2019. gada 20. februārī. «Naudas skola / Terminu vārdnīca». www.naudasskola.lv. Arhivēts no oriģināla, laiks: 2020. gada 23. septembrī. Skatīts: 2019. gada 20. februārī. «Overdrafts explained». www.moneyadviceservice.org.uk (angļu). Skatīts: 2019. gada 20. februārī.