Žaks Dominiks Vilkinss (Jacques Dominique Wilkins; dzimis 1960. gada 12. janvārī) ir bijušais amerikāņu basketbolists, spēlējis vieglā uzbrucēja pozīcijā. 1982. gada NBA draftā viņu Jūtas "Jazz" izraudzijās ar kopējo 3. kārtas numuru, taču spēlētājs tika aizmainīts uz Atlantas "Hawks", kur aizvadīja lielāko karjeras daļu. Vēl D. Vilkinss spēlēja NBA klubos Losandželosas "Clippers", Bostonas "Celtics", Sanantonio "Spurs", Orlando "Magic", kā arī pa sezonai aizvadīja Grieķijas līgas kluba Panathinaikos un Itālijas kluba Fortitudo Bologna sastāvos. Karjeras laikā viņš piedalījās deviņās NBA Visu zvaigžņu spēlēs, divas reizes uzvarēja slam dunk konkursā (kopumā piedalījies piecos konkursos — 1984, 1985, 1986, 1988, 1990). 1985.—1986. gada sezonā viņš bija visas līgas rezultatīvākais spēlētājs ar vidēji spēlē gūtiem 30,3 punktiem. Debijas sezonā viņš tika iekļauts līgas simboliskajā debitantu izlasē, vairākkārt ticis iekļauts līgas simboliskajās izlasēs (pirmajā, otrajā un trešajā). D. Vilkinss ir viens no sešiem spēlētājiem līgas vēsturē, kas 10 sezonas pēc kārtas vidēji spēlē guvuši vismaz 25 punktus. Sekmīgi spēlēja arī Eiropā — Panathinaikos sastāvā guva uzvaru 1995.—1996. gada Eirolīgas sezonā, viņš tika atzits par Final Four vērtīgāko spēlētāju (MVP). ASV izlases sastāvā uzvarēja 1994. gada Pasaules čempionātā. 2006. gadā viņš tika uzņemts Basketbola slavas zālē. D. Vilkinsa brālis Džeralds Vilkinss un brāļa dēls Demjens Vilkinss arī ir basketbolisti, kas spēlējuši NBA. Oficiālā mājaslapa (angliski) NBA profils (angliski) Basketball Reference profils (angliski) Džeimsa Neismita piemiņas Basketbola slavas zāles profils (angliski)