Šis raksts ir par latviešu TV raidījumu. Par ASV filmu skatīt rakstu Aizliegtais paņēmiens (filma). "Aizliegtais paņēmiens" ir izmeklējošās žurnālistikas televīzijas raidījums Latvijas Televīzijas pirmajā kanālā. Raidījums tiek ierakstīts. Tā pārraidīšanas laiks LTV1 kanālā ir pirmdienās, plkst. 19.30, vēlāk 19.00, 19.10, bet tagad 18.55. Tā autors un vadītājs ir žurnālists Guntis Bojārs. Katru pārraidi iedala divās daļās: operācijas daļā un diskusijas daļā. Operācijas daļā LTV žurnālisti, izmantojot gan publisku informāciju, gan slēptās kameras novērojumus, apskata kādu tēmu, savukārt diskusijas daļā raidījuma vadītājs Guntis Bojārs intervē parasti trīs studijas viesus. Raidījumā ir apskatītas tādas tēmas kā ēnu ekonomika, sabiedrības un policijas attieksme pret iespējamu vardarbību ģimenē un Latvijas atpazīstamāko simbolu popularitāte. Katra raidījuma sērija sākas ar īsu raidījuma aprakstu. Tiek rādīti samontēti kadri ar Rīgas ainavu un garāmgājēji, bet šie kadri ir paātrināti. Starp ainavām parādās arī raidījuma vadītājs Guntis Bojārs, kurš stāv uz LTV terases. Fonā tiek atskaņota titulmūzika. Gandrīz visas sērijas (izņemot speciālizlaidumi) sākas ar šādu ievadfrāzi, ko lasa Aigars Rozenbergs: Mūs iespējams nosodīs, bet, piedodiet, nereti tikai tā var uzzināt notikumu, likumu un sabiedrības īsto seju. Kā ir patiesībā? "Aizliegtais paņēmiens". Pamatraksts: Raidījuma "Aizliegtais paņēmiens" operāciju saraksts 2015. gadā raidījuma piecsēriju speciālizlaidums "Operācija: "Bistro Frics"" saņēma Latvijas žurnālistu asociācijas balvu. Šajā raidījumu sērijā LTV žurnālisti atvēra kartupeļu frī kiosku "Frics". 2017. gadā raidījuma piecsēriju speciālizlaidums "Operācija: "Tokija"" saņēma Latvijas Darba devēju konfederācijas balvu. Šajā raidījumu sērijā žurnāliste strādāja kā trauku mazgātāja restorānā Tokyo City un ar slēpto kameru nofilmēja ilgstošu aplokšņu algu maksāšanu restorānā. 2019. gadā raidījuma veidotā divu sēriju "Izlaušanās spēle "Latvija"" ieguva Latvijas žurnālistu savienības izcilības balvu. Tāpat šī sērija bija izvirzīta Eiropas raidorganizāciju apvienības (EBU) orģinālformātu skatei, kura norisinājās EBU Radošuma forumā, Romā, Itālijā, 2019. gada septembrī. Tā ieguva galveno balvu. LTV Ziņu dienesta direktore Iveta Elksne par raidījuma panākumiem Eiropā: “Pirmkārt, kaut kas tāds ir noticis pirmo reizi. Otrkārt, mēs esam spējuši konkurēt ar lieliem un finansiāli ļoti stipriem medijiem. Paldies, protams, arī komandai par spēju iziet no ierastajiem satura rāmjiem un profesionāli to arī realizēt,” — Iveta Elksne 2020. gadā raidījuma sērija "Operācija: Centrāltirgus cigarešu mafija" saņēma Latvijas žurnālistu savienības izcilības balvu. «LŽA Izcilības balvas 2015 uzvarētāji». LŽA. Arhivēts no oriģināla, laiks: 2018. gada 17. septembrī. Skatīts: 2018. gada 7. februārī. «LDDK balva – LTV «Aizliegtajam paņēmienam»». LSM. Skatīts: 2017. gada 11. novembrī. ««Aizliegtā paņēmiena» izlaušanās spēles «Latvija» formāts atzinīgi novērtēts Eiropā (lsm.lv)». «Žurnālistikas Izcilības balvas - arī sabiedriskajiem medijiem: «Cigarešu mafijai», «Izmisuma zonā» un jaunajam žurnālistam». lsm.lv. 2020. gada 21. augustā. Skatīts: 2020. gada 30. augustā. Raidījuma mājaslapa Raidījuma konts Facebook