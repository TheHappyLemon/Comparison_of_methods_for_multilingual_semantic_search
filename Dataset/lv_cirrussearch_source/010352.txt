Ēriks Marlons Bišops (angļu: Eric Marlon Bishop; dzimis 1967. gada 13. decembrī), pazīstams kā Džeimijs Fokss (Jamie Foxx), ir amerikāņu aktieris, dziedātājs, dziesmu autors, komiķis un radio raidījumu vadītājs. Plašāku atpazīstamību viņš ieguva pēc Reja Čārlza lomas 2004. gada biogrāfiskajā filmā "Rejs" (Ray), par ko viņš saņēma Amerikas Kinoakadēmijas balvu, BAFTA kino balvu, Zelta globusa balvu un Ekrāna aktieru ģildes balvu kā labākais aktieris. Tajā pašā gadā viņu arī nominēja Amerikas Kinoakadēmijas balvai kategorijā "Labākais aktieris otrā plāna lomā" par lomu kriminālfilmā "Līdzzinātājs". Vēl atveidojis seržantu Saiksu filmā "Podpauris" (2005), ierakstu kompānijas vadītāju Kērtisu Teiloru jaunāko filmā "Sapņu meitenes" (2006), detektīvu Rikardo Tubsu televīzijas seriāla Maiami Vice 2006. gada adaptācijā, titullomu filmā "Atsvabinātais Džango" (2012), superļaundari Elektro filmās "Apbrīnojamais Zirnekļcilvēks 2" (2014) un "Zirnekļcilvēks: Mājupceļa nav" (2021), Villu Staksu filmā "Enija" (2014), gangsteri Batu / Leonu Džefersonu III filmā "Zaļknābis pie stūres" (2017) un Valteru Makmiljanu filmā Just Mercy (2019), par ko viņš saņēma Ekrāna aktieru ģildes balvu. 1991. gadā Fokss pievienojās aktieriem skeču komēdijas šovā In Living Color, kurā darbojās līdz pat šova beigām 1994. gadā. Pēc šiem panākumiem viņš izveidoja savu televīzijas šovu The Jamie Foxx Show (1996—2001). Fokss kā mūziķis ir saņēmis Grammy balvu, un izdevis četrus albumus. 2007. gadā Džeimijs Fokss ieguva savu zvaigzni Holivudas Slavas alejā. Vikikrātuvē par šo tēmu ir pieejami multivides faili. Skatīt: Džeimijs Fokss. Encyclopædia Britannica raksts (angliski) Brockhaus Enzyklopädie raksts (vāciski) Oficiālā tīmekļa vietne IMDb profils (angliski) AllMovie profils (angliski) Box Office Mojo profils (angliski)