Verica Nedeļkoviča (serbu: Верица Недељковић; dzimusi kā Jovanoviča (serbu: Јовановић) 1929. gada 16. septembrī Čačakā, mirusi 2023. gada 13. decembrī Belgradā) bija Serbijas starptautiskā lielmeistare šahā (1978). No 1950. gadu vidus līdz 1960. gadu beigām bijusi viena no vadošajām Dienvidslāvijas šahistēm. Sešas reizes uzvarējusi Dienvidslāvijas sieviešu šaha čempionātos (1950, 1951, 1952, 1953, 1958, 1965). Daudzu starptautisko šaha turnīru laureāte, tajā skaitā divas reizes pēc kārtas uzvarējusi Belgradas sieviešu šaha turnīrā (1961, 1962). Piecas reizes piedalījusies Pasaules šaha čempiones izcīņas cikla pretendentu turnīros, kuros lielāko panākumu guvusi 1959. gadā Plovdivā, kad bijusi otrā aiz uzvarētājas Kiras Zvorikinas. Arī pārējos pretendentu turnīros ierindojusies pirmajā desmitniekā: 1955. gadā bijusi 6. vietā, 1961. gadā ieņēmusi 4. vietu, 1964. gadā palikusi 9. vietā, bet 1967. gadā bijusi 6. vietā. Pārstāvējusi Dienvidslāvijas izlasi Pasaules šaha olimpiādēs, kurās piedalījusies 2 reizes (1963-1966). 1963. gadā komandu vērtējumā izcīnījusi sudraba medaļu, bet individuālajā vērtējumā izcīnījusi zelta medaļu, sasniedzot simtprocentīgo rezultātu - 12 punkti no 12 iespējamajiem. Par panākumiem turnīros FIDE 1954. gadā Nedeļkovičai piešķīra starptautiskās meistares (WIM), bet 1978. gadā - starptautiskās lielmeistares (WGM) goda nosaukumu. Pēc izglītības bijusi kuģubūves inženiere, tehnisko zinātņu kandidāte. Strādājusi par lektoru Belgradas Universitātes Politehniskajā fakultātē. Bijusi precējusies ar šahistu, šaha treneri un ārstu pēc profesijas — Srečko Nedeļkoviču (1923—2011). Mirusi 2023. gada 13. decembrī Belgradā 94 gadu vecumā. 1959 Candidates Tournament «1955 Candidates Tournament». Arhivēts no oriģināla, laiks: 2016. gada 12. jūnijā. Skatīts: 2016. gada 4. augustā. 1961 Candidates Tournament 1964 Candidates Tournament «1967 Candidates Tournament». Arhivēts no oriģināla, laiks: 2016. gada 3. martā. Skatīts: 2016. gada 4. augustā. OlimpBase :: Women's Chess Olympiads :: Verica Nedeljković In Memoriam - Srecko Nedeljkovic IN MEMORIAM – VERICA NEDELJKOVIĆ (1929-2023) Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)