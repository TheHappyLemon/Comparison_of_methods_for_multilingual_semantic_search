Sniegbaltā ūdensroze (latīņu: nymphaea candida) ir daudzgadīgs ūdensrožu dzimtas ūdensaugs. Augs diezgan bieži ir sastopams stāvošos vai lēni tekošos ūdeņos. Saknenis ir spēcīgi attīstīts, uz tā redzamas lapu kātu atliekas. Lapas pamīšus, vienkāršas, peldošas un iegrimušas. Lapas plātne apaļi ovāla, 10—30 cm plata, plātnes sirdsveida iegriezums dziļš un pārsniedz 1/3 plātnes garuma. Zied no jūnija līdz augustam. ziedi balti, 7—12 cm diametrā, gandrīz bez smaržas. kauslapas 4, iegareni olveidīgas, noziedot nenokrīt. Drīksna sarkana, paretam arī dzeltena, ar 6—15 stariem, vidū stipri iespiesta. Putekšņi eliptiski, ar kārpiņām. Auglis olveida, tā virsma ar rētiņām. Auglis nogatavojas zem ūdens un atveras ar nekārtniem plīsumiem. Sēklas peldošas. Vairojas galvenokārt veģetatīvi ar sakneņiem, arī ar sēklām. Aizsargājamais augs (4. kategorija).