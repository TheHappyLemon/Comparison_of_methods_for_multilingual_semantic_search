Sūsa (arābu: سوسة, franču: Sousse) ir pilsēta Tunisijas ziemeļaustrumos, Vidusjūras Hammāmātas līča krastā, Sūsas vilājata administratīvais centrs. Ar 271 428 iedzīvotājiem (2013. gada dati) tā ir trešā lielākā pilsēta valstī. Sūsas aglomerācijā dzīvo virs 600 000 iedzīvotāju. Mūsdienās pilsētas ekonomikas ievērojama daļa ir tūrisms. Var uzskatīt, ka Sūsu ap 9. gadsimtu p.m.ē. dibināja feniķieši no Tīras un tā ir vecāka par Kartāgu. Feniķiešu un pūniešu laikā, pilsētas nosaukums bija DRMT (𐤃‬𐤓‬𐤌𐤕‬) jeb ʾDRMT (𐤀𐤃‬𐤓‬𐤌𐤕‬). Pēc tam, kad 6. gadsimtā p.m.ē. Tīru aplenca Nebukadnecars II, Sūsa nokļuva Kartāgas pakļautībā. Trešā pūniešu kara laikā (149 pmē – 146 pmē) pilsēta nostājās romiešu pusē, tāpēc tā netika nopostīta. Romiešu laikā pilsētas nosaukums bija Hadrumeta (Hadrumetum). 3. gadsimtā Hadrumeta bija romiešu Bizacēnas provinces centrs. 434. gadā pilsētu nopostīja vandaļi. Vandaļu kara (533 – 534) rezultātā Bizantija ieņēma un atjaunoja pilsētu. 7. gadsimtā to iekaroja Umajādu kalifāts un nopostīja to pilnībā. Pēc musulmaņu iekarojumiem jaunais Sūsas pilsētas centrs attīstījās apmēram 10 kilometrus no vecās Hadrumetas. Aglabītu valdīšanas laikā Sūsa bija galvenā valsts osta. 870. gadā Aglabīti nopostīja Maltas seno galvaspilsētu Mdinu. Izlaupīto baznīcu daļas tika izmantotas Sūsas vecpilsētas izbūvē. 1881. gadā Tunisija kļuva par Francijas protektorātu. Pirms pirmā pasaules kara Sūsā dzīvoja apmēram 25 000 iedzīvotāju, no kuriem 10 000 franču un 5 000 citu eiropiešu. Pēc Tunisijas neatkarības nodibināšanās 1956. gadā pilsētas iedzīvotāju skaits strauji pieauga. 1988. gadā Sūsas medīna tika iekļauta UNESCO Pasaules mantojuma sarakstā. 2015. gadā kūrortā 10 kilometrus no pilsētas centra terorists uzbruka viesnīcai, nogalinot 38 cilvēkus. Oficiālā tīmekļa vietne Vikikrātuvē par šo tēmu ir pieejami multivides faili. Skatīt: Sūsa. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Sūsas ceļojumu padomi no Wikivoyage (angliski)