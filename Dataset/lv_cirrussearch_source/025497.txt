Electrolux AB ir Zviedrijā reģistrēts uzņēmums, kas ražo sadzīves tehniku. Galvenais birojs atrodas Stokholmā. Uzņēmums ir dibināts 1919. gadā. Galvenie Electrolux izstrādājumi: ledusskapji, saldētavas, ēdiena gatavošanas ierīces, trauku mazgājamās mašīnas, veļas mašīnas, gludekļi, putekļu sūcēji, gaisa attīrītāji un citas mājsaimniecības iekārtas. Electrolux akcijas tiek kotētas biržā Nasdaq Stockholm (simbols ELUX B). Lielākie akcionāri (2022. gada decembrī): Investor AB (17,9 %), Handelsbanken Funds (5,4 %), Swedbank Robur Funds (4,4 %), Alecta Occupational Pension (3,7 %), BlackRock, Inc. (2,9 %), Vanguard (2,7 %). Uzņēmuma pirmsākumi saistīti ar Stokholmā bāzētiem uzņēmumiem Lux AB un Elektromekaniska AB. Lux 1901. gadā dibinājis Svens Kārlsons, un tas ražoja petrolejas lampas dzelzceļa stacijām. 1912. gadā Lux piederēja rūpnīcas Lilla Essingen salā Stokholmā un Rīgā. Tā kā konkurence lampu tirgū pieauga, Lux sāka ražot elektriskos vakuuma putekļu sūcējus pēc amerikāņu modeļa Santo parauga. Aksels Venners-Grens (Axel Wenner-Gren) kļuva par Lux aģentu Vācijā, Lielbritānijā un Francijā. Tādus pašus putekļu sūcējus sāka ražot arī 1910. gadā dibinātais uzņēmums Elektromekaniska. 1915. gadā Aksels Venners-Grens dibināja tirdzniecības uzņēmumu Svenska Elektron (vēlāk Finans AB Svetro). Tā darbības metode demonstrēt produktus mājās un pārdošanu veikt uz nomaksu guva lielu atsaucību. 1916. gadā Elektron nopirka uzņēmumu Elektromekaniska. 1918. gadā starp Lux un Svenska Elektron, kuros vairākuma akcionārs bija Venners-Grens, tika noslēgts līgums, pēc kura Lux pārņēma Elektron operācijas, savukārt Elektron nopirka 49 % Lux kapitāldaļu. Elektromekaniska ražošanas aprīkojums tika pārcelts uz Lux ražotni Lilla Essingen. 1919. gada 29. augustā Svenska Elektron meitas uzņēmums Elektromekaniska AB nomainīja nosaukumu uz AB Elektrolux, kļūstot par tirdzniecības uzņēmumu un pārdodot Lux zīmola putekļu sūcējus. Ražošanas apjomi pieauga, un Mūtalā tika atvērta ražotne. Tika sākta ledusskapju ražošana. Pirmo putekļu sūcēju rūpnīcu ārpus Zviedrijas atklāja 1926. gadā Berlīnē. Drīz ražotnes atvēra Anglijā un Francijā. 1931. gadā ražošana sākās ASV Oldgrīnvičā, Konektikutā. 1934. gadā Elektrolux no Aksela Vennera-Grena nopirka uzņēmumu Volta. 1936. gadā rūpnīca tika atvērta Austrālijā. Otrais pasaules karš paralizēja daudzas Elektrolux ražotnes. Mājsaimniecības ierīču izlaišana strauji samazinājās, bet tika sākta ražošana armijas vajadzībām, piemēram gaisa filtru izgatavošana. 1941. gadā uzņēmums nopirka piekarināmo dzinēju ražotāju Archimedes; tika izlaista ēdiena pagatavošanas ierīce Assistent, kas bija viens no uzņēmuma lielpārdokļiem nākamajos gados. 1944. gadā tika nopirkts rūpniecisko veļas mašīnu ražotājs Bohus Mekaniska Verkstads AB Gēteborgā; iegādāts piekarināmo dzinēju ražotājs Penta. 1948. gadā mazo elektrodzinēju ražošanai tika atklāta rūpnīca Vestervikā. 1950. gadā Elektrolux sāka putekļu sūcēju un grīdas pulētāju ražošanu Sanpaulu, Brazīlijā. 1951. gadā Elektrolux sāka ražot veļas mašīnas mājsaimniecībām. Tērauda plauktu ražošanu no Mūtalas pārcēla uz Sefli (vēlāk zināma kā Electrolux Constructor). Norvēģijā tika sakta putekļu sūcēju ražošana. 1953. gadā putekļu sūcēju ražošana no Gēteborgas tika pārcelta uz Vesterviku. 1955. gadā tika sākta grīdas pulētāju un ledusskapju ražošana Buenosairesā, Argentīnā. Elektrolux akcijas sāktas kotēt Ženēvas fondu biržā. 1956. gadā uzņēmums uzsāka saldētavu ražošanu. Aksels Venners-Grens par 500 miljoniem kronu pārdeva savas Elektrolux akcijas Vallenbergiem. 1957. gadā Elektrolux nosaukumu mainīja uz Electrolux. 1958. gadā tika sākta trauku mazgājamo mašīnu ražošana. Mūtalā sāka ražot ledusskapjus ar saldēšanas kameru. 1962. gadā par 36 miljoniem kronu tika nopirkts uzņēmums ElektroHelios, kas dibināts 1919. gadā; tam bija kompresora tipa ledusskapju ražotne Mariestadā un ēdiena pagatavošanas ierīču ražotne Alingsosā. 1964. gadā Electrolux izlaida jaunas paaudzes putekļu sūcēja modeli Luxomatic. Tika nopirkts Zviedrijas medicīnas instrumentu sterilizācijas iekārtu ražotājs Getinge 1965. gadā uzņēmuma apgrozījums pārsniedza 1 miljardu kronu. Mūtalā tika sākta plīšu rūpnīcas celtniecība. 1967. gadā Electrolux iegādājās uzņēmumus: Elektra (plītis; piederēja ASEA, Norvēģija), Atlas (ledusskapji; Dānija), Slev (plītis, pirts iekārtas; Somija). Putekļu sūcēju ražošana no Stokholmas tika pārcelta uz Vesterviku. 1968. gadā ASV uzņēmuma Electrolux Corp. 39 % kapitāldaļu par gandrīz 300 miljoniem kronu tika pārdoti Consolidated Food (tagad Sara Lee Corporation), lai panāktu tālāku iespiešanos Amerikas tirgū. Darījums iekļāva arī tiesību uz Electrolux zīmolu Ziemeļamerikas tirgū nodošanu. Electrolux galvenais birojs no Stokholmas iekšpilsētas tika pārcelts uz Lilla Essingen salu. 1970. gados Electrolux iegādājās 59 uzņēmumus. 1971. gadā tika nopirkts biroja ierīču ražotājs Facit, līdz ar to Electrolux paplašinot tradicionālo produktu jomu. Luksemburgā un Vācijā tika iegādāti ledusskapju ražotāji Kreft un Siegas. 1974. gadā tika nopirkts ASV putekļu sūcēju ražotājs National Union Electric/Eureka (tagad Eureka). Tika izlaists plīts tvaika nosūcējs ORWAK. 1976. gadā Francijā tika iegādāti uzņēmumi: Arthur Martin (mājsaimniecības iekārtas), Tornado (putekļu sūcēji). Tika nopirkti mājsaimniecības iekārtu ražotāji Beļģijā (Nestor Martin) un Šveicē (Menalux). 1978. gada tika iegādāts Zviedrijas motorzāģu ražotājs Husqvarna. Šveicē tika nopirkts mājsaimniecības iekārtu ražotājs Therma. 1979. gadā ASV tika nopirkts virtuves ierīču ražotājs Tappan. 1980. gadā par 725 miljoniem kronu tika nopirkts Zviedrijas metālapstrādes un kalnrūpniecības konglomerāts Gränges (tai skaitā Autoliv). Electrolux apgrozījums pieauga par 51 %, un sasniedza 23 miljardu kronu gadā. 1981. gadā tika nopirkti putekļu sūcēju ražotāji Paris-Rhône (Francija) un Progress (Vācija). 1984. gadā tika nopirkts Itālijas uzņēmums Zanussi (dibināts 1916. gadā) ar filiālēm Spānijā, tādējādi Electrolux kļūstot par mājsaimniecības ierīču līderi Eiropā. 1985. gadā tika iegādāti mājsaimniecības iekārtu ražotāji Zanker (Vacija) un Duo-Therm (ASV). 1984. gadā tika nopirkts ASV trešais lielākais mājsaimniecības ierīču ražotājs White Consolidated Inc. (ar zīmoliem Frigidaire, Gibson, Kelvinator un White Westinghouse). ASV tika iegādāti uzņēmumi: motorzāģu ražotājs Poulan un trimmeru ražotājs Weed Eater. Tika nopirkts metālu pārstrādes uzņēmums Gotthard Nilson. Electrolux pārdošanas apjoms sasniedza 53 miljardu kronu gadā. 1987. gadā no Apvienotās Karalistes uzņēmuma Thorn EMI tika nopirkta mājsaimniecības iekārtu nodaļa ar zīmoliem Tricity, Stott Benham un Parkinson Cowan. Tika iegādāti Spānijas vadošie mājsaimniecības iekārtu ražotāji Corbéro un Domar. 1988. gadā tika nopirkts āra darbu produktu ražotājs American Yard Products (Yardpro). Tika nopirkts ledusskapju kompresoru ražotājs Unidad Hermética. 1989. gadā no Vācijas uzņēmuma Buderus tika nopirktas mājsaimniecības iekārtu, ēdiena pagatavošanas ierīču un rūpniecisko veļas mašīnu operācijas. Ar Sharp tika noslēgta vienošanās par Electrolux mājsaimniecības iekārtu pārdošanu Japānas tirgū. Medicīnas instrumentu sterilizācijas iekārtu ražotājs Getinge tika pārdots Zviedrijas uzņēmējiem. 1990. gadā Electrolux nopirka ASV uzņēmumu Allegretti & Co., kas ražoja ar akumulatoru darbināmus dārza instrumentus. 1991. gadā tika sākta energotaupīgu ledusskapju ražošana. Tika iegādāts Ungārijas mājsaimniecības iekārtu ražotājs Lehel. Electrolux pārdeva lielāko daļa komerciālās apkalpošanas biznesa jomas. 1992. gadā no Vācijas uzņēmuma AEG tika nopirkti 10 % mājsaimniecības iekārtu biznesa. Tika izveidots kopuzņēmums ar Raufoss Plastal Components. 1993. gadā tika izlaisti ledusskapji bez videi kaitīgajām hlorfluoroglekļa gāzēm. Tika iegūtas vēl 10 % AEG daļas. Electrolux pārdošanas apjomi sasniedza 100 miljardus kronu gadā. 1994. gadā automašīnu drošības aprīkojuma ražotāja Autoliv akcijas sāka kotētStokholmas biržā. 1996. gadā tika nopirkts otrs lielākais mājsaimniecības ierīču ražotājs Brazīlijā Refripar (vēlāk pārdevēts par Electrolux do Brasil). 1996. gadā loģistikas un uzglabāšanas iekārtu ražotājs Electrolux Constructor apvienojās ar Norvēģijas uzņēmumu Kasten Høvik, izveidojot Constructor Group (tagad Gonvarri Industries). 1997. gadā Electrolux sāka divu gadu restrukturizācijas plānu, lai paaugstinātu rentabilitāti. Tika nolemts atteikties no rūpniecisko produktu sektora un šujmašīnu, lauksaimniecības darbarīku un iekštelpu dekorēšanas aprīkojuma ražošanas. 1998. gadā Electrolux turpināja restrukturizāciju, atsakoties no pārstrādes operācijām, virtuvju un guļamistabu mēbelēm, profesionālās tīrīšanas aprīkojuma un lieljaudas veļas mazgāšanas iekārtām. 1999. gadā restrukturizācijas programma pamatā tika pabeigta, atlaižot aptuveni 10 000 darbinieku, slēdzot 23 ražotnes un 50 noliktavas. Uzņēmuma biznesa koncentrēšana turpinājās, pārdodot pārtikas pārdošanas automātu operācijas un lielāko daļu no tiešās pārdošanas operācijām; panākta vienošanās par profesionālo saldēšanas iekārtu pārdošanu. Electrolux sāka sadarbību ar Japānas uzņēmumu Toshiba mājsaimniecības iekārtu jomā. Tika izveidots kopuzņēmums ar Ericsson, lai piedāvātu produktus un pakalpojumus mājas tīkliem. Uzņēmuma galvenais birojs tika pārcelts no Lilla Essingen un Stadshagen Stokholmā. 2000. gadā tika atpirktas tiesības uz Electrolux zīmolu Ziemeļamerikas tirgū. Tika iegādāts Austrālijas lielākais mājsaimniecības iekārtu ražotājs Email Ltd. 2001. gadā tika izlaists pirmais pašgājēja putekļu sūcējs Trilobite. Laikā no 2001. līdz 2002. gadam tika realizētas divas restrukturizācijas programmas: pārtraukti ne pamata biznesa veidi, uzlabots ražīgums, samazinātas izmaksas, konsolidēta ražošana, racionalizēta pārdošana un mārketings, veikta īpašumu pārdošana un darbinieku samazināšana. No 2003. līdz 2004. gadam tika veikta zīmolu konsolidācija ar Electrolux kā galveno zīmolu. Tika paātrināta ražošanas pārcelšana uz zemu izmaksu reģioniem (Austrumeiropu, Dienvidaustrumāziju un Meksiku). 2005. gada februārī uzņēmuma padome nolēma atdalīt nodaļu Electrolux Outdoor kā atsevišķu uzņēmumu. Husqvarna AB atdalīšana tika pabeigta 2006. gada 7. jūnijā, un tā akcijas sāktas kotēt Stokholmas fondu biržā. 2011. gadā tika pabeigta uzņēmumu Olympic Group (Ēģipte) un Compañia Tecno Industrial S.A (Čīle) iegāde. 2012. gadā tika noslēgts līgums ar pasaulē lielāko "dari pats" tīklu Home Depot, lai pārdotu ierīces ar Electrolux un Frigidaire zīmolu tīkla veikalos Ziemeļamerikā. Grupa arī iesaistās pilnīgi jaunā produktu kategorijā ar lielu izaugsmes potenciālu — ūdens sildītāji. 2014. gadā tika iegādāts Austrālijas gaļas cepšanas iekārtu ražotājs BeefEater Barbecues. 2014. gada 8. septembrī tika paziņots, ka Electrolux no General Electric par 3,3 miljardiem USD iegādāsies mājsaimniecības ierīču ražotāju GE Appliances. Pēc tam, kad ASV Tieslietu departaments liedza Electrolux iegādāties GE Appliances, 2015. gada decembrī darījums tika atcelts. 2016. gadā tika iegādāts Dienvidāfrikas ūdens sildītāju ražotājs Kwikot, kā arī Austrālijas un Singapūras uzņēmums Vintec, kas ražoja vīna skapīšus ar klimata kontroli. 2017. gadā tika izlaists robotizēts putekļu sūcējs Pure i9. 2017. gadā tika iegādāts Apvienotās Karalistes viedo virtuves iekārtu ražotājs Anova, Eiropas virtuves nosūcēju ražotājs Best, ASV dzērienu pagatavošanas un izsniegšanas iekārtu ražotājs Grindmaster-Cecilware, kā arī Latīņamerikas zīmols Continental. 2018. gadā Electrolux iegādājās Vācijas veļas nomas risinājumu piegādātāju profesionāliem klientiem Schneidereit GmbH. 2018. gadā Electrolux pārdeva Ziemeļamerikas putekļu sūcēju biznesu ar zīmolu Sanitaire uzņēmumam BISSELL Inc., kā arī BEAM uzņēmumam Nuera Air. 2018. gada oktobrī tika iegādāts Itālijas dzērienu un mīkstā saldējuma izsniegšanas iekārtu ražotājs SPM Drink Systems. 2019. gada aprīlī tika iegādāts Francijas espresso iekārtu ražotājs UNIC S.A.S. 2020. gada 23. martā tika pabeigta profesionālo ierīču meitas uzņēmuma Electrolux Professional AB (publ) atdalīšana no mātes uzņēmuma; tā akcijas sāka kotēt biržā Nasdaq Stockholm. Ownership structure Electrolux History. Founding an international company Swedish Outboard Motors Electrolux to acquire GE Appliances Acquisition of GE Appliances not to be completed Electrolux, December 7, 2015 Vikikrātuvē par šo tēmu ir pieejami multivides faili. Skatīt: Electrolux. Oficiālā tīmekļa vietne Electrolux korporatīvā vietne Electrolux Latvijas vietne