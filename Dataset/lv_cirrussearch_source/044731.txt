Jozefa Gurfinkela (krievu: Юзефа Александровна Гурфинкель; 1919. gada 2. maijs Rostova pie Donas — 1989. gada 7. oktobris Volgograda) bija ebreju izcelsmes Padomju Savienības un Krievijas starptautiskā meistare šahā (1954). Šaha lielmeistara un trenera Igora Bondarevska audzēkne. 1939. gadā uzvarējusi Rostovas apgabala sieviešu šaha čempionātā. 1950. gadā dalījusi 1.-2. vietu Krievijas PFSR sieviešu šaha čempionātā, bet zaudējusi papildu mačā par čempiones nosaukumu. Bijusi Krievijas PFSR šahistu komandā, kas 1951. gadā uzvarējusi PSRS komandu šaha čempionātā. 1954. gadā piedalījusies Maskavas pilsētas sieviešu šaha čempionātā, kurā dalījusi 3.-4. vietu. Deviņas reizes piedalījusies PSRS sieviešu šaha čempionātos (1947—1968), kuros labāko rezultātu sasniegusi 1954. gadā, kad izcīnījusi 2. vietu aiz Larisas Volpertes. Piedalījusies 1955. gada pretendentu turnīrā šahā sievietēm Maskavā, kurā kopā ar Kristīnu Holuju dalījusi 15.-16. vietu (uzvarēja Olga Rubcova). 1941. gadā beigusi Rostovas Valsts universitātes Filoloģijas fakultāti. Strādājusi kā šaha trenere Rostovas pilsētas šaha klubā un citās pilsētas vietās. Bijusi Rostovas apgabala šaha federācijas sieviešu komitejas priekšsēdētāja. 1963. gadā kopā ar vīru, šaha meistaru Aleksandru Konstantinovu, pārcēlusies uz Volgogradu un turpinājusi strādāt par šaha treneri. Arī viņas meita Tatjana Moisejeva (dzimusi 1951.) ir šaha meistare. 1950. gadā kļuvusi par PSRS sporta meistari šahā. Par panākumiem turnīros FIDE 1954. gadā Gurfinkelai piešķīra starptautiskās meistares (WIM) nosaukumu. Wojciech Bartelski. «OlimpBase :: Soviet Team Chess Championship :: Iosifa Gurfinkel». www.olimpbase.org. Alexey Spectre (Spektrowski). «Pioneers of Soviet women's chess - Chess.com». «World Chess Championship (women) : 1955 Candidates Tournament». Mark-weeks.com. Arhivēts no oriģināla, laiks: 2016-06-12. Skatīts: 2011-12-20. «The chess games of Alexander Ivanovich Konstantinov». www.chessgames.com. Šahista profils 365chess.com mājaslapā (angliski)