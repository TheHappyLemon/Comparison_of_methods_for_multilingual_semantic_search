Džošua Kiprui Čeptegei (angļu: Joshua Kiprui Cheptegei; dzimis 1996. gada 12. septembrī) ir Ugandas vieglatlēts, garo distanču skrējējs, kopš 2020. gada augusta — Pasaules rekordists 5000 metru distancē (12:35,36) un 10 000 metru distancē (26:11,00). 2019., 2022. un 2023. gada Pasaules čempionāta zelta medaļas ieguvējs 10 000 metru distancē un 2020. gada Tokijas olimpisko spēļu čempions 5000 metru distancē. Sākotnēji nodarbojies ar futbolu, tad izmēģinājis spēkus lēkšanas disciplīnās, bet pēc tam, kad tik atklāts viņa talants garo distanču skriešanā, pārgājis uz to. Pirmo ievērojamo panākumu pieaugušo konkurencē sasniedzis 2017. gada Pasaules čempionātā Londonā, kur izcīnīja sudraba medaļu 10 000 metru distancē. Uzstādījis pasaules rekordus vairākās šosejas skrējienu distancēs: 15 km (2018), 10 km (2019), 5 km (2020). 2020. gada 14. augustā Dž. Čeptegei laboja Kenenisam Bekelem no Etiopijas 16 gadus piederējušo Pasaules rekordu 5000 m distancē, veicot to 12:35,36 minūtēs. 2020. gada 7. oktobrī Valensijā viņam izdevās pārspēt arī K. Bekeles 15 gadus veco Pasaules rekordu 10 000 m distancē uzreiz par vairāk nekā 6 sekundēm, sasniedzot rezultātu 26:11,00 minūtes. 2020. gada vasaras olimpiskajās spēlēs, kas notika Tokijā 2021. gadā, Dž. Čeptegei kļuva par olimpisko čempionu 5000 metru distancē, savukārt 10 000 metros ieguva sudrabu, piekāpjoties Selemonam Barengam no Etiopijas. 2022. gada Pasaules čempionātā Jūdžīnā izcīnīja zelta medaļu 10 000 metru distancē. Šo panākumu atkārtoja arī pēc gada Budapeštā. Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlēta profils (angliski) IAAF Dimanta līgas profils (angliski)