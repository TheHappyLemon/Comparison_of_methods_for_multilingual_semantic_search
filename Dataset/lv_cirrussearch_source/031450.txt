Šis raksts ir par mūziķi. Par citu personu ar šādu vārdu skatīt rakstu Jānis Ozols. Jānis Ozols (dzimis 1980. gada 1. novembrī) ir latviešu kordiriģents, dziedātājs, televīzijas personība un gastronomijas blogeris. Pazīstams kā bijušais vokālās grupas „Cosmos” dalībnieks. Šobrīd — Babītes pagasta Jauniešu kora „MASKA” diriģents un mākslinieciskais vadītājs, kā arī Lattelecom televīzijas kanāla „360TV” — „Kultūras domnīca” raidījuma vadītājs. Vadījis arī kulinārijas raidījumu „Garšīgi dzīvojam”. Kopš 2011. gada Rīgas apriņķa un kopš 2014. gada arī Jūrmalas pilsētas koru virsdiriģents. Brīvajā laikā blogeris kulinārijas blogā „Restorāns Mājās un ne tikai… ”. Diriģents Jānis Ozols dzimis 1980. gada 1. novembrī, Rīgā, jurista Nikolaja Ozola (1937—2007) un pārdevējas Lilitas Blomes (vēlāk Ozola, 1942—2003) ģimenē. Tēvam ar mūziku nav bijusi saistība, taču māte ilgus gadus strādājusi mūzikas plašu veikalā. Mācījies Emīla Dārziņa mūzikas vidusskolā (1989—1996) un Rīgas Doma kora skolas (RDKS) kordiriģēšanas klasē (1996—1999). Gadu pēc kordiriģēšanas klases absolvēšanas RDKS, turpat apguvis arī mūzikas menedžmentu kultūras menedžmenta nodaļā. 2004. gadā ieguvis profesionālo bakalaura grādu Jāzepa Vītola Latvijas Mūzikas akadēmijā (JVLMA) kordiriģēšanas klasē pie profesora Sigvarda Kļavas, bet 2013. gadā pie profesora Jāņa Zirņa ieguvis maģistra grādu kordiriģēšanā. 2013. un 2014. gadā studējis arī simfoniskā orķestra diriģēšanu (maģistra studiju virziens) Zviedrijas Karaliskajā mūzikas koledžā (Royal College of Music), Stokholmā. Bijis dziedātājs, diriģents un mākslinieciskais vadītājs vairākos koros un vokālajās grupās Latvijā. No 1998. līdz 2003. gadam dziedājis baritonu balss grupā Rīgas Doma kora skolas (RDKS) zēnu korī, bet no 2001. līdz 2004. gadam, pārstāvot šo pašu balss grupu, dziedājis korī „Chorus Sapiens”. Diriģējis korus „Atskaņa” (1997—2012), „Rīga” (1999—2000), „Jūrmala” (2000—2002), „Dziesmuvara” (2002—2004), „Vanema” (2010—2015). Bijis vokālās grupas „Jauna nianse” mākslinieciskais vadītājs (2000—2003). Strādā ar Garkalnes novada jaukto kori „Pa Saulei” (no 2010. gada), kuru vada Jāņa Ozola sieva Marta Ozola, kopā ar kolēģi Margaritu Dudcaku. Kā vokālās grupas „Cosmos” (2002) dziedātājs Jānis Ozols ir sadarbojies ar tādiem pasaulē atzītiem mūziķiem kā Bobijs Makferins, The Real Group, Take 6, The Manhattan Transfer, The Hilliard Ensemble, The New York Voices, Flying Pickets, M-Pact un islandiešu mūzikas ikonu Bjorku. „Cosmos” ieguvuši uzvaru jauno izpildītāju konkursā „Jaunais vilnis” 2004. gadā un Lielo mūzikas balvu 2009. gadā. Šobrīd J. Ozols ir Babītes pagasta jauniešu kora „Maska” mākslinieciskais vadītājs un diriģents. 2000. gadā diriģenta izveidotais jauniešu koris „Maska” pašlaik ir viens no labākajiem amatieru koriem Latvijā.[nepieciešama atsauce] Jānis Ozols, paralēli saviem ikdienas darbiem, iesaistās arī ar kormūziku nesaistītos projektos. 2013. gadā bija TV3 kulinārijas raidījuma „Garšīgi dzīvojam” vadītājs. Kopš 2015. gada Jānis Ozols ir raidījuma „Kultūras domnīca” vadītājs, kas ir viens no Lattelecom TV kanāla „360TV” tekošajiem iknedēļas raidījumiem (2015). Bijis žūrijas loceklis vairākos konkursos un vietēja mēroga televīzijas šovos. Bijis žūrijas loceklis Vispārējo skolēnu dziesmu un deju svētku fināla skatēs (2015), džeza vokālistu konkursā „Parnu Ballaad”, Pērnavā, Igaunijā (2013), 50. Starptautiskajā koru konkursā “Seghizzi 2011” Gorīcijā, Itālijā, kā arī vairākos „LNT” televīzijas šovos, viens no tiem — „Latvijas Zelta talanti”. Vadījis meistarklases („Latviešu kormūzikas pērles” Stokholmā (2014)), kā arī strādājis akadēmiskās mūzikas jomā, diriģējot un iestudējot gan jau zināmu klasiķu skaņdarbus (Jēvles Simfoniskais orķestris, iestudēta P. Čaikovska 5. Simfonija (2014)), gan jauno talantu pirmatskaņojumus (Sinfonietta Rīga, iestudēta un pirmatskaņota Riharda Zaļupes oratorija „Maize” orķestrim, korim un solistiem (2013)). 2015. gadā producējis komponistes Lauras Jēkabsones autormūzikas albumu „Ziema”, sadarbībā ar Latvijas Nacionālā simfoniskā orķestra stīgu grupu, pianisti Aurēliju Šimkus, kori „Maska”, solistiem Santu Pētersoni, Lauru Jēkabsoni, Jāni Strazdiņu un Ģirtu Ozoliņu, kā arī ar koklētāju ansambli „Balti” un ģitāristu Gintu Smuko. Mūzikas albums “7 Gospels” (komponists Rihards Zaļupe, jauniešu koris Maska, Xylem Trio) nominēts “Latvijas Mūzikas ierakstu gada balva 2010” kategorijās “Gada debija” un “Labākais akadēmiskās mūzikas albums” (2011) Specbalva “Labākais kora diriģents” 13. Starptautiskajā koru konkursā “Europe and its Songs” Barselonā (dalība ar jauniešu kori „Maska, 2011) “Labākā jaunā diriģenta” balva 49. Starptautiskajā koru konkursā “Seghizzi 2010” (dalība ar jauniešu kori „Maska”, 2010) Latvijas “Lielās Mūzikas balva” par labāko mūzikas albumu bērniem 2009. gadā (vokālā grupa Cosmos, 2010) Latvijas “Lielās mūzikas balva” kategorijā “Gada koncerts” (vokālā grupa Cosmos, 2009) 3. vieta Jāzepa Vītola starptautiskajā diriģentu konkursā (2009) «Jauniešu koris "MASKA"». Arhivēts no oriģināla, laiks: 2016. gada 4. februārī. Skatīts: 2016. gada 3. februārī. «Lattelecom 360 TV». Arhivēts no oriģināla, laiks: 2016. gada 8. februārī. Skatīts: 2015. gada 8. decembrī. «Garšīgi dzīvojam». «Restorāns mājās un ne tikai..».