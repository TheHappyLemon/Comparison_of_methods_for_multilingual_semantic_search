Čīles Antarktikas institūts (spāņu: Instituto Antártico Chileno, INACH) ir Čīles Ārlietu ministrijai pakļauta valdības institūcija, kas nodarbojas ar Antarktikas zinātnisko izpētes programmu organizēšanu un koordinēšanu. Pēc Starptautiskā ģeofizikas gada (1957—1958) aktivitātēm, kad kļuva skaidrs, ka plānveidīga zinātniskā un pētnieciskā darba organizēšana ir svarīga Čīles stratēģiskajām interesēm Antarktīdas kontinentā, tika nolemts izveidot speciālu valdības institūciju. Čīles Antarktikas institūts nodibināts 1963. gada 10. septembrī ar Čīles valdības rīkojumu, izveidojot to par vienīgo valdības institūciju, kas atbildīga par visu aktivitāšu centralizētu koordinēšanu, plānošanu un realizēšanu Čīles Antarktiskajā teritorijā. Līdz institūta dibināšanai ar Antarktikas izpēti nodarbojās galvenokārt Čīles armija, flote un gaisa spēki, kas veidoja kontinentā pastāvīgas bāzes un īstenoja savas izpētes programmas. 1964./1965. gada sezonā tika noorganizēta pirmā kompleksā INACH ekspedīcija, kuras laikā tika veikti pētījumi bioloģijā, kristalogrāfijā, ekoloģijā, ģeoloģijā, meteoroloģijā, ornitoloģijā un seismoloģijā, kā arī veikta izpēte pastāvīga lidlauka izveides iespējamībai. Čīles Antarktikas institūta pārziņā ir pētniecības darbi 12 polārstacijās, no kurām sešas ir paša institūta stacijas, bet pārējās pārvalda Čīles armija, flote un gaisa spēki. Pie Eduardofrejas polārstacijas Karaļa Džordža salā ir izveidojusies viens no divām Antarktīdas pastāvīgi apdzīvotajiem civilajiem ciematiem — Vilja Las Estreljasa. * Pārņemta bijusī Apvienotās Karalistes polārstacija INACH. Historia[novecojusi saite] INACH. Estaciones[novecojusi saite]