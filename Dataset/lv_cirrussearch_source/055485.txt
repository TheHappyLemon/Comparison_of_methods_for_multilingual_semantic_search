Hārvijs Filips Spektors (angļu: Harvey Philip Spector; 1939. gada 26. decembris — 2021. gada 16. janvāris), pazīstams kā Fils Spektors (angļu: Phil Spector) bija ASV mūzikas producents. Viņš izstrādāja un plaši lietoja tā saukto skaņas sienas (angļu: Wall of Sound) producēšanas tehniku. Spektors tiek uzskatīts par vienu no ietekmīgākajiem cilvēkiem popmūzikas vēsturē. 2009. gadā Spektoram tika piespriests vismaz 19 gadu cietumsods par aktrises Lanas Klārksones slepkavību 2003. gadā. Spektors savu karjeru uzsāka 1958. gadā kā grupas The Teddy Bears dibinātājs, ģitārists un vokālists. Viņš sarakstīja grupas singlu To Know Him Is to Love Him, kas sasniedza 1. vietu ASV singlu topā. 1960. gadā Spektors dibināja Philles Records ierakstu izdevniecību. Viņš 21 gada vecumā kļuva par ASV jaunāko ierakstu izdevniecības īpašnieku. 1960. gados viņš sarakstīja vai producēja ierakstus grupām The Ronettes, The Crystals, kā arī Aikam un Tīnai Tērneriem. Spektors 1966. gadā pirmoreiz beidza karjeru. 1969. gadā Spektors atgriezās mūzikā un bija producents grupas The Beatles 1970. gada albumam Let It Be. Viņš vēlāk producēja arī vairākus The Beatles dalībnieku Džona Lenona un Džordža Herisona soloalbumus. Līdz 1970. gadu vidum Spektors bija bijis producents astoņpadsmit ASV top 10 singliem, bet pēc sadarbības ar Leonardu Koenu, Dionu Dimuči un grupu Ramones viņš ar mūziku nodarbojās minimāli. Pēc Broadcast Music Incorporated datiem, Spektora producētā dziesma You've Lost That Lovin' Feelin' ir 20. gadsimtā visvairāk ASV atskaņotā dziesma. Fils Spektors nomira slimnīcā 2021. gada 16. janvārī no COVID-19 radītajām komplikācijām. Alex Spillius. «Phil Spector guilty of murdering actress Lana Clarkson (angliski)». The Telegraph. Arhivēts no oriģināla, laiks: 2018. gada 11. februārī. Skatīts: 2021. gada 17. janvārī. Richie Unterberger. «Phil Spector (angliski)». AllMusic. Arhivēts no oriģināla, laiks: 2020. gada 2. maijā. Skatīts: 2021. gada 17. janvārī. Mick Brown. «Pop's lost genius (angliski)». The Telegraph, 2003. gada 4. februārī. Arhivēts no oriģināla, laiks: 2018. gada 10. septembrī. Skatīts: 2021. gada 17. janvārī. Catherine Sevigny. «Wall of silence (angliski)». The Guardian, 2007. gada 5. maijā. Arhivēts no oriģināla, laiks: 2019. gada 24. janvārī. Skatīts: 2021. gada 17. janvārī. «BMI Announces Top 100 Songs of the Century (angliski)». Broadcast Music Incorporated. 1999. gada 13. decembrī. Skatīts: 2021. gada 17. janvārī. «Phil Spector, pop producer convicted of murder, dies aged 81 (angliski)». The Guardian. 2021. gada 17. janvārī. Skatīts: 2021. gada 17. janvārī. Vikikrātuvē par šo tēmu ir pieejami multivides faili. Skatīt: Fils Spektors.