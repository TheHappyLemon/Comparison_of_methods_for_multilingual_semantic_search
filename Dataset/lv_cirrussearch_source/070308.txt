Pavlovas kūka ir deserts, kas tika radīts par godu slavenai krievu baletdejotājai Annai Pavlovai, kas 20. gadsimta 20. gados viesojās Austrālijā un Jaunzēlandē. Kūka ir balta, trausla un maiga, un tā ir izgatavota no olu baltumiem, cukura, citrona sulas un kartupeļu cietes. Pavlovas kūka ir ieguvusi arī otru nosaukumu — balerīnu kūka. Lai arī avoti liecina, ka kūku speciāli balerīnai radījis kāds Velingtonas viesnīcas šefpavārs Jaunzēlandē, par tās dzimteni sevi uzskata arī Austrālija, un šo valstu starpā joprojām pastāv domstarpības par Pavlovas kūkas rašanās vietu. Šīs kūkas pamatā ir vien 5 sastāvdaļas, un tā ir viegli pagatavojama. Pavlovu pasniedz ar putukrējumu un augļiem. Augļi var būt visdažādākie, atkarībā no sezonas. Bet vēsturiski Pavlova tika pasniegta ar kivi. Viena no receptēm. 2 olu baltumi 100 g pūdercukura + 1,5 tējkarote, ko pievienot saldajam krējumam 1 tējkarote citrona sulas 0,5 tējkarote kartupeļu cietes 100 ml saldā krējuma ogas un svaigas piparmētru lapiņas dekorēšanai Uzkarsē cepeškrāsni līdz 170 grādiem. Tīrā un sausā bļodā liek olu baltumus. Sāk putot, līdz olu baltumi ir vieglās putās, tad pakāpeniski ber klāt pūdercukuru, turpinot putot vēl 7 minūtes, līdz veidojas stingras putas. Masā ielej citrona sulu un uzmanīgi iecilā kartupeļu cieti. Uz cepamās pannas izklāj cepamo papīru un liek pagatavoto masu; veido vai nu vienu veselu kūku, vai atsevišķas kūciņas - pēc izvēles. Liek krāsnī, uzreiz samazinot temperatūru līdz 120 grādiem. Cep aptuveni 1 stundu 30 minūtes. Pa to laiku traukā saputo saldo krējumu ar cukuru. Gatavo kūku vai kūciņas ņem ārā no krāsns un atdzesē istabas temperatūrā. Kad kūka atdzisusi, tai virsū klāj saldo krējumu un dekorē ar svaigām ogām vai augļiem, kā arī piparmētru lapiņām. Pavlovas kūka Pavlovas kūka