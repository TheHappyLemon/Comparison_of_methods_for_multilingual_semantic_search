Starptautiskā aviācijas sporta federācija (franču: Fédération Aéronautique Internationale, FAI) ir vispasaules aviācijas sporta organizācija. Tā ir starptautiska nevalstiska bezpeļņas organizācija, kuras pamatmērķis ir sekmēt aeronautikas un astronautikas aktivitātes visā pasaulē, reģistrēt pasaules un kontinentālos sasniegumus gaisa kuģošanā un kosmonautikā un koordinēt starptautisku sacensību organizēšanu. To atzīst Starptautiskā Olimpiskā komiteja. Federācija dibināta 1905. gadā. Galvenā mītne atrodas Lozannā, Šveicē. Latviju FAI pārtāv Latvijas Aeroklubs. Federācija dibināta Parīzē 1905. gada 12.—14. oktobra konferencē, kas tika organizēta saskaņā ar tā paša gada Olimpiskā kongresa rezolūciju par nepieciešamu dibināt starptautisku asociāciju, kas koordinētu lidošanas sportu. Konferencē piedalījās astoņu valstu pārstāvji: Beļģija (Aero Club Royal de Belgique, dibināts 1901. gadā), Francija (Aéro-Club de France, 1898), Vācija (Deutscher Aero Club e.V.), Lielbritānija (Royal Aero Club, 1901), Itālija (Aero Club d'Italia, 1904), Spānija (Real Aero Club de España, 1905), Šveice (Aero-Club der Schweiz, 1900) un ASV (Aero Club of America, 1905). Federācija koordinē starptautiskās aktivitātes dažādās gaisa kuģošanas disciplīnās, katru no kurām pārvalda atsevišķa komisija: aerobātika — Commission Internationale de Voltige Aerienne (CIVA), lidmodelisms, raķešmodelisms un dronu sports — Commission Internationale d'Aero-Modelisme (CIAM), gaisa balonu sports — Commission Internationale de l'Aérostation (CIA), vispārējā aviācija — General Aviation Commission (GAC), planierisms — International Gliding Commission (IGC), deltaplanierisms un paraplanierisms — Commission Internationale de Vol Libre (CIVL), ar muskuļu spēku darbināmi lidaparāti — Commission Internationale des Aéronefs de Construction Amateur (CIACA), ultravieglie lidaparāti un motoparaplāni — Commission Internationale de Microaviation (CIMA), izpletņlēkšana — International Parachuting Commission (IPC), helikopteri — Commission Internationale de giraviation (CIG). FAI. The Federation Biedrība "Latvijas Aeroklubs"