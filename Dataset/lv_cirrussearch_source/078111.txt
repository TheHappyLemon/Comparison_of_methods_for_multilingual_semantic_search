Nejaukt ar kravas kosmosa kuģi. H-II Transfer Vehicle 1 jeb HTV-1 bija pirmais Japānas kravas kosmosa kuģis no H-II Transfer Vehicle sērijas, kas paredzēts Starptautiskās kosmosa stacijas (SKS) apgādei. HTV-1 tika palaists 2009. gada 10. septembrī. Darbību beidza, sadegot Zemes atmosfērā 2009. gada 1. novembrī. HTV-1 veda 4,5 t derīgās kravas. Nehermētiskajā sekcijā atradās iekārtas SMILES (Superconducting Submillimetre-Wave Limb Emission Sounder) un HREP (Hyperspectral Imager for the Coastal Ocean (HICO) & Remote Atmospheric & Ionospheric Detection System (RAIDS) Experiment Payload), kuras atradās uz Kibo moduļa Vaļējās platformas. Iekārtas pēc ierašanās stacijā uzstādīja uz Kibo Vaļējās platformas (EF) un ir paredzētas Zemes virsmas un atmosfēras novērojumiem. Hermētiskajā sekcijā bija 3,6 t krājumi SKS vajadzībām: pārtika (33 % no kopējās masas), laboratoriju eksperimentu materiāli (20%), JEM manipulators un cita aparatūra (18%), mantas apkalpei, piemēram, apģērbs, higiēnas piederumi, vēstules, fotogrāfijas, fluoriscentās spuldzes, atkritumu spaiņi (10%), pakojamie materiāli (19%). Starts notika 2009. gada 10. septembrī 17:01:46 UTC no Tanegasimas kosmosa centra Yoshinobu starta kompleksa (LA-Y) otrā starta laukuma ar nesējraķeti H-IIB. Sākotnējās orbītas parametri bija 299,9 km x 199,8 km ar 51,69° slīpumu. 12. septembrī HTV-1 veica demonstrācijas izmēģinājumus operācijām, kuras būs jāveic stacijas tuvumā, piemēram, sadursmes novēršanas manevru. Pietuvošanās pie SKS notika 2009. gada 17. septembrī. HTV-1 tuvošanās iniciācijas punktu (5 km aiz SKS) sasniedza 13:59 UTC, un beigu tuvošanās manevrus sāka 15:31. Kravas kuģis pietuvojās stacijai 10 m attālumā, kur to satvēra stacijas manipulators Canadarm2, kuru vadīja Nikole Stota. Sākotnējā satveršana notika 19:47, un procedūra tika pabeigta 19:51. Tad Roberts Tirsks pārņēma Canadarm2 vadību un pārvietoja kravas kuģi pie Harmony moduļa porta. Paredzēto vietu tas sasniedza 22:08, un četras savienotājbultas tika saslēgtas 22:12. Pēc tam automātiski tika ieskrūvētas sešas bultskrūves stingram savienojumam. Nākamajā dienā apkalpe veica sagatavošanās darbus: pārbaudes, elektroenerģijas un datu kabeļu savienošanu. Lūka uz HTV-1 tika atvērta 18. septembrī 18:23 UTC. Nākamajās dienās tika veikta mantu pārnešana no transportkuģa hermētiskās sekcijas uz stacijas nodalījumiem. 23. oktobrī no HTV-1 nehermētiskā segmenta tika izņemta Atklātā palete (Exposed Pallet, EP) un uzstādīta uz Kibo Vaļējās platformas (EF). Stacijas manipulators EP satvēra 09:06 UTC, Kibo manipulators (JEMRMS) to pārņēma 11:13 UTC, un paletes uzstādīšanu pabeidza 13:33 UTC. 24. oktobrī notika Vaļējās paletes izkraušana. Vispirms ar Kibo manipulatoru 09:21 UTC tika satverta HREP eksperimentu iekārta un uzstādīja uz EF pievienošanas vietas 6 (Exposed Facility Unit 6: EFU6) 11:15 UTC. Pēc tam 14:23 UTC tika satverta SMILES iekārta un pārvietota uz pozīciju Nr. 3 (EFU3), ko pabeidza 18:12 UTC. 25. oktobrī Iztokšoto Vaļējo paleti pārvietoja atpakaļ uz HTV-1. Pēc HTV-1 hermētiskās sekcijas izkraušanas sākās stacijas nevajadzīgo mantu un atkritumu iekraušana tajā, lai tie vēlāk kopā ar transportkuģi sadegtu atmosfērā. HTV-1 atvienošanās no stacijas bija paredzēta 2009. gada 30. oktobrī 16:05 UTC, bet tika aprēķināts, ka kāds kosmiskais atkritums (atlieka no Krievijas pavadoņa) varētu šķērsot kosmosa kuģa trajektoriju. Tika nolemts atvienošanos veikt vienu orbītas apgriezienu vēlāk (17:30). Stacijas manipulators satvēra HTV-1 un tas tika atvienots no saslēgšanās mezgla 15:00 UTC. No manipulatora kravas kuģi atlaida 17:32 UTC. HTV-1 no orbītas nogāja 2009. gada 1. novembrī un sadega Zemes atmosfērā virs Klusā okeāna aptuveni 120 km no Jaunzēlandes. «HTV技術実証機 与圧搭載品 (from the press briefing material)» (japāniski). JAXA. Skatīts: 2009-09-11. «Launch Result of HTV Demonstration Flight aboard H-IIB Launch Vehicle Test Flight (H-IIB TF1)» (angliski). JAXA / MHI. 2009-09-11. Arhivēts no oriģināla, laiks: 2009-09-13. Skatīts: 2009-09-15. «H-IIBロケット試験機による宇宙ステーション補給機（HTV）技術実証機の打上げ結果について（速報）» (japāniski). 2009-09-16. Arhivēts no oriģināla, laiks: 2012-01-21. Skatīts: 2009-09-16. «HTV-1 Approved for Proximity Operations and Final Approach» (angliski). 2009-09-15. Skatīts: 2009-09-15. «News:H-II Transfer Vehicle» (angliski). JAXA. Skatīts: 2009-09-17. «HTV-1 captured by the station’s robotic arm» (angliski). 2009-09-18. Skatīts: 2009-09-18. «Mission Status Center». HTV Mission Report (angliski). Spaceflight Now. Arhivēts no oriģināla, laiks: 2009-09-20. Skatīts: 2009-09-17. HTV-1 hatch opening and crew ingress iss.jaxa.jp, 2009-09-19 (angliski) The HTV Exposed Pallet installed on Kibo’s Exposed Facility Arhivēts 2009. gada 21. oktobrī, Wayback Machine vietnē. iss.jaxa.jp, 2009-09-24 (angliski) TSMILES and HREP installed on Kibo’s Exposed Facility Arhivēts 2009. gada 21. oktobrī, Wayback Machine vietnē. iss.jaxa.jp, 2009-09-25 (angliski) HTV Exposed Pallet returned back into HTV Unpressurized Logistics Carrier Arhivēts 2009. gada 21. oktobrī, Wayback Machine vietnē. iss.jaxa.jp, 2009-09-26 (angliski) Space Junk Threat Delays Japanese Spaceship's Station Departure space.com, Tariq Malik, 2009-10-29 (angliski) HTV-1 released by the station's robotic arm iss.jaxa.jp, 2009-09-31 (angliski) H-II Transfer Vehicle Kibo modulis