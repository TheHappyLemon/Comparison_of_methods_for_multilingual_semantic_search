Atirau (kazahu: Атырау, vēsturiskais nosaukums Gurjeva) ir pilsēta rietumu Kazahstānā, Atirau apgabala galvaspilsēta. Atirau ir Kazahstānas galvenā ostas pilsēta Kaspijas jūrā pie Urālas upes deltas. Atirau pilsēta atrodas aptuveni 20 metrus zem jūras līmeņa. Pilsēta ģeogrāfiski atrodas gan Āzijā, gan Eiropā, jo to sadala Urālas upe, kas tiek uzskatīta par Eiropas un Āzijas robežšķirtni. 1645. gadā pie Jaikas upes Jaroslavļas krievu tirgonis Mihails Gurjevs apmēram 50 km lejpup no iekarotās Nogaju ordas galvaspilsētas Saraičikas uzcēla koka cietoksni, nosaucot to par krievu: Нижний Яицкий городок (burtiski Lejasjaikas cietoksnis). Cietoksni izlaupīja Jaikas kazaki, bet Gurjevu ģimene to atjaunoja, uzceļot akmens būves (1647-1662). Aizsardzībai no kazaku iebrucējiem Krievijas cars Aleksejs nosūtīja strēļu garnizonu. Par spīti pūliņiem, kazaku dumpja vadonis Stepans Razins 1667. un 1668. gadā pakļāva pilsētu. Cietoksnis pakāpeniski zaudēja stratēģisko nozīmi un 1810. gadā tika nojaukts. No 1708. gada līdz 1992. gadam pilsētu sauca par Gurjevu. Šodienas Atirau ir pazīstama ar naftas un zivju rūpniecību. Tajā ir 142 500 iedzīvotāji (1999. gada dati), no kuriem gandrīz 80% ir etniskie kazahi, pārējie ir krievi un citas etniskās grupas - korejieši un bulgāri. Pilsētā bāzēta hokeja komanda Atirau "Beibarys", kas četras reizes izcīnījusi Kazahstānas čempiones titulu. Pilsētā spēlē arī basketbola komanda Atirau "Barsy" un futbola komanda FC Atyrau. Vikikrātuvē par šo tēmu ir pieejami multivides faili. Skatīt: Atirau. Encyclopædia Britannica raksts (angliski) Krievijas Lielās enciklopēdijas raksts (krieviski)