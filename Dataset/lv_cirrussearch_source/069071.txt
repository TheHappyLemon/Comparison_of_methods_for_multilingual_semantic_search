Asā vara (angļu: sharp power) ir ārpolitikas darbības veids, kas ietver sabiedriskās domas manipulācijas līdzekļu izmantošanu citās valstīs ar mērķi graut to politiskās sistēmas. Termins "asā vara" tiek attiecināts uz autoritāriem režīmiem, tas var ietvert valsts centienus ietekmēt demokrātisko valstu politisko vidi un informācijas telpu, lai maldinātu sabiedrību, ierobežotu vārda brīvību, slēpt vai novērst uzmanību no negatīvas informācijas par savu valsti. Terminu "asā vara" ieviesa Nacionālā demokrātijas fonda pētnieki Kristofers Volkers (Christopher Volker) un Džesika Ludviga (Jessica Ludwig) 2017. gada novembrī publicētajā ziņojumā "Sharp Power: Rising Authoritarian Influence in the Democratic World". Kā norāda Kristofers Volkers, "asimetrija starp brīvām un nebrīvām sistēmām tiek izmantota, ļaujot autoritārajiem režīmiem gan ierobežot vārda brīvību, gan deformēt politisko vidi demokrātiskās valstīs, vienlaikus pasargājot savas valsts publisko telpu no demokrātiskiem aicinājumiem, kas nāk no ārvalstīm." Sākot ar 2018. gadu, termins "asā vara" tiek aktīvi lietots galvenokārt Rietumvalstu ziņu rakstos, akadēmiskajās diskusijās un ASV Kongresa sēdēs. Volkers un Ludviga norāda, ka Ķīna un Krievija ir valstis, kas rada ievērojamus draudus demokrātijas integritātei visā pasaulē — šie spēcīgie autoritārie režīmi (ĶTR un Krievija), sistemātiski apspiež politisko plurālismu un vārda brīvību, lai saglabātu varu savās valstīs, arvien biežāk piemēro šos principus starptautiskā līmenī, lai nodrošinātu savas intereses. Pētnieki apgalvo, ka Ķīna un Krievija ir spējušas iet tālu "asā vara" koncepcijas īstenošanā. Tas galvenokārt skaidrojams ar to, ka jaunās demokrātijas Latīņamerikā un Centrāleiropā ir ļoti neaizsargātas pret autoritāro valstu spiedienu, jo demokrātiskie režīmi vēl nav labi nostiprinājušies.