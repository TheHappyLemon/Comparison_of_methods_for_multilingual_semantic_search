Angļu parks (vācu: Englischer Garten) Minhenē ir viens no lielākajiem pilsētas parkiem pasaulē. Tas aizņem vairāk nekā 3,7 km² lielu platību, bet parka garums ir 5,5 kilometri (no Minhenes centra līdz pat pilsētas ziemeļu nomalei). Parks tika izveidots 1792. gadā. To izveidoja dārzu arhitekts Frīdrihs Ludvigs Škels. Savu nosaukumu parks ir ieguvis tādēļ, ka parks tika izveidots angļu ainavu parku stilā, t.i., maksimāli tiecoties uz dabiskumu. Angļu parks bija viens no pirmajiem parkiem Eiropā, kas bija pieejams visām ļaužu masām. Platības ziņā Angļu parks ir daudz lielāks nekā slavenais Centrālparks Ņujorkā vai Haidparks Londonā. Angļu parks ir iemīļota atpūtas vieta kā minheniešiem, tā arī tūristiem. Šis parks visai pasaulei ir kļuvis pazīstams ar savu lielumu, apskates objektiem (piemēram, Ķīniešu tornis, Monopteross), alus dārziem, kā arī ar to, ka īpaši šim nolūkam atvēlētā vietā var sauļoties nūdisti. Angļu parks sākas pašā Minhenes centrā blakus Bavārijas Valsts kancelejai un Mākslas galerijai un stiepjas tālāk uz ziemeļiem kā josla ne platāka par 1 kilometru. Pilsētas autobānis parku sadala uz pusēm: dienvidu un ziemeļu daļa, kuras savieno gājēju tiltiņš. Ziemeļu daļa noslēdzas pie studentu pilsētiņas. Vasarā dienvidu daļā uzturas vairāk nekā 50 tūkstoši cilvēku (nelielas vācu pilsētiņas iedzīvotāju skaits), savukārt ziemeļu daļā tiek saglabāta klusa un mājīga pilsētas meža noskaņa. Vikikrātuvē par šo tēmu ir pieejami multivides faili. Skatīt: Angļu parks. Koordinātas: 48°09′10″N 11°35′31″E﻿ / ﻿48.15278°N 11.59194°E﻿ / 48.15278; 11.59194