Nātrija sulfīts (Na2SO3) ir balta kristāliska viela, kas ir sērpaskābes un nātrija sāls. Nātrija sulfīts viegli šķīst ūdenī un veido kristālhidrātus. Istabas temperatūrā kristalizējas no ūdens šķīdumiem heptahidrāta Na2SO3·7H2O veidā. Iegūst, ievadot sēra dioksīdu nātrija karbonāta vai nātrija hidroksīda šķīdumā: Na2CO3 + SO2 → Na2SO3 + CO2↑ 2NaOH + SO2 → Na2SO3 + H2O Nātrija sulfīts ir spēcīgs reducētājs. Ūdens šķīdumos viegli oksidējas ar gaisa skābekli. Arī ciets kristālhidrāts gaisā viegli oksidējas līdz sulfātam, taču bezūdens sāls gaisā ir daudz stabilāks. Sildot ūdens šķīdumā pievieno sēru, veidojot nātrija tiosulfātu: S + Na2SO3 → Na2S2O3 Nātrija sulfītu lieto fotogrāfijā par fiksāžas un attīstītāja komponentu. Izmanto arī hlora palieku likvidēšanai pēc audumu balināšanas, pesticīdu ražošanā, hromu saturošu notekūdeņu attīrīšanā. Plaši pielieto papīra rūpniecībā. Militārām vajadzībām izmanto trinitrotoluola attīrīšanai. Merck Index of Chemicals and Drugs, 9th ed. monograph 8451 Urbanski T. Chemistry and Technology of Explosives 1. Pergamon Press, 1964. 389–91. lpp. ISBN 0-08-010238-7.