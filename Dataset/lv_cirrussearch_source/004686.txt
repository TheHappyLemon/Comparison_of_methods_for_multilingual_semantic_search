Chang'e 2 (ķīniešu: 嫦娥二號 Cháng'é èr hào) ir Ķīnas otrais Mēness mākslīgais pavadonis. Zonde palaista 2010. gada 1. oktobrī. Starts tika saistīts ar Ķīnas Tautas Republikas dibināšanas 61. gadadienu. Chang'e 2 ir Chang'e 1 rezerves aparāts, kas tika būvēts uz Ķīnas sakaru pavadoņa Dongfanghong 3 bāzes. Chang'e 2 tika palaista 2010. gada 1. oktobrī 10:59:57 UTC no Sičanas kosmodroma. Sākotnējā orbīta bija 200 × 380 000 km. Atšķirībā no Chang'e 1, kurš vispirms tika ievadīts Zemes orbītā, Chang'e 2 nesējraķete ievadīja tiešā trajektorijā uz Mēnesi. 2. oktobrī 04:25 UTC tika veikts pirmais lidojuma trajektorijas korekcijas manevrs. Bija paredzētas vēl divas korekcijas, bet tās tika atceltas, jo izrādījās, ka kosmiskā aparāta trajektorija atrodas nepieciešamajās robežās. Mēness orbītā Chang'e 2 iegāja 6. oktobrī. 03:06 UTC uz 32 minūtēm tika iedarbināts dzinējs, kas veica bremzēšanas manevru, un zonde iegāja 12 stundu elipsveida orbītā ap Mēnesi. 8. oktobrī zonde veica otru bremzēšanas manevru, kas sākās 02:45 UTC un ilga 17 minūtes. Rezultātā orbītas aposelēnijs tika samazināts līdz 1830 km. 9. oktobrī notika vēl trešais orbītas korekcijas manevrs, pēc kura zonde iegāja 100 km augstā darba orbītā. 2011. gada 1. aprīlī Chang'e 2 pabeidza Mēness izpētes misiju. 2011. gada 9. jūnijā zonde veica manevru, lai atstātu Mēness orbītu. 30. augustā tā iegāja Zemes—Saules otrajā Lagranža punktā (L2). 2012. gada 15. aprīlī Chang'e 2 atstāja L2, lai sāktu lidojumu uz asteroīdu 4179 Toutatis. 4179 Toutatis tika sasniegts 2012. gada 13. decembrī, kad 08:30:09 UTC zonde palidoja garām asteroīdam 3,2 km attālumā.