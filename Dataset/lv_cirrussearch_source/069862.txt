"Kairas purpura roze" (angļu: The Purple Rose of Cairo) ir 1985. gada ASV romantiska kinokomēdija, kuras režisors un scenārija autors ir Vudijs Allens. Filmā galvenās lomas atveido Mija Ferova, Džefs Denjelss un Denija Aielo. Filma stāsta par filmas tēlu Tomu Baksteru (Denjelss), kurš atstāj filmu un ienāk īstajā pasaulē, kur iemīlas Sesīlijā (Ferova). Filmas "Kairas purpura roze" pirmizrāde notika 1985. gada 1. martā un to izplatīja Orion Pictures. Filma saņēma BAFTA kino balvu kategorijā "Labākā filma" un "Labākais oriģinālscenārijs", kā arī Zelta globusa balvu kategorijā "Labākais scenārijs". Allenu nominēja arī Amerikas Kinoakadēmijas balvai kategorijā "Labākais oriģinālscenārijs". Pats Allens, kopā ar "Vīri un sievas" (Husbands and Wives, 1992) un "Uzvaras punkts" (2005), to nosaucis par savu labāko filmu. Tīmekļa vietnē Rotten Tomatoes filmai ir 93% vērtējums. Uzmanību! Turpmākajā tekstā var tikt atklātas nozīmīgas detaļas par filmas saturu! 1935. gadā Ņūdžersijā, Lielās depresijas laikā, Sesīlija (Ferova) ir neveikla viesmīle, kura dodas uz kino, lai izbēgtu no savas drūmās dzīves bez mīlestības, vardarbīgā laulībā ar Monku (Aielo), kuru viņa vairākkārt mēģinājusi pamest. Jaunākā filma, ko Sesīlija skatās, ir RKO Pictures filma "Kairas purpura roze". Tas ir stāsts par bagātu Manhatanas dramaturgu Henriju, kurš kopā ar biedriem Džeisonu un Ritu dodas eksotiskā atvaļinājumā uz Ēģipti. Atrodoties Ēģiptē, viņi trīs satiek arheologu Tomu Baksteru (Denjelss). Toms iepazīstas ar viņiem un nokļūst Manhatanā, kur viņš iemīlas Kitijā Heinsā. Pēc tam, kad Sesīlija vairākas reizes apmeklē filmu, Toms, viņu pamanījis, izkļūst no melnbaltās filmas pasaules un nokļūst reālajā pasaulē kino ekrāna otrā pusē. Viņš pastāsta Sesīlijai, ka ir viņā ieķēries pēc tam, kad pamanīja, ka viņa tik daudz reižu viņu vēro. Sesīlija viņu izvadā pa savu Ņūdžersijas pilsētu. Tomēr Toma izkļūšana no filmas radījusi problēmas. Citās filmas kopijās arī citi ir mēģinājuši izkļūt no tās. Filmas producents, uzzinot, ka Toms izkļuvis no filmas, kopā ar aktieri Gilu Šepardu (īstais Toms) lido uz Ņūdžersiju. Tur Gils iepazīstas ar Sesīliju, tādējādi izveidojot mīlas trīsstūri starp Sesīliju, Tomu un Gilu. Sesīlija galu galā nolemj palikt ar Gilu un dzīvot reālajā pasaulē, nevis ar Tomu. Viņa visbeidzot pamet arī savu īsto vīru. Taču Gila mīlestība pret Sesīliju nebija īsta. Viņš viņu bildināja tikai tāpēc, lai panāktu, ka Toms atgrieztos filmā un glābtu viņa aktiera karjeru Holivudā. Gils, kuru nomoka vainas apziņa, pamet Sesīliju. Palikusi bez mīļotā, darba un mājām, Sesīlija atkal dodas uz kino. Tur viņa viena pati skatās kā Freds Astērs un Džindžera Rodžersa dejo filmā "Cilindrs" (Top Hat), lēnām iegrimstot filmas šarmā. «The Purple Rose of Cairo». Box Office Mojo. Skatīts: 2023. gada 19. novembrī. Eric Lax. Conversations with Woody Allen. Alfred A. Knopf, 2007. ISBN 978-0-375-41533-3. «The Purple Rose of Cairo - Rotten Tomatoes». www.rottentomatoes.com (angļu). 1985-03-01. Skatīts: 2023-11-19. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)