"Pusnakts Parīzē" (angļu: Midnight in Paris) ir 2011. gada amerikāņu-spāņu romantiskā komēdija, kuras režisors un scenārija autors ir Vudijs Allens. Galvenās lomas tēlo Ouens Vilsons, Reičela Makadamsa un Mariona Kotijāra. Filma guva atzinību, tika nominēta četrām Amerikas Kinoakadēmijas balvām, no kurām vienu ieguva — balvu par labāko oriģinālscenāriju piešķīra Vudijam Allenam. Tāpat viņš ieguva Zelta globusa balvu par labāko scenāriju (vienā no četrām Zelta globusa balvas nominācijām filmai). Filmas notikumi norisinās Parīzē. Filmas galvenais varonis, Holivudas scenārists Gils Penders, kopā ar savu līgavu Īnezu uzturas Parīzē, baudot Parīzes mākslas atmosfēru, apmeklējot muzejus. Gils cer Parīzē smelties iedvesmu rakstīšanai, viņš labprāt pārceltos uz dzīvi Parīzē, bet līgavai ir citi plāni. Pamazām viņš saprot, ka viņa un līgavas intereses stipri atšķiras. Kādu vakaru, kad līgava aiziet uz dejām kopā ar draugu Polu un tā sievu, Gils paliek viens. Viņš ir iereibis un apmaldās. Tieši pusnaktī pēkšņi uz ielas viņam blakus apstājas veclaicīgs automobilis, kurā brauc 1920. gadu modes stilā tērpti cilvēki. Tie viņu aicina sev līdzi uz ballīti. Gils piekrīt un nokļūst 1920. gados, laikā, kuru viņš vienmēr ir augsti vērtējis un apbrīnojis. Ballītē Gils sastop tā laika slavenus rakstniekus un māksliniekus. Nākamajā vakarā Gils pierunā Īnezu kopā ar viņu nākt uz šķērsielu, lai dotos braucienā uz pagātni. Bet Īneza kļūst nepacietīga un aiziet prom pirms pusnakts. Tomēr pusnaktī atkal parādās veclaicīgais automobilis un pasažieri aicina Gilu līdzi. Tā viņš vairākas naktis viesojas pagātnē, sastop slavenības. Gils iepazīstas ar kādu neparastu sievieti Adrianu, kas apbrīno kādu senāku laikmetu — 1890. gadu Belle Époque, kuru viņa uzskata par Parīzes Zelta laikmetu. Kādu reizi pusnaktī Gils kopā ar Adrianu nokļūst šajā laikmetā, satiek tā slavenības. Viņi Mulenrūžā sastopas ar māksliniekiem Anrī de Tulūzu-Lotreku, Polu Gogēnu un Edgaru Degā. Gils jautā māksliniekiem, ko viņi uzskata par dizenāko laikmetu, un izrādās, ka viņi par tādu uzskata Renesansi. Adriana saņem piedāvājumu būt par baleta kostīmu mākslinieci un ar prieku piekrīt palikt 1890. gadu laikmetā. Viņa aicina arī Gili pievienoties. Bet Gils apsver slaveno mākslinieku teikto, un saprot, ka agrākie laikmeti bieži vien tiek idealizēti. Gils tomēr nolemj atgriezties savā mūsdienu pasaulē. Savos pusnakts ceļojumos Gils guvis iedvesmu savam rakstnieka darbam un nododas rakstīšanai. Ar Īnezu Gils izšķiras, jo viņa kļuvusi viņam neuzticīga ar Polu. Gils izlemj palikt uz dzīvi Parīzē. Kādu vakaru pastaigājoties gar Sēnu, Gils sastop jau iepriekš satikto Gabrielu, antikvariāta tirgotāju, pie kuras viņš bija pircis senlaicīgas lietas un runājies par zudušajiem laikmetiem. Sāk līt, un Gils piedāvā Gabrielu pavadīt uz mājām. Runājoties izrādās, ka arī viņai, tāpat kā Gilam, patīk Parīze lietū. Ouens Vilsons — Gils Penders Reičela Makadamsa — Īneza Kurts Fulers — Džons, Īnezas tēvs Mimi Kenedija — Helēna, Īnezas māte Maikls Šīns — Pols Beitss Nina Arianda — Kerola Beitsa Karla Bruni — muzeja gide Īvs Heks — Kouls Porters Elisona Pilla — Zelda Fitzgerald Toms Hidlstons — Frānsiss Skots Ficdžeralds Korijs Stolls — Ernests Hemingvejs Sonja Rolanda — Džozefīne Beikere Denjels Lunds — Huans Belmonte Terēze Buro-Rubinšteine — Elisa Toklasa Ketija Beitsa — Ģertrūde Staina Marsjals Di Fonso Bo — Pablo Pikaso Mariona Kotijāra — Adriana Lea Sedū — Gabriela Emanuēla Jūzana — Džūna Bārnsa Adriens Brodijs — Salvadors Dalī Toms Kordjē — Mens Rejs Adriens de Vans — Luiss Bunjuels Seržs Bagdasarjans — detektīvs Dilū Gads Elmalehs — detektīvs Tisero Deivids Lovs — Tomass Stērnss Eliots Īvs Antuāns Spoto — Anrī Matiss Lorāns Klarē — Leo Stains Vinsents Menžū Kortēzs — Anrī de Tulūzs-Lotreks Olivjē Raburdēns — Pols Gogēns Fransuā Rostā — Edgars Degā Karina Vanasa — Belle Époque laikmeta sieviete Mišels Vujermo — karalis Versaļā Odrija Flero — ballītes viešņa Gijoms Guks — ballītes viesis «Midnight in Paris». Britu filmu klasifikācijas padome. Arhivēts no oriģināla, laiks: 2016. gada 27. augustā. Skatīts: 2016. gada 7. augustā. «Midnight in Paris». Box Office Mojo. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)