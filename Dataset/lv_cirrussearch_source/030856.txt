Nikolass Rossolimo (krievu: Николай Спиридонович Россолимо; angļu: Nicolas Rossolimo; 1910. gada 28. februāris, Kijiva — 1975. gada 24. jūlijs, Ņujorka) bija grieķu izcelsmes Francijas un ASV starptautiskais lielmeistars šahā (1953). Piedzimis Kijivā grieķu mākslinieka ģimenē. Jaunību pavadījis Maskavā. 1929. gadā piedalījies vienā no Maskavas šaha čempionāta blakusturnīriem, kurā dalījis pirmo vietu. Šajā pašā gadā, pateicoties sava tēva tautībai, viņam izdevies emigrēt no Padomju Savienības. Drīzumā Rossolimo apmeties Parīzē un ātri izvirzījies vadošo Francijas šahistu skaitā. 1938. gadā Parīzes turnīrā ieņēmis otro vietu aiz Hosē Raula Kapablankas. 1948. gadā uzvarējis Francijas šaha čempionātā. No 1934. gada līdz 1949. gadam septiņas reizes uzvarējis Parīzes šaha čempionātā. 1948. un 1949. gadā nospēlējis divus mačus ar Saveliju Tartakoveru, kuri abi noslēgušies neizšķirti: 6 : 6 (+1, −1, =10) un 5 : 5 (+5, −5, =0). 1949. gadā uzvarējis Hastingsas (Anglija) tradicionālajā jaungada šaha festivālā. Par panākumiem turnīros FIDE Rossolimo 1950. gadā kā vienam no pirmajiem piešķīrusi starptautiskā meistara (IM) nosaukumu, bet 1953. gadā - starptautiskā lielmeistara (GM) nosaukumu. 1953. gadā pārcēlies uz dzīvi ASV. Šaha turnīri šeit notika retāk kā Eiropā, un Rossolimo nācies strādāt gan veļas mazgātavā, gan par oficiantu un taksometra vadītāju. Tāpat viņš spēlējis akordeonu un dziedājis solo, pat ierakstījis plati ar dziesmām krievu valodā. Nodarbojies arī ar džudo un ieguvis pelēko jostu šajā sporta veidā. 1955. gadā uzvarējis ASV atklātajā šaha čempionātā pēc papildus rādītājiem apsteidzot Semjuelu Reševski. Francijas un ASV izlašu sastāvos 5 reizes (1950, 1958-1960, 1966, 1972) piedalījies Pasaules šaha olimpiādēs. Komandu kopvērtējumā izcīnījis 2 sudraba (1960, 1966) medaļas, bet individuālā vērtējumā — sudraba (1950) un bronzas (1958) medaļu. Sarakstījis divas grāmatas par šahu: 1947. gadā Parīzē izdoto Les échecs au coin du feu ("Šahs pie kamīna") un 1970. gadā Ņujorkā izdoto Rossolimo’s Brilliancy Prizes ("Rossolimo skaistuma godalgas"). Atstājis nozīmīgu ieguldījumu šaha atklātņu teorijā. Rossolimo vārdā ir nosaukts variants sicīliešu aizsardzībā: 1. e4 c5 2. Zf3 Zc6 3. Lb5. 1975. gadā izcīnījis 3. vietu Ņujorkas atklātajā turnīrā, taču drīz pēc šī panākuma negadījuma rezultātā nokritis no kāpnēm un nomiris hospitālī no galvas traumām. Championship of Moscow (little) - 1929 (group D) Paris 1948 - 24ème championnat de France Champions de Paris Hastings 1948/49 Sings Russian Songs Nikolass Rossolimo šahista profils vietnē chessgames.com Nikolass Rossolimo. Atjaunināts: 2015. gada 22. oktobrī šahista profils vietnē 365chess.com Nikolass Rossolimo šahista profils vietnē chesstempo.com Nikolass Rossolimo šahista profils vietnē olimpbase.org (Pasaules šaha olimpiādes) N. Rossolimo šaha kompozīcijas vietnē PDB