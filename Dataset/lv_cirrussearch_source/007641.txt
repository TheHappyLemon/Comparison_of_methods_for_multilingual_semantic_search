Intelsat 28 (sākotnēji Intelsat New Dawn) ir Intelsat sakaru pavadonis, kas paredzēts sakaru nodrošināšanai Āfrikā. Pavadoni izgatavojis ASV uzņēmums Orbital Sciences Corporation. Ģeostacionārā orbītā palaists 2011. gadā. Kopējās projekta izmaksas bija 250 miljoni USD (pavadoņa izgatavošana, palaišana un apdrošināšana). Sākotnēji pavadoņa Intelsat New Dawn īpašnieks bija Intelsat un Convergence Partners kopuzņēmums New Dawn Satellite Company Ltd.. 2012. gada oktobrī Intelsat pilnībā nopirka New Dawn Satellite Company. Pavadonis tika pārdēvēts par Intelsat 28. Pavadonī ir divas 2,5 × 2,7 m izvēršamas reflektorantenas. Uzstādīti 28 C joslas un 24 Ku joslas raidītāji. C josla pārklāj Āfriku, Tuvos un Vidējos Austrumus, Eiropu. Ku josla pārklāj centrālo un dienvidu Āfriku. Tiks nodrošināti balss, datu pārraides, televīzijas un cita veida sakaru pakalpojumi. Intelsat New Dawn tika palaists 2011. gada 22. aprīlī 21:37 UTC no Gviānas kosmiskā centra ar nesējraķeti Ariane 5ECA kopā ar arābu sakaru pavadoni Yahsat 1A. 3. maijā parādījās ziņas, ka viena no antenām nav atvērusies. Pēc starta tika secināts, ka C joslas antenas izvēršanas mehānisms aizķēries aiz antenas saules sarga. Arī Ku joslas antena bija aizķērusies aiz saules sarga, bet tai, atšķirībā no C joslas antenas ar atsperes veida mehānismu, izvēršanas mehānisms ir apgādāts ar elektrodzinēju. Darbinot dzinēju uz augšu un uz leju, divu mēnešu laikā izdevās pilnībā izvērst Ku joslas antenu. Aprīlī un maijā tika mēģināts pavadoni "kratīt", lai atbrīvotu C joslas antenu, tam iztērējot degvielas gada normu. Pavadoņa darbības mūžs sākotnēji bija paredzēts 15 gadiem, bet tagad tas ir samazināts līdz 13 gadiem. Tiek lēsts, ka vēl aptuveni gada degvielas krājumi būs nepieciešami kosmiskā aparāta orbitālā stāvokļa uzturēšanai neplānotajā konfigurācijā. C-band Reflector on Intelsat New Dawn Fails to Deploy[novecojusi saite] Space News, Peter B. de Selding, 2011-05-03 (angliski) Intelsat Reports Third Quarter 2012 Results Intelsat New Dawn Launch Successful: Expands Africa’s Communications Infrastructure at 32.8° East Intelsat, 2011-04-22 (angliski) Investigators Cite Design Defect in Intelsat New Dawn Antenna Failure[novecojusi saite] spacenews.com, Peter B. de Selding, 2011-08-05 (angliski) Intelsat 28 pārklājuma karte[novecojusi saite] Intelsat New Dawn Intelsat mājaslapā Arhivēts 2011. gada 20. decembrī, Wayback Machine vietnē. (angliski)