Velēnu gleja augsne ir viens no augšņu tipiem. Tās veidojušās uz karbonātu cilmiežiem palielināta mitruma daudzuma ietekmē. Šīm augsnēm raksturīgs labi izveidots, biezs trūdvielu akumulācijas horizonts, nereti virskārtā ir līdz 30 cm biezs kūdras slānis. Augsnes reakcija vāji skāba līdz neitrāla. Podzolēšanās nav novērojama, bet raksturīgs glejošanās process, kā rezultātā radušies gleja plankumi vai viendabīgs zilganzaļš horizonts. Augsnēs uz mālainiem cilmiežiem gleja horizonts ir blīvs, ūdens mazcaurlaidīgs. Pēc šo augšņu mitruma noregulēšanas nepieciešams aktivizēt mikroorganismu darbību un apgādāt augsnes ar kālija un fosfora savienojumiem. Latvijā velēnu gleja un glejotās augsnes sastopamas Zemgales līdzenuma reljefa pazeminājumos, tās veido augšņu kompleksus ar velēnu karbonātu augsnēm. Daudz velēnu gleja augšņu ir arī bijušajos Valmieras (ap 20% rajona kopplatības), Rīgas (24%), Talsu (29%) rajonā.