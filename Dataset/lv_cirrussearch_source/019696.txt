Frančesko Mozers (itāļu: Francesco Moser; dzimis 1951. gada 19. jūnijā Palu di Džovo, Trentīno)) ir bijušais profesionālais Itālijas šosejas riteņbraucējs. Viņš bija viens no dominējošiem braucējiem laika posmā no 1970. gadu vidus līdz 1980. gadu sākumam, uzvarēja 1984. gada Giro d'Italia, 1977. gada Pasaules čempionāta grupas braucienā un guva sešas uzvaras trijos no pieciem klasikas pieminekļiem. Profesionālo karjeru Frančesko Mozers sāka 1973. gadā. Viņam piemita lieliska pedalēšanas tehnika, bet viņa atlētiskais augums neļāva viņam būt spēcīgam kalnu braucējam. Ar 273 izcīnītām uzvarām šosejas riteņbraukšanas karjerā viņš ir trešais panākumiem bagātākais braucējs aiz Edija Merksa (426) un Rika Van Loja (379), bet apsteidz Riku Van Stēnbergenu (270) un Rodžeru De Vlāminku (255). Mozers uzvarēja 1977. gada Pasaules čempionātā Sankristobalā, Venecuēlā, apsteidzot Vācijas pārstāvi Dītrihu Tūravu un savu tautieti Franko Bitosi. Mozers divreiz ieguvis arī sudraba medaļu — 1976. gadā aiz Beļģijas pārstāja Fredija Mārtensa un 1978. gadā aiz Nīderlandes sportista Gerija Knetemana. 1984. gada 19. janvārī Mehiko Mozers pēc ilgas fiziskas gatavošanās un treniņiem pārspēja plaši zināmo 1972. gadā Edija Merksa uzstādīto stundas rekordu. Mozers nobrauca 50,808 kilometrus, izmantojot radikāli mainītu un aerodinamiski pielāgotu velosipēdu (ar guļstūri un pilniem disku ratiem), kurš bija krietni sarežģītāks par parasto treka velosipēdu, kuru Merkss izmantoja 1972. gadā. Tā rezultātā 1997. gadā UCI aizliedza stundas rekordu uzstādīšanu, izmantojot velosipēdus ar tehnoloģiskiem jauninājumiem, salīdzinot ar 1972. gadā izmantoto. Saskaņā ar jaunajiem noteikumiem, Merksa 1972. gada rekords netika pārspēts līdz 2000. gadam. Mozers savu velosipēdu pārdeva izsolē, ienākumus ziedojot UNICEF. 1999. gadā viņš atzinās asins dopinga izmantošanā rekorda pārspēšanai. Tajā viņam palīdzēja sporta ārsts Frančesko Konkoni, bet tobrīd šis dopinga veids nebija aizliegts. 1984. gada rekords noturējās vairāk kā deviņus gadus un Mozera mēģinājums atvēra durvis aerodinamiskajām tehnoloģijām riteņbraukšanā. Mozers profesionālo karjeru beidza 1987. gadā. Piezīme: IZST — izstājās Vikikrātuvē par šo tēmu ir pieejami multivides faili. Skatīt: Frančesko Mozers. Olympedia profils (angliski) The Sport.org profils (angliski) Munzüger Sport profils (vāciski) ProCyclingStats profils (angliski) Cycling Archives profils (angliski) CycleDatabase profils (angliski)