STS-131 bija Space Shuttle Discovery apgādes ekspedīcija uz Starptautisko kosmisko staciju (SKS). Stacijas lidojumu programmā šī misija apzīmēta kā ISS-19A. Starts notika 2010. gada 5. aprīlī, nolaišanās — 2010. gada 20. aprīlī STS-131 misijas uzdevums bija ar Daudzuzdevumu loģistikas moduli Leonardo stacijā nogādāt krājumus, iekārtas un citas mantas. Tika veiktas trīs iziešanas kosmosā, kuru laikā nomainīta dzesēšanas sistēmas amonjaka tvertne. Kosmoplāna Endeavour apkalpe augšupceļā un lejupceļā: 5. aprīlis 10:21 — 16:21 UTC Discovery startēja 2010. gada 5. aprīlī 10:21:25 UTC no Kenedija kosmosa centra starta kompleksa LC39A. Pēc ieiešanas orbītā tika atvērtas kosmoplāna durvis un izvērsta Ku joslas antena, bet pēc aktivizēšanas tā nedarbojās kā paredzēts. Šī antena tiek izmantota liela ātruma datu (tai skaitā attēlu un video) pārraidīšanai uz zemi, kā arī kā radars tuvošanās un saslēgšanās operāciju laikā. 6. aprīlis 00:21 — 16:21 UTC Ar manipulatoram piestiprinātu sensoru stieni tika veikta kosmoplāna karstumaizsardzības pārklājuma apskate. Rezultāti tika ierakstīti, un tos uz zemi pārraidīs pēc tam, kad kosmoplāns pievienosies stacijai. 7. aprīlis 00:21 — 16:21 UTC Discovery ar SKS saslēdzās 07:44 UTC. Lūka starp kosmoplānu un staciju tika atvērta 09:11 UTC. 8. aprīlis 00:21 — 16:21 UTC No kosmoplana kravas telpas tika izcelts kravas modulis Leonardo. To veica ar stacijas manipulatoru, kuru vadīja Vilsone un Jamadzaki. 04:24 UTC Leonardo tika pievienots pie Harmony moduļa. Lūkas uz to tika atvērtas 11:58 UTC. Apvienotā apkalpe sāka mantu pārnešanu. Mastrakjo un Andersons noslēdzās Quest slūžu kamerā, lai gatavotos nākamās dienas iziešanai kosmosā. 9. aprīlis 00:51 — 17:21 UTC Iziešana atklātā kosmosā sākās 05:31 UTC, kuru veica R. Mastrakjo un K. Andersons. Darbus no stacijas iekšpuses koordinēja D. Metkalfa-Lindenburgere. Stacijas manipulatoru vadīja S. Vilsone un D. Datons. Vispirms Mastrakjo devās uz Discovery kravas telpu, kur pie jaunās amonjaka tvertnes piestiprināja ierīci objekta satveršanai ar manipulatoru. Savukārt Andersons devās uz fermas S1 segmentu, kur no vecās amonjaka tvertnes atvienoja amonjaka un slāpekļa vadus. Pēc tam kosmonauti noņēma transportēšanas stiprinājumus no amonjaka tvertnes kosmoplāna kravas telpā. 07:39 UTC tvertne tika atbrīvota, un Andersons ar abām rokām to pacēla virs galvas. 07:47 UTC tvertni satvēra stacijas manipulators un to pārvietoja uz mobilo transportieri. Pa to laiku Mastrakjo devās uz Kibo moduli, kur paņēma eksperimentu paraugus, lai tos nogādātu atpakaļ uz zemi. Kosmonauti pārvietojās uz mobilo transportieri, kur piestiprināja pārcelto tvertni. 09:20 viņi pārvietojās uz S0 fermu, kur nomainīja žiroskopu bloku Rate Gyro Assembly (RGA). 11:58 UTC iziešana kosmosā beidzās. Apkalpes locekļi, kas nebija iesaistīti ārpuskuģa aktivitātēs, nodarbojās ar mantu pārnešanu no Leonardo moduļa. 10. aprīlis 00:21 — 17:21 UTC Tika nolemts Discovery lidojumu pagarināt par vienu dienu, lai varētu veikt kosmoplāna karstumizolācijas pārklājuma papildu apskati. Iepriekšējos lidojumos to veica pēc atvienošanās no stacijas autonomā lidojumā. Tagad, kad nedarbojas ātrdarbīga sakaru antena, tas jāizdara pirms atvienšanās no SKS, lai novērojumu rezultātus varētu noraidīt uz zemi ar stacijas sakaru līdzekļiem. Diena tika pavadīta, pārnesot mantas no Leonardo. 05:24 UTC iedarbojās uguns trauksmes signalizācija, un Discovery apkalpe ieņēma savas vietas kosmoplānā. Tika noskaidrots, ka nostrādājis sensors Zvezda modulī. SKS komandieris Oļegs Kotovs to skaidroja ar gaisa filtra tīrīšanā radītajiem putekļiem. 11. aprīlis 01:21 — 17:21 UTC Otrajā iziešanā kosmosā piedalījās Mastrakjo un Andersons un darbus no stacijas iekšpuses koordinēja Metkalfa-Lindenburgere. Iziešana sākās 05:30 UTC. Vispirms viņi devās uz S1 sekciju, kur atvienoja veco amonjaka tvertni. Mastrakjo tvertni pacēla rokās un 06:29 UTC to satvēra manipulators. Tad to pārvietoja uz mobilo tronsportieri un 07:26 piestiprināja. Kamēr manipulatoru pārvietoja uz jauno tvertni, kosmonauti uzstādīja divas radiatoru fiksacijas ierīces uz P1 sekcijas. 07:52 manipulators satvēra jauno tvertni, kura 08:48 bija pārvietota uz S1 segmentu. 09:09 kosmonauti tvertni novietoja paredzētajā vietā. To piestiprinot, viņi sadūrās ar problēmu: ilgu laiku nevarēja pieskrūvēt pēdējo no četrām skrūvēm. Andersonam nācās atgriezties slūžu kamerā pēc papildu instrumentiem. Tādējādi viņi zaudēja pusotru stundu. 10:46 tvertne bija piestiprināta. Viņi sāka pievienot kabeļus un cauruļvadus, bet darbu nepabeidza līdz galam, jo vajadzēja atgriezties slūžu kamerā, lai pārbaudītu un notīrītu skafandrus no dzesēšanas sistēmas amonjaka. 11:30 kosmonauti atgriezās pie noņemtās tvertnes un noņēma to no mobilā transportiera. Tvertnei pievienoja stiprinājumus, ar kuriem tā tiks nostiprināta Discovery kravas telpā. Tad tvertni satvēra manipulators un pārvietoja uz fermas otru pusi, kur tā paliks līdz nākamajai iziešanai. Kosmonautiem bija plānots noņemt mikrometeorītu paneli, bet laika trūkuma dēļ šo uzdevumu pārcēla uz nākamo reizi. Mastrakjo un Andersons slūžu kamerā atgriezās 12:45. Iziešana beidzās 12:56 UTC, ilgums 7 stundas 26 minūtes. 12. aprīlis 01:51 — 18:21 UTC Kosmonautiem šī bija daļēji atpūtas diena. Kosmonautikas dienas sakarā sakaru seansu ar SKS veica Krievijas prezidents Dmitrijs Medvedevs. Apkalpes turpināja mantu pārnešanu no Leonardo uz stacijas moduļiem un otrā virzienā. 13. aprīlis 02:21 — 19:21 UTC Tāpat kā pirmās divas, arī trešo iziešanu kosmosā veica Mastrakjo un Andersons, un darbus no stacijas iekšpuses koordinēja Metkalfa-Lindenburgere. Iziešana sākās 06:14 UTC. Mastrakjo vispirms devās uz S1 sekciju, kur pabeidza jaunās amonjaka tvertnes cauruļvadu savienošanu. Andersons pa to laiku no vaļējās platformas 2 noņēma mikrometeorītu pārklāju. Pēc tam abi devās pie vecās amonjaka tvertnes. Tā ar stacijas manipulatoru tika pacelta un pārvietota uz kosmoplāna kravas telpu, kur to iecēla 08:30 UTC. 09:10 kosmonauti tvertni noņēma no manipulatora un ievietoja tam paredzētajā transportēšanas konstrukcijā. Šeit viņi atkal sastapās ar stiprinājumu pieskrūvēšanas problēmu, līdz beidzot 10:35 tas izdevās. Tā kā plānotais laiks bija pārtērēts, tika nolemts neveikt eksperimentu paraugu noņemšanu no Columbus moduļa ārpuses. Tā vietā kosmonauti pie Z1 segmenta veica sagatavošanas darbus antenas uzstādīšai, kura tiks uzmontēta STS-132 laikā. 12:26 viņi atgriezās slūžu kamerā. Ieslēdzot dzesēšanas sistēmas jauno amonjaka tvertni, atklājās, ka viens no ventiļiem nedarbojas. 14. aprīlis 03:21 — 20:21 UTC Kosmonauti turpināja mantu pārnešanu. Inženieri uz zemes mēģināja novērst kļūmi ventilī pie dzesēšanas sistēmas pieslēgtās amonjaka tvertnes cauruļvadā. Nosūtot komandas, tas neizdevās. Tika izskatīta iespēja veikt ārpuskārtas iziešanu kosmosā, lai nomainītu amonjaka tvertni pret rezerves tvertni. 15. aprīlis 04:21 — 21:20 UTC Tika nolemnts neveikt ceturto iziešanu kosmosa, lai veiktu amonjaka tvertnes nomaiņu. Inzenieri novērtējuši, ka dzesēšanas sistēma var kādu laiku funkcionēt ar vienu cilpu. Tvertnes nomaiņu veiks vai nu SKS 23. ekspedīcijas dalībnieki vai STS-132. Mantu pārnešana no Leonardo uz staciju un no stacijas uz kravas moduli tika pabeigta. Pavisam modulī atgādāšanai uz zemi tika iekrautas 2,5 t. 07:38 UTC lūkas uz Leonardo tika aizvērtas. Radās problēma Harmony salēgšanās mehānisma vadības bloka kabeļu savienojumā ar Leonardo. Pēc dažādām pārbaudēm izdevās atrisināt problēmu. 17:25 tika sākta pārejas dehermetizācija starp Harmony un Leonardo. 17:56 moduli satvēra stacijas manipulators. 19:48 tika sākta Leonardo atvienošanas operācija. 20:24 (aptuveni septiņas stundas vēlāk nekā plānots) modulis tika atvienots. 20:55 Leonardo atradās virs Discovery kravas telpas. Tā ievietošana kravas telpā tika pārcelta uz nākamo dienu. Apkalpes darba diena pagarinājās par vienu stundu. 16. aprīlis 05:21 — 20:20 UTC 06:50 UTC tika turpināta Leonardo iekraušana Discovery kravas telpā. 07:15 UTC kravas modulis tika nostiprināts. Nākošo dienu kosmonauti pavadīja, veicot kosmoplana ārējā apšuvuma apskatei. Rezultāti uz zemi tika noraidīti caur SKS sakaru sistēmu. 17. aprīlis 04:21 — 20:20 UTC STS-131 apkalpe atvadījās no stacijas apkalpes. 10:30 tika aizvērtas lūkas starp Discovery un SKS. Kosmoplāns no stacijas atvienojās 12:52 UTC. Tika veikts tradicionālais stacijas aplidojums. 14:29 tika veikta 13 sekunžu dzinēju iedarbināšana, un Discovery attālinājās no SKS. 18. aprīlis 04:21 — 20:20 UTC Discovery atradās autonomā lidojumā, un apkalpe gatavojās nolaisties. 19. aprīlis 04:21 — 19:21 UTC 19. aprīlī bija divas nolaišanās iespējas. Slikto laikapstākļu dēļ Kanaveralas ragā tila nolemts nolaišanos atlikt uz nākamo dienu. 20. aprīlis 03:21 — 13:08 UTC 20. aprīlī bija piecas nolaišanās iespējas: divas Floridā un trīs Kalifornijā. Nolaišanās notika otrajā piegājienā Kenedija kosmosa centrā. STS-131 NASA mājaslapā