SKS 38. ekspedīcija (Экспедиция МКС-38; Expedition 38 jeb ISS-38) bija Krievijas, ASV un Japānas kosmonautu pastāvīgā ekspedīcija Starptautiskajā kosmosa stacijā (SKS) no 2013. gada novembra līdz 2014. martam. 2013. gada 1. decembrī sabojājās ASV segmenta dzesēšanas sistēmas viena kontūra sūknis, kurš atradās integrētās kopnes S1 sekcijā. Dzesēšana tika pārslēgta uz otru kontūru. Tā kā tā nespēj apstrādāt papildu slodzi, tika atslēgtas iekārtas, no kurām nav atkarīga stacijas darbība. Tika nolemts sarīkot trīs iziešanas kosmosā, lai veiktu sūkņa nomaiņu. 19. decembrī paredzētais kravas kuģa Cygnus starts tika pārcelts uz janvāri. Pirmā iziešana kosmosā notika 21. decembrī, kurā piedalījās Ričards Mastrakjo un Maikls Hopkinss. Tā sākās 12:01 UTC un ilga 5 stundas 28 minūtes. Stacijas manipulatoru vadīja Koiči Vakata. Kamēr Mastrakjo sagatavoja manipulatoru, Hopkinss sāka darbu pie bojātā sūkņa. Tika noņemts aizsargapvalks, atvienoti elektrokabeļi un dzesēšanas caurules. Jaunis sūknis arī tika sagatavots pārvietošanai. Tā kā astronauti bija paveikuši darbus 90 minūtes agrāk par plānoto, viņi sāka pildīt nākamajā iziešanā paredzētos uzdevumus. Viņi nomontēja veco sūkni un pārvietoja to uz īslaicīgo glabāšanas vietu. Nākamā ārpuskuģa aktivitāte bija paredzēta 23. decembrī, bet tika pārcelta par vienu dienu, lai varētu sagatavot rezerves skafandru Mastrakjo, jo viņš savu bija sabojājis slūžu kamerā pēc pirmās iziešanas. Otrā iziešana kosmosā veikta 24. decembrī, kurā atkal piedalījās Ričards Mastrakjo un Maikls Hopkinss. Tā sākās 11:53 UTC un ilga 7 stundas 30 minūtes. Vispirms astronauti devās uz S3 segmentu, uz vaļējo platformu ESP-3, kur atradās rezerves sūkņa modulis (tas atgādāts STS-127 misijā 2009. gadā). Tika noņemts izolācijas pāklājs un atvienotas savienotājskrūves. Tad sūkni ar stacijas manipulatoru pārvietoja uz montāžas vietu un tur to piestiprināja. Pēc tam viņi pievienoja elektrokabeļus un dzesēšanas šķidruma caurules. No vienas caurules izšļācās amonjaks, un tas "sniegpārsliņu" veidā nokļuva uz astronautu skafandriem. Viņi tās notīrīja, un pašās beigās vēlreiz pārbaudīja savus skafandrus. Tā kā visi uzdevumi bija izpildīti, tad trešā iziešana kosmosā nebija nepieciešama. Pēc sūkņa sistēmas iespēgšanas sākotnējie testi rādīja normālu tā darbību. Sabojātais sūknis paliks īslaicīgajā novietošanas tietā līdz janvārim, kad tiks veikta īsa iziešana kosmosā, lai to novietotu uz ESP-3. Sūkņa moduli varētu izmantot arī nākotnē, ja tam bojātā iekšējā vārsta vietā tiks izgatavots jauns un pievienots ārpusē. Trešo ārpuskuģa aktivitāti 2013. gada 27. decembrī veica krievu kosmonauti Oļegs Kotovs un Sergejs Rjazanskis. Slūžu kameras Pirs lūka tika atvērta 13:00 UTC. Viņi Zvezda moduļa ārpusē uz universālās darba vietas uzstādīja platformu Jakor', kā arī demontēja pagriežamu rokturi, kuru vēlāk ienesa slūžu kamerā. Viņi noņēma eksperimentu iekārtu Vyplesk, kuru palaida kosmosā, jo tā vairs nebūs vajadzīga. Tad tika uzstādīta eksperimentu iekārta Seismoprognoz un noņemta kasete SKK ar stacijas konstrukcijas materiālu paraugiem. Kosmonauti uzstādīja vidējas un augtas izšķirtspējas kameras. Tā kā izrādījāš, ka tās nedarbojas, kameras nācās demontēt un atgriezt stacijas iekšienē. Līdz ar to netika izpildīti visi paredzētie uzdevumi, lai arī galvenie darbi tika paveikti. Tika uzstādīts jauns rekords iziešanai kosmosā krievu skafandros: 8 stundas 7 minūtes. 27.01.2014. veikta ārpuskārtas iziešana kosmosā, lai pabeigtu iepriekšējā reizē nepaveriktos uzdevumus. Tā sākās 14:00 UTC un piedalījās Oļegs Kotovs un Sergejs Rjazanskis. Viņi Zvezda moduļa ārpusē uzstādīja un pieslēdza 2 kameras: augstas (izšķirtspēja 1,15 m) un vidējas izšķirtspējas, kuras izstādājis Kanādas uzņēmums UrtheCast. Pēc tam kosmonauti no moduļa Poisk noņēma paraugu kaseti SSK un veica elektrisko savienojumu fotografēšanu. Vēl viņi no Zarja moduļa demontēja adapteri WIF. Spacewalkers complete first of three Pump Module replacement EVAs Pete Harding, nasaspaceflight.com, 2013-12-20, (angliski) Astronauts complete installation of new ISS Pump Module Pete Harding, nasaspaceflight.com, 2013-12-23, (angliski) Космонавты завершили работу за бортом МКС с часовой задержкой РИА Новости, 2013-12-27, (krieviski) Космонавты Котов и Рязанский вернулись на борт МКС и закрыли люки РИА Новости, 2014-01-21, (krieviski) 38. ekspedīcija NASA mājas lapā Arhivēts 2019. gada 16. augustā, Wayback Machine vietnē. (angliski) 37./38. ekspedīcija Energija mājas lapā Arhivēts 2013. gada 29. septembrī, Wayback Machine vietnē. (krieviski) 38./39. ekspedīcija Energija mājas lapā Arhivēts 2013. gada 9. novembrī, Wayback Machine vietnē. (krieviski)