Haleba (arābu: حلب, izrunā: [ˈħalab]) ir lielpilsēta Sīrijas ziemeļos, muhafazas centrs. Haleba atrodas Sīrijas ziemeļos tuksnešainā apvidū starp Orontas un Eifratas upēm. Šī pilsēta pie senā ceļa no Vidusjūras piekrastes uz Priekšāziju ir viena no vecākajām pilsētām pasaulē, ievērojama ar vēsturisko apbūvi, kā dēļ ir iekļauta UNESCO Pasaules mantojuma sarakstā. Arheoloģiskie izrakumi liecina par apdzīvotas vietas pastāvēšanu Senās Divupes laikā. Pilsēta ar nosaukumu Ha-lam pirmo reizi minēta Eblas ķīļrakstos (ap 2500.—2250. gadu p.m.ē.). Ar vairāk nekā 2 miljoniem iedzīvotāju Haleba pirms Sīrijas pilsoņu kara bija lielākā pilsēta Sīrijā, apsteidzot galvaspilsētu Damasku. Sīrijas pilsoņu kara laikā kopš 2012. gada vasaras notika kaujas par Alepo, kuru laikā daļa no pilsētas tika nopostīta. Pēc četru gadu aplenkuma 2016. gada decembrī Sīrijas valdības spēki iekaroja Alepo austrumu daļu. Pašreizējais pilsētas nosaukums cēlies no akadiešu valodas vārda Halab (arī Halap, Halba, Halbi), vēlāk hetu valodā lietots nosaukums Ḫalpa. Nosaukums Halab veidojies arī mijiedarbībā ar arābu valodas vārdu "(piena) slaukšana", ko saista ar leģendāro Ābrama uzturēšanos pilsētā un piena dalīšanu trūcīgajiem. Seleikīdu impērijas laikā bija pazīstama kā Beroia (grieķu: Βέροια). Latviešu valodā agrāk zināma arī kā Alepa vai Alepo. «Syrian Army declares Aleppo under full control, ‘return of security’ to city» (angliski). RT. Skatīts: 2016. gada 23. decembrī. https://worldpopulationreview.com/world-cities/aleppo-population. Latvijas padomju enciklopēdija. 4. sējums. Rīga : Galvenā enciklopēdiju redakcija. 9. lpp. Krievijas sūtnis ANO: Kaujas Alepo austrumos ir beigušās LETA 2016. gada 13. decembrī Latviešu konversācijas vārdnīca. I. sējums. Rīga : Anša Gulbja izdevniecība. 254. sleja. Vikikrātuvē par šo tēmu ir pieejami multivides faili. Skatīt: Haleba. Encyclopædia Britannica raksts (angliski) Krievijas Lielās enciklopēdijas raksts (krieviski)