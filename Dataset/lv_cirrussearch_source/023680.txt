Andrejs Homutovs (krievu: Андрей Валентинович Хомутов; dzimis 1961. gada 21. aprīlī) ir bijušais PSRS un Krievijas hokejists, malējais uzbrucējs, tagad treneris. Karjeras laikā kļuvis par trīskārtēju Olimpisko čempionu, seškārtēju Pasaules čempionu. Profesionāļa karjeras laikā pārstāvējis Maskavas CSKA un HC Fribourg-Gottéron rindas. Pašlaik (2014) Homutovs ir Šveices junioru līgas kluba La Chaux-de-Fonds U20 galvenais treneris. Maskavas CSKA sastāvā Homutovs sāka spēlēt 1980. gadā, tādējādi uzsākot profesionāļa karjeru. 1988. gadā Homutovs bija PSRS hokeja līgas labākais vārtu guvējs, 1990. gadā ieguva līgas Vērtīgāka spēlētāja balvu. 1990. gada vasarā pievienojās Šveices hokeja līgas klubam HC Fribourg-Gottéron. 1994. un 1995. gadā Homutovs bija Šveices līgas rezultatīvākais spēlētājs. Pēc 1997.—98. gada sezonas spēlētāja karjeru noslēdza. Trenera karjeru Homutovs sāka 2000. gadā, kad kļuva par NLB līgas HC Genève-Servette trenera palīgu, savukārt no 2003. līdz 2005. gadam bija Lausanne HC trenera palīgs. 2007.—08. gada sezonā Homutovs bija Krievijas Superlīgas kluba Balašihas "HK MVD" galvenais treneris, nākamajā sezonā kļuva par Novosibirskas "Sibirj" galveno treneri, bet 2009.—10. gada sezonā pildīja Maskavas "Dinamo" galvenā trenera pienākumus. 2010.—11. gada sezonā vienlaikus bija KHL kluba Astanas "Baris" un Kazahstānas hokeja izlases galvenais treneris. 2012.—13. gada sezonas vidū Andrejs Homutovs kļuva par Šveices junioru līgā spēlējošās La Chaux-de-Fonds U20 galveno treneri. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski)