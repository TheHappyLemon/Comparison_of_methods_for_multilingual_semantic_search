Braiens Patriks Rīlijs (angļu: Brian Patrick Reilly; 1901. gada 12. decembris Mentona — 1991. gada 29. decembris Hastingsa) bija Īrijas šahists. Piedzimis Mentonā Franču Rivjērā. Ar Īriju bijis saistīts caur savu vectēvu no tēva puses, kas cēlies no Kelsas pilsētas Mitas grāfistē. 1920. gadu sākumā Rīlijs pievienojies sava tēva firmai, kura nodarbojusies ar farmācijas biznesu. Sākumā firma bijusi samērā veiksmīga, taču pēc tam tā ievērojami cietusi no Lielbritānijas atteikšanās no zelta standarta 1930. gadu sākumā. Otrā pasaules kara laikā Višī režīms internējis Rīliju. Viņš atgriezies Anglijā tikai pēc kara beigām un kļuvis par pastāvīgu šaha žurnālistu un redaktoru. 1924. gadā uzvarējis Nicas šaha kluba čempionātā. 1927. gadā dalījis 5. vietu šaha turnīrā Jerā. 1930. gadā Nicas starptautiskajā šaha turnīrā ierindojies 10. vietā (turnīrā uzvarējis Savelijs Tartakovers). 1931. gadā uzvarējis Nicas šaha turnīrā un bijis piektais citā turnīrā šajā pašā pilsētā, kurā uzvarējis Aleksandrs Aļehins. 1935. gadā dalījis 4.—6. vietu Margitas starptautiskajā šaha turnīrā (turnīrā uzvarējis Semjuels Reševskis). Tajā pašā 1935. gadā ieņēmis 5. vietu Barselonas šaha turnīrā, kurā uzvarējuši Salo Flors un Džordžs Koltanovskis, un dalījis 5.—7. vietu Rosasas šaha turnīrā, kurā uzvarējis Flors. 1937. gadā bijis ceturtais Nicas šaha turnīrā (turnīrā uzvarējis Aļehins). 1938. gadā bijis otrais Nicas turnīrā aiz uzvarētāja Karela Opočenska. 1959. un 1960. gadā uzvarējis Īrijas šaha čempionātos. Pārstāvējis Īrijas komandu Pasaules šaha olimpiādēs, kurās piedalījies 9 reizes (1935, 1954—1968). Ļoti lepojies ar savu uzvaru par vienu sava laika vadošajiem šaha lielmeistariem Rubenu Fainu 6. šaha olimpiādē 1935. gadā Varšavā. No 1949. līdz 1981. gadam bijis britu šaha žurnāla British Chess Magazine redaktors, uzstādot savdabīgu ilgstošas atrašanās rekordu šajā amatā. 1950. gadu sākumā faktiski ieguvis kontroli pār šo izdevumu, izmantojot žurnāla finansiālās grūtības, un pārvērtis šaha žurnālu par sekmīgu biznesu. «Brian Reilly». Arhivēts no oriģināla, laiks: 2006-07-10. Skatīts: 2007-01-28. OlimpBase :: Men's Chess Olympiads :: Brian Patrick Reilly[novecojusi saite] Brian Patrick Reilly vs Reuben Fine "Luck of the Irish" Olympiad, Warsaw (Poland) (1935), rd 6, Aug-20 «British Chess Magazine», vol. 101, no. 9, September 1981, pp. 352-369 Šahista profils chessgames.com mājaslapā (angliski) Šahista profils 365chess.com mājaslapā (angliski)