Rodrigesas augļēdājsikspārnis jeb Rodrigesas augļsikspārnis (Pteropus rodricensis) ir augļēdājsikspārņu dzimtas suga, kas dzīvo Rogrigesas salā Indijas okeānā. Tā ir apdraudēta suga, kas apdzīvo ierobežotu teritoriju un ir uzņēmīga pret vides maiņu. Liela sikspārņu suga, kuras spārnu plētums sasniedz 90 cm. Šādi grāmatā "Sārtie baloži un zeltainie sikspārņi" to apraksta Džeralds Darels: "Radās iespaids, ka visos mango kokos karājās ērmoti šokolādes brūni un zeltsarkaini augļi, bet, kad sikspārņi sāka žāvāties un staipīties, varēja itin labi atšķirt, ka ādainie, lietussargam līdzīgie spārni ir šokolādes krāsā, turpretī mati, kas klāj ķermeni un galvu, lāsmo no gaiši vizmaini dzeltenas it kā tīra zelta krāsas līdz lapsas kažoka sarkanumam... Galviņas tiem bija apaļas, ar mazām, glītam auštelēm, purniņi īsi un paplati, kas tos darīja mazliet līdzīgus špici šķirnes sunīšiem." "Muguras tiem bija koši sarkanīgā kastaņu brūnumā, kas pārgāja tīrā zelta krāsā uz pleciem un vēderiņa. Sodrējmelnie spārni bija smalki un mīksti kā vislabākā zamšāda. Mazie, jocīgie apaļie zelta krāsas ģīmīši ar palsi dzeltenīgajām acīm piešķīra dzīvnieciņam ērmotu, miniatūru lidojošu rotaļlāčuku izskatu." Sastopams Rodrigesas salā Indijas okeāna rietumu daļā. Vēsturiski apdzīvoja Maurīcijas salu un nelielo Raundas saliņu, taču cilvēku darbības rezultātā no turienes izzuda. Naktsdzīvnieks. Dzīvo kolonijās mežos, pārtiku meklē dažādos augļu kokos, tādos kā tamarindi, mango, palmas, vīģeskoki. Vēl 20. gadsimta 60. gados Rodrigesā dzīvoja tūkstošiem augļsikspārņu. 70. gados vesela postošu viesuļvētru sērija izpostīja salu un iznīcināja augļu kokus, kuros sikspārņi barojās. Palika vairs tikai četrdesmit īpatņu. Pakāpeniski to skaits palielinājās līdz tūkstotim, taču 1991. gadā kārtējā viesuļvētra iznīcināja astoņdesmit procentus šo dzīvnieku populācijas. Darela savvaļas dzīvnieku aizsardzības trests uzsāka sugas pavairošanu nebrīvē un izaudzēja virs 300 Rodrigesas augļsikspārņu. Kolonijas tiek turētas vairākos Eiropas un ASV zooloģiskajos dārzos. Mūsdienās visā salā ir aizliegts medīt augļēdājsikspārņus. Pteropus rodricensis, BirdLife International, Sarkanā grāmata Rodrigesas augļēdājsikspārnis, Darela savvaļas dzīvnieku aizsardzības trests