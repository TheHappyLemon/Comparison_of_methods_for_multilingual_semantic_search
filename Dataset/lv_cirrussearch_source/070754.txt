Sējas seradella (Ornithopus sativus) ir augu suga seradellu ģintī. Tās dabiskais izplatības areāls ir Vidusjūras apgabala rietumdaļā, taču kā nezāle un kultivēts augs tā ir plaši izplatījusies Eiropā. Suga ir arī sastopama Latvijā kā ļoti rets dārzbēglis. Sējas seradella ir viengadīgs, 15—60 cm garš lakstaugs ar stāvu vai pacilu, vienkāršu vai zarainu, gandrīz kailu stublāju. Lapas ir nepāra plūksnaini saliktas, to veido 15—33 ovālas vai eliptiskas lapiņas ar gludu malu un smailu galu. Pielapes ir sīkas, un augam vītņu nav. Ziedi ir pa 3—5, izvietoti blīvos ķekaros lapu žāklēs, ķekars garāks nekā lapa. Ziedi ir sēdoši, pie ķekara pamata ir saliktas seglapas. Zieda vainags ir blāvi sārts, 0,8—1 cm garš, parasti ar tumšāku dzīslojumu. Auglis ir ar iežmaugām posmos dalīta kaila vai skraji un īsi apmatota pāksts ar līku knābi galā, nogatavojusies tumša. Zied no jūnija līdz augustam. «sējas seradella - Ornithopus sativus Brot. - Augi - Latvijas daba». www.latvijasdaba.lv. Skatīts: 2024-01-11.