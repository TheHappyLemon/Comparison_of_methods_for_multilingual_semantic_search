Britu Antarktiskais dienests (angļu: British Antarctic Survey) ir Apvienotās Karalistes valdības institūcija, kas nodarbojas ar Antarktikas izpētes programmu organizēšanu un koordinēšanu. Iekļauts Vides izpētes padomē (Natural Environment Research Council; NERC). Dienests organizē piecu polārstaciju darbību Antarktikā, tam pieder divi izpētes kuģi un pieci lidaparāti. Koordinē Antarktikas izpētes programmas sadarbībā ar vairāk nekā 40 Apvienotās Karalistes universitātēm un vairāk nekā 120 nacionālās un starptautiskās sadarbības programmas. Dienesta galvenais birojs atrodas Kembridžā, Anglijā, pastāvīgs birojs tiek uzturēts Stenli, Folklenda Salās. Institūcija izveidota 1945. gada jūlijā, civilā pārvaldē Koloniju birojam nododot Operācijas “Tabarin” organizatorisko struktūru un Antarktikā izveidotās bāzes un nodēvējot to par Folklenda Salu Teritoriju dienestu (Falkland Islands Dependencies Survey; FIDS). Institūcija nodarbojās ar zinātnisko pētniecību Folklenda Salu atkarīgajā teritorijās (dependencies) — Dienvidšetlendu salās, Dienvidorkneju salās un Greiema Zemē. 1962. gada 3. martā, pēc Antarktikas Līguma parakstīšanas, minētās teritorijas tika atdalītas no Folklendu Salām un izveidota atsevišķa Britu Antarktiskā teritorija. Sakarā ar šo reorganizāciju Folklendu Salu Teritoriju dienestu jau 1962. gada 1. janvārī pārdēvēja par Britu Antarktisko dienestu. Darbības laikā dienests ierīkojis 22 polārstacijas, no kurām 8 darbojas. Divas no tām (vissezonas Kingedvardpointa un Bērdailenda) atrodas Dienviddžordžijas un Dienvidsendviču salu teritorijā, bet 6 (vissezonas Rotera un Haleja, vasaras Fosilblafa, Signi un Skaiblū, kā arī stacija muzejs Portlokruā) — Britu Antarktiskajā teritorijā. Dienests uztur arī Arktisko pētniecības staciju Nīolesunnā, Svalbārā. British Antarctic Survey. Who we are British Antarctic Survey history