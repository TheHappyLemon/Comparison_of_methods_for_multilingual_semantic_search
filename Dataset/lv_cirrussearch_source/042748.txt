Katods (grieķu: χάθοδος (kathodos) — 'lejupceļš, atgriešanās') ir dažādu elektrisku ierīču negatīvais pols vai arī elektriskās strāvas vai sprieguma avota pols ar negatīvu potenciālu attiecībā pret anodu — otru polu. Elektrolīzes procesos (šķīdumu vai kausējumu elektroķīmiskā sadalīšanā) katods ir negatīvais elektrods, uz tā notiek metālu reducēšanās. Galvaniskajā elementā, kas strāvu nevis patērē, bet rada, katods ir pozitīvais elektrods. Elektronu lampu katodi tiek pārklāti ar sastāvu, kas augstā temperatūrā viegli izstaro brīvus elektronus, pamatojoties uz termoelektronu emisijas parādību. Pirmo radiolampu katodus izgatavoja no volframa, tāpat kā apgaismošanas spuldzēm. Vēlāk atklāja, ka efektīvāki ir ar torija plānu kārtiņu pārklāti katodi (torētie katodi). Vislabākā emisija ir ar sārmu un sārmzemju metālu oksīdiem pārklātiem katodiem (lieto arī tīru bārija oksīdu, bet pārsvarā izmanto bārija, kalcija un stroncija oksīdu maisījumu). Torētos katodus izmanto jaudīgās ģeneratorlampās, bet volframa katodus joprojām lieto rentgenlampās un citās augstsprieguma ierīcēs. Vikikrātuvē par šo tēmu ir pieejami multivides faili. Skatīt: Katods. Encyclopædia Britannica raksts (angliski) Krievijas Lielās enciklopēdijas raksts (krieviski)