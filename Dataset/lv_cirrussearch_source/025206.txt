Mi-2 (krievu: Ми-2, NATO nosaukums — Hoplite (hoplīts)) ir 1960. gadu sākumā izstrādāts padomju daudzfunkcionālais helikopters. Ražots no 1965. gada līdz 1998. gadam, kopumā saražojot vairāk kā 5400 šī modeļa helikopteru. 1965. gadā Mi-2 ieviesa PSRS Gaisa spēkos. Primāri šo helikopteru izmantoja Austruma bloka valstis, tomēr Mi-2 tika piegādāts arī citām valstīm. Mi-1 izmantoja virzuļmotoru, savukārt Mi-2 principiāli atšķīrās ar to, ka tajā pielietoja dubultvārpstu turbīnu dzinējus. Šī novitāte ļāva palielināt dzinēja jaudu par 40%, līdz ar to dubultojot Mi-2 kravnesību, salīdzinājumā ar Mi-1. Vienlaikus Mi-2 konstrukcijā dzinēju novietoja helikoptera augšdaļā. Lai arī Mi-2 tika izstrādāts Mila (Mi) konstruktoru birojā, helikoptera ražošana notika Polijas Tautas republikā, līdz 1998. gadam saražojot 5497 šī modeļa helikopterus. No visiem saražotajiem helikopteriem 2/3 tika izmantoti militārajām vajadzībām, tomēr vienlaikus tika ražoti Mi-2 modeļi civilajām vajadzībām. Pēc Latvijas neatkarības atgūšanas Mi-2 bija Latvijas Gaisa spēku bruņojumā. Krievijas 2022. gada iebrukuma Ukrainā laikā 2022. gada augustā LR Aizsardzības ministrija divus Mi-2 daļēji izjauktā veidā piegādāja Ukrainas Gaisa spēkiem. avia.cybernet.name — Ми-2 Arhivēts 2013. gada 21. aprīlī, Wayback Machine vietnē. (krieviski) Tehnika Arhivēts 2014. gada 8. septembrī, Wayback Machine vietnē. Latvija Ukrainas armijai piegādājusi četrus helikopterus lsm.lv 2022. gada 15. augustā