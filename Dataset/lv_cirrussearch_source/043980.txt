Šis raksts ir par F1 čempiona dēlu. Par viņa tēvu skatīt rakstu Nelsons Pikē. Nelsons Anželu Tamsma Pikē Soutu Maiors (portugāļu: Nelson Ângelo Tamsma Piquet Souto Maior; dzimis 1985. gada 25. jūlijā Heidelbergā, Vācijā) ir Brazīlijas autosportists, pazīstams pateicoties savai Formula 1 un GP2 karjerai. Viņš dzīvo Oksfordā. Pikē ir trīskārtējā F1 čempiona Nelsona Pikē dēls. Tā kā abiem ir vienāds vārds, jaunāko no viņiem parasti sauc par Nelsinju vai Nelsonu junioru. 1993. gadā Pikē sāka braukt kartingu sacīkstēs. 2001. gadā no kartingiem pārcēlās uz Dienvidamerikas F3 čempionātu. Viņa bagātais tēvs nodrošināja iespēju braukt pašam savā komandā. 2002. gadā viņš tur ieguva čempiona titulu. Turpmākajos gados viņš turpināja piedalīties dažādās formulu sacīkstēs. No 2005. līdz 2006. gadam brauca GP2 čempionātā un savā otrajā sezonā kļuva par vicečempionu. 2007. gadā Pikē bija Renault F1 testu un rezerves pilots, bet 2008. gada sezonā kļuva par Fernando Alonso komandas biedru šajā vienībā. Tāpat kā tēvs savā debijas sacīkstē Nelsinju kvalificējās 21. vietā un vēlāk izstājās. Savus pirmos Formula 1 punktus Nelsinju izcīnīja 2008. gada Francijas Grand Prix izcīņā. Viņš pārspēja arī savu komandas biedru Alonso. Pateicoties stratēģijai, Pikē izdevās izcīnīt 2. vietu 2008. gada Vācijas Grand Prix, par spīti faktam, ka viņš startēja no 17. starta pozīcijas. Tas bija brazīlieša pirmais un vienīgais F1 karjeras goda pjedestāls. Ungārijas Grand Prix Pikē izcīnīja punktus otro sacīksti pēc kārtas, finišējot sestajā vietā. Sezonas gaitā baumoja par to, ka Pikē var tikt atlaists vājā snieguma dēļ. Nelsinju tomēr palika komandā arī 2009. gadā. Pirmajās trijās sacīkšu kvalifikācijās viņš netika tālāk par pirmo kārtu. Vācijas Grand Prix viņš pirmoreiz kvalificējās labāk par Alonso. Sezonas gaitā viņš punktus neguva, 3. augustā tika paziņots par viņa aiziešanu no komandas un nākamajā, Eiropas Grand Prix, viņa vietā Renault komandā startēja Romēns Grožāns, kuram tā bija debija F1 sacīkstēs. Pēc viņa aiziešanas no komandas 2009. gada augustā aizsākās publiskas diskusijas par to, ka 2008. gada Singapūras Grand Prix sacīkstēs Pikē apzināti avarējis, lai palīdzētu komandas biedram Fernando Alonso, kurš arī uzvarēja tajās sacīkstēs; tolaik Pikē bija raksturojis avāriju kā vienkāršu kļūdu. Pikē apliecināja FIA, ka avārija bija tīša un ka Renault komandas vadītājs Flavio Briatore un inženieris Pets Simonds bija prasījuši viņam to darīt. Par sadarbošanos Pikē tika atbrīvots no apsūdzībām no FIA puses, bet Renault komanda tika apsūdzēta par rezultātu fiksēšanu. Septembrī Renault un Briatore ierosināja krimināllietu pret Pikē, apsūdzot viņu viltus apsūdzībā un izspiešanā, tomēr vēlāk Renault atsauca prasību un Briatore un Simonds pameta komandu. Vēlāk, 2010. gada decembrī, Pikē uzvarēja tiesas prāvā pret Renault saistībā ar neslavas celšanu. 2009. gada novembrī FIA piesprieda Renault komandai divu gadu nosacītu sodu — ja komanda šai laikā izdarītu ko līdzīgu, tā saņemtu diskvalifikāciju. Renault komandas tālaika vadītājs Flavio Briatore saņēma mūža diskvalifikāciju no jebkādiem FIA sporta veidiem, komandas inženieris Pets Simonds saņēma piecu gadu diskvalifikāciju, bet no 2013. gada sezonas viņam ir atļauts apmeklēt sacīkstes — kopš 2011. gada viņš strādā Marussia komandā. Kopš 2010. gada Nelsinju Pikē startē dažādās NASCAR sacensībās, un 2012. gadā guvis trīs uzvaras. «Nelson Piquet Jr Profile». Planet-F1. Arhivēts no oriģināla, laiks: 2009. gada 17. septembrī. Skatīts: 2009. gada 23. septembrī. autosport.com — F1 News: Briatore says no pressure on Piquet> F1 News > Piquet under pressure Piquet to be replaced by Sato at Renault? — Yahoo! Eurosport UK Doornbos to drive Renault, Piquet under pressure? — Yahoo! Eurosport UK Fernando Alonso and Nelson Piquet to stay with Renault in 2009: Formula One — Telegraph autosport.com «Renault drive chance for Grosjean (angliski)». bbc.co.uk. BBC. 18.08.2009. Skatīts: 06.02.2013.. «Renault handed suspended F1 ban (video) (angliski)». bbc.co.uk. BBC. 04.11.2009. Skatīts: 06.02.2013.. «Renault handed suspended F1 ban (angliski)». bbc.co.uk. BBC. 21.09.2009. Skatīts: 06.02.2013.. «Glock certain of Symonds impact (angliski)». espnf1.com. ESPN EMEA Ltd. 21.12.2012. Skatīts: 06.02.2013.. Oficiālā mājaslapa (angliski), (portugāliski) Twitter profils (angliski), (portugāliski) Nelson Piquet Jnr, pilota profils portālā ESPN F1 (angliski)