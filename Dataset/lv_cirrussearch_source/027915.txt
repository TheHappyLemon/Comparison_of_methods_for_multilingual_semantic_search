Taisnā zarna (latīņu: rectum) ir resnās zarnas beigu daļa (15—20 cm), kas sākas aiz S veida zarnas un beidzas ar anālo atveri. Atrodas mazā iegurņa dobumā. Taisnās zarnas mugurpusē ir krustu kauls un astes kauls, bet priekšpusē vīriešiem urīnpūslis, sēklas pūslīši, sievietēm — dzemde un maksts. Taisnajai zarnai mazā iegurņa rajonā ir paplašinājums, kas uz leju starpenes rajonā pāriet tūpļa kanālā, kuru noslēdz 2 slēdzējmuskuļi. Iekšējais slēdzējmuskulis nav pakļauts cilvēka gribai, bet ārējais slēdzējmuskulis ir pakļauts cilvēka gribai. Taisno zarnu izklāj gļotāda, kas apakšdaļā veido vairākas gareniskas, bet augšdaļā — 3 šķērseniskas krokas. Tāpat kā viscaur resnajā zarnā, arī taisnajā zarnā gļotādā ir zarnu dziedzeri un atsevišķi mezgliņi. Taisnās zarnas augšdaļa klāta ar vēderplēvi, kas veido ārējo zarnas kārtu. Anatolijs Bļugers. Populārā medicīnas enciklopēdija. Rīga : Galvenā enciklopēdiju redakcija, 1984. Skatīts: 2015. gada 1. martā.