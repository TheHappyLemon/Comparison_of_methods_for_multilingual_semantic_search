Austrālijas savvaļas kamielis jeb Austrālijas kamielis ir pēcnācējs 19. gadsimtā Austrālijā ievestajiem vienkupra kamieļu (Camelus dromedarius) tūkstošiem un nelielam skaitam divkupru kamieļu (Camelus bactrianus). Austrālijā kamieļus galvenokārt ieveda no Arābijas pussalas, Indijas un Afganistānas. Tos izmantoja kā transportdzīvniekus (gan kā nastu nesējus, gan kā jājamkamieļus), kolonizējot Austrālijas centrālo un rietumu daļu. 20. gadsimta sākumā kamieļu funkcijas pamazām pārņēma motorizētais transports un daudzi no tiem tika palaisti savvaļā. Mūsdienās Austrālijā dzīvo 150 000—200 000 kamieļu, kas mājo iekšzemes sausajos reģionos. Tā ir lielākā savvaļas kamieļu populācija pasaulē, turklāt vienīgā vienkupru kamieļu savvaļas populācija. 20. gadsimta sākumā vienkupru kamieļu savvaļas populācija dzīvoja arī Spānijā un ASV. Mūsdienās neliela savvaļas divkupru kamieļu (Camelus ferus) populācija mājo Gobi tuksnesī. Austrālijas kamieļi ir veselīgi, spēcīgi un starp mūsdienu kamieļu audzētājiem tiek augstu vērtēti kā vaislas materiāls. Tie tiek eksportēti uz Saūda Arābiju, Apvienotajiem Arābu Emirātiem, Bruneju, Malaiziju un ASV. Pirmais kamielis Austrālijā ieradās no Kanāriju salām 1840. gadā. Nākamā grupa - 24 kamieļi ieradās 1860. gadā. 1866. gadā Austrālijas dienvidos tika izveidotas pirmās kamieļu audzētavas, kuras veiksmīgi darbojās apmēram 50 gadus. Austrālijā audzētie kamieļi bija ļoti izturīgi un daudz kvalitatīvāki, salīdzinot ar ievestajiem, kuri bija lētāki un kurus līdz 1907. gadam turpināja importēt galvenokārt no Indijas un Pakistānas, bet tie tika ievesti arī no Ziemeļāfrikas un Arābijas. Laikā no 1860. gadam līdz 1907. gadam tika ievesti 10 000 - 12 000 vienkupra kamieļu. Toties divkupru kamieļus, kopumā 22, ieveda no Ķīnas un Mongolijas. Ir saglabājušās liecības par kamieļu izturību ceļojumos pāri Austrālijas tuksnesim — 8 dienu ceļojums, kura laikā kamieļi ne reizi nav dzēruši ūdeni, noejot 355 km; 17 dienu (523 km) ceļojums, kura laikā kamieļi dabūjuši dzert vienu spaini ūdens; 34 dienu ceļojums (820 km), kura laikā katrs kamielis izdzēris 18 l ūdens. Vēlākos gados, kad kamieļi pārvadāja dažādas preces, karavānā parasti bija apmēram 70 kamieļi, kurus pavadīja 4 cilvēki. Dienā, ejot pa tuksnesi, karavāna nogāja 30—40 km. Kopumā vienā ceļojumā tika pārnesta 16—20 tonnas smaga krava, katram kamielim nesot 300—400 kg, bet liels kamieļu tēviņš spēja panest pat 600 kg. Lai arī kamieļu ietekme uz vidi nav tik postoša kā citu Austrālijā ievesto svešzemju dzīvnieku ietekme, tomēr to populācija spēcīgi ietekmē Austrālijas augāju, jo tie barojas ar vairāk kā 80% no visiem Austrālijas augiem. Vides degradācija iesākas, ja uz 1 km² barojas vairāk kā 2 kamieļi. Šāds kamieļu blīvums šobrīd ir izplatības areāla ziemeļos — Simpsona tuksnesī, Lielajā Smilšu tuksnesī un Tanami tuksnesī. Dažas augu grupas, kuras aborigēni lieto iztikai, kamieļu dēļ ir nopietni apdraudētas. Tā kā kamieļi ir biezpēdaiņi, to mīkstās pēdās sevišķi neietekmē augsni kopumā, tomēr lielie ganāmpulki izraisa eroziju iekšzemes ūdenstilpju krastos. Sausās vasarās, kad trūkst ūdens, kamieļi izposta un salauž dažādas ūdens ņemšanas ierīces, ar mērķi piekļūt ūdenim. Tie izārda ūdens sūkņus, krānus, pat tualetes. Kamieļi salauž arī liellopu ganību aploku nožogojumus, lai piekļūtu pie fermeru ierīkotajām liellopu dzirdinātavām. Postījumi ir tik lieli, ka dažas Austrālijas pašvaldības nolēmušas izšaut kamieļus, samazinot to populāciju. «History Of Camels In Australia». Arhivēts no oriģināla, laiks: 2014. gada 9. aprīlī. Skatīts: 2014. gada 5. maijā. From Australian outback to Saudi tables Camels In Australia Northern Territory Government. "Feral Camel — Camelus dromedarius". Natural Resources, Environment, The Arts and Sport. Retrieved 2 July 2009 Australia Plans to Kill Thirsty Camels Australian Feral Camel Management Project Report released as feral camel cull ends Australia's Afghan cameleers