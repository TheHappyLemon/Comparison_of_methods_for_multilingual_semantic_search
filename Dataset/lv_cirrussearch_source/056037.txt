Bulunas uluss (krievu: Булунский улус, jakutu: Булуҥ улууһа) ir Krievijas Sahas Republikas administratīvais rajons tās ziemeļu daļā Ļenas lejtecē. Administratīvais centrs ir Tiksi pilsētciemats Laptevu jūras krastā. Nosaukums aizgūts no kādreizējā Bulunas apriņķa centra, 1957. gadā likvidētā Bulunas ciema. Robežojas ar Ustjanas un Verhojanskas ulusiem austrumos, Evenu Bitantajas un Žiganskas ulusiem dienvidos un Oļeņokas un Anabaras ulusiem rietumos. Ziemeļos ulusa teritoriju apskalo Ziemeļu Ledus okeāna Laptevu jūra. Ulusam pieder Jaunsibīrijas salas. Ulusa teritorija izvietojusies Ļenas, Oļeņokas un Omolojas upju lejtecē. Ulusa rietumu daļa Ļenas kreisajā krastā izvietojusies Ziemeļsibīrijas zemienē, kur paceļas Čehanovska un Prončiščeva skrausti. Austrumu daļā Ļenas labajā krastā dominē Verhojanskas grēdāja kalni. Ulusa ziemeļu daļu aizņem plašā Ļenas delta. Deltā un Laptevu jūras piekrastē dominē arktiskās tundras ainava, bet vairāk uz dienvidiem — taigas skrajmeži. Rajona teritorijā izvietojies Ustjļenas dabas rezervāts, kā arī dabas liegums «Jaunsibīrijas salas». Uluss izveidots 1930. gada 10. decembrī, likvidējot Bulunas apriņķi un izveidojot četrus nacionālos rajonus. Ulusa centrs sākotnēji bija Kjusjuras ciemā Ļenas krastā iepretī vēsturiskajai Bulunai, bet 1957. gadā centru pārcēla uz Tiksi. 2020. gadā ulusā dzīvo 8513 iedzīvotāji, no kuriem 53 % ulusa centrā Tiksi. Pēc nacionālā satāva 36% ir krievi, 24% evenki, 23% jakuti, 7% ukraiņi, 6% eveni. Administratīvi uluss iedalās Tiksi pilsētciematā un sešos naslegos (pagastos), no kuriem trīs ir evenku nacionālie naslegi, bet viens — evenu nacionālais naslegs. Rajona lielākā apdzīvotā vieta ir tā centrs Tiksi ar 4793 iedzīvotājiem. Citas lielākās apdzīvotās vietas ir bijušais centrs Kjusjura (1345), Taimilira (757), Bikovska (527), Nami (503), Naiba (469), Siktjaha (289) un Ustjoļeņoka (27). «Государственный природный заповедник "Усть-Ленский"». Arhivēts no oriģināla, laiks: 2021. gada 28. februārī. Skatīts: 2021. gada 20. februārī. «"Новосибирские острова" - государственный природный заказник федерального значения». Arhivēts no oriģināla, laiks: 2021. gada 26. janvārī. Skatīts: 2021. gada 20. februārī. «Муниципальный район "Булунский улус (район)". Визитная карточка». Arhivēts no oriģināla, laiks: 2020. gada 13. decembrī. Skatīts: 2021. gada 20. februārī.