Marva Amri (arābu: مروى العمري; dzimusi 1989. gada 8. janvārī) ir tunisiešu brīvā stila cīkstone, piedalījusies 2008., 2012. un 2016. gada vasaras olimpiskajās spēlēs, 2016. gadā Riodežaneiro izcīnījusi bronzas medaļu. Viņa ir pirmā Āfrikas sieviete — medaļniece cīņas sportā. Marva Amri ir vecākā no četriem bērniem. Tēvs nomira, kad viņai bija deviņi gadi. Vienpadsmit gadu vecumā viņa sāka nodarboties ar cīņas sportu. Neskatoties uz finansējuma, aprīkojuma un sieviešu partneru trūkumu, Amri neatlaidīgi piedalījās ar valsts finansējumu atbalstītajos Pasaules un Āfrikas čempionātos. 2008. gada olimpiskajās spēlēs 55 kg svara kategorijā viņa pirmajā kārtā zaudēja Žaklīnai Renterijai un ieņēma 14. vietu. 2012. gada olimpiskajās spēlēs 55 kg kategorijā viņa kvalifikācijā pieveica dienvidkorejieti Umu Džiunu un astotdaļfinālā zaudēja zviedrietei Sofijai Matsonei un palika 8. vietā. Vēl labāk viņai veicās 2016. gada olimpiādē Riodežaneiro, kur viņa cīnījās 58 kg svara kategorijā. Lai arī viņa pirmajā kārtā zaudēja Kaori Ičo, viņa varēja piedalīties gandarījuma cīņās, jo Ičo sasniedza finālu. Pirmajā gandarījuma cīņā viņa pārspēja Turcijas pārstāvi Elifu Žale Ješilirmaku un pēc tam cīņā par bronzu arī Azerbaidžānas cīkstoni Jūliju Ratkeviču. «Life's changed for wrestler Marwa after historic Rio medal» (angļu). ESPN.com. Skatīts: 2019-08-01. Olympedia profils (angliski) FILA profils (angliski)