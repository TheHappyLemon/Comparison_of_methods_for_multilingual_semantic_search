Esperanto muzejs ir daļa no Svitavi pilsētas muzeja Čehijā. Tas iepazīstina ar esperanto kustības vēsturi un pašreizējo darbību. Muzejs tika atklāts 2008. gada 20. septembrī. Muzejs atrodas pilsētas vēsturiskajā ēkā, Otendorfera namā, kuru 1892. gadā uzcēla Svitavi pilsētā dzimis amerikāņu filantrops Valentīns Osvalds Otendorfers. Ēku projektēja Brno arhitekts Germano Vanderlijs, savukārt ēkas celtniecību pilsētas mērs Frīdrihs Sanders uzticēja Johanam Bieram. Māja pazīstama arī kā Sarkanā bibliotēka, jo ķieģeļi, kas veido tās sienas, ir sarkani. Ēkā atradās arī publiskā bibliotēka ar 7400 grāmatām vācu valodā, kas vēlāk paplašinājās līdz 22 000 sējumiem. Tajā laikā pilsētā pārsvarā dzīvoja vācvalodīgie. Ēkas augšējā stāvā atrodas kongresu zāle, kurā notiek forumi, koncerti, izrādes un lekcijas. Grāmatu kolekcija vācu valodā tiek uzskatīta par diezgan pilnīgu, jo Otendorfers vēlējās, lai kvalitatīva literatūra būtu pieejama plašākai sabiedrībai. Viņš cerēja, ka citas pilsētas sekos viņa paraugam. Viņš nolēma kolekciju kataloģizēt pēc Melvila Djūija (Melville Louis Kossuth Dewey) 1876. gadā izstrādātās decimālās klasifikācijas. Otrā pasaules kara laikā lielākā daļa kolekcijas tika izlaupīta, pēc tam komunistu laikā izlaupīšana turpinājās, līdz bija palikuši tikai 6000 sējumu. Tie tagad ir saglabāti ēkā pāri laukumam, Svitavi pilsētas muzejā. Otendorfera nama pirmajā stāvā bija tukša telpa, kas piederēja muzejam. Vietējie esperantisti uzaicināja muzeja direktoru un pilsētas galvu izveidot izstādi par esperanto kustības vēsturi. Abi uzrunātie bija ieinteresēti par šo ideju un ne tikai panāca vienošanos ar kultūras ministriju, bet arī saņēma finansiālu atbalstu telpas remontam un aprīkošanai ar nepieciešamajām mēbelēm. Lielu daļu darba paveica vietējā esperanto kopiena, un palīdzību sniedza arī Čehijas esperanto asociācija un entuziasti no ārzemēm. Pilsētas muzejs aizņēmās esperanto valodas radītāja Ludviga Zāmenhofa krūšutēlu un daudzas grāmatas no kaimiņpilsētas Česka Tršebovas, kur bija lielākā esperanto grāmatu kolekcija Čehijā. Taču tur grāmatas zinātnisko vajadzību dēļ tiek glabātas arhīvā, kas nav pieejams sabiedrībai, savukārt Svitavi tās tiek izstādītas plašākai sabiedrībai. Esperanto grāmatas izliktas septiņās stikla vitrīnās, sakārtotas pēc atsevišķo izstāžu tēmas. Muzejā ir arī nopērkamas mūsdienu grāmatas. Muzejā apskatāmi arī citi eksponāti, kas saistīti ar esperanto valodu. Apmeklētāji var arī darboties ar skārienekrāna datoru, lai uzzinātu vairāk par konkrēiem muzeja eksponātiem. Muzeja aizmugurējā telpā ir neliela kafejnīca, kurā cilvēki var patērzēt. 2011. gada oktobrī muzejā notika “Esperanto Wikimania” — pasākums par godu Vikipēdijas esperanto valodā 10 gadu jubilejai. «Muzeum Svitavy - Ottendorferova knihovna - Muzeum esperanta ve Svitavách». www.muzeum.svitavy.cz. Skatīts: 2021-04-03. «Esperanto museum to open in Moravian town». Radio Prague International (angļu). 2007-12-30. Skatīts: 2021-04-03. «Decimālās klasifikācijas tēvs — Melvils Djūijs (1851−1931)». «В Чехии открыт музей эсперанто». newsprom.ru. Skatīts: 2021-04-03. Official museum website