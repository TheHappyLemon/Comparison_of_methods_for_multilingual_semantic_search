"Hospitāļu iela" bija latviešu mūzikas grupa no Rīgas, kas darbojās no 1997. līdz 2011. gadam. 1997. gadā grupas līderis un dibinātājs Edgars Šubrovskis nolēma izveidot projektu, kurā realizēt savas dziesmas. Tad uz brīdi projekts apstājās. 1999. gadā nerealizēto dziesmu bija pārāk daudz, lai tās vienkārši atstātu atvilktnē, tāpēc Limbažu alternatīvās mūzikas entuziasts Ivars Muste piedāvāja veikt 4 celiņu ierakstu. Piepalīdzot grupas "Blissful" bundziniekam Artūram Ābramam un ģitāristam pašam Ivaram Mustem, Šubrovskis iedziedāja 12 dziesmas. Tika pieaicināta arī vijolniece Dina Skreitule un dziedātāja Arta Deniņa no meiteņu rokgrupas "Granātābolu namiņš". Ierakstu ar nosaukumu "Ir maiga nakts" (nosaukums tika aizgūts no F. S. Fidžeralda romāna) nosūtīja uz festivālu "Sinepes un medus", kur tas tika cauri atlasei. Pēc šī ieraksta grupas sastāvs tika vairākkārt mainījies un pieredzētas arī muzikālās pauzes. Grupas dalībnieku vecuma amplitūda — 18—28 gadi. Par spīti sastāva nestabilitātei gandrīz divus gadus Ingus Baušķenieka studijā tika rakstīts albums "Pilnmēness", ko 2004. gadā izdeva "Raibā taureņa ieraksti". Gada lielākais "Hospitāļu ielas" sasniegums — uzvara mūzikas festivālā Liepājas dzintars. 2005. gada 10. jūnijā Mākslas darbinieku namā Vecrīgā grupa prezentēja savu otro albumu "Nav centrs" un pirmo videoklipu singlam "Kaķis". Visu dziesmu mūzikas un gandrīz visu vārdu autors ir Edgars Šubrovskis (izņemot vienu dziesmu — "Hospitāļu iela", kuras teksta autors ir dzejnieks Klāvs Elsbergs, dziesmā "Elizabete" izmantots arī fragments no grupas The Doors dziesmas Light My Fire). 2005. gada nogalē grupai pievienojās jauna vokāliste Anna Lebedoka, kura spēlēja arī perkusijas un melodiku. 2007. gada 5. jūnijā grupa prezentēja jau savu trešo albumu, kuram tika dots nosaukums "Pūķis". 2010. gadā grupa izbeidza savu darbību. Pēdējā grupas uzstāšanās bija 2011. gada 4. maijā neatkarīgās mūzikas albuma ar Raiņa dzeju "Strāvoklis" prezentācijā. Studijas albumi "Pilmēness" (2004) "Nav centrs" (2005) "Pūķis" (2007) Koncertieraksti HI (2012) Grupas mājaslapa