Alehandro Gonsaless Injaritu (spāņu: Alejandro González Iñárritu; dzimis 1963. gada 15. augustā) ir meksikāņu kinorežisors, kinoproducents, scenārists un komponists. Gonsaless Injaritu ir pirmais meksikāņu kinorežisors, kas izvirzīts Amerikas Kinoakadēmijas balvai nominācijā "Labākais režisors" un Amerikas režisoru ģildes balvai kā labākais režisors. Viņš arī ir pirmais meksikāņu kinorežisors, kas ieguvis balvu par labāko režiju Kannu kinofestivālā filmai "Bābele" (2006). Sešas viņa mākslas filmas, "Mīla - kuce" (2000), "21 grams" (2003), "Bābele" (2006), "Biutiful" (2010), "Putncilvēks" (2014) un "Cilvēks, kurš izdzīvoja" (2015), ir guvušas pozitīvas kritiķu atsauksmes. Injaritu filma "Mīla - kuce" ieguva BAFTA kino balvu kā labākā filma, kas nav angļu valodā. Filma "Bābele" tika nominēta Amerikas Kinoakadēmijas balvai kā labākā filma un Injaritu tika nominēts kā labākais režisors, bet balvas nesaņēma. Toties par filmu "Putncilvēks" Injaritu saņēma trīs Amerikas Kinoakadēmijas balvas — par labāko filmu, labāko režisoru un labāko oriģinālscenāriju, kā arī Zelta globusa balvu par labāko scenāriju. Vēl vienu Zelta globusa un Amerikas Kinoakadēmijas balvu saņēmis kā labākais režisors par filmu "Cilvēks, kurš izdzīvoja". Alehandro Gonsaless Injaritu vietnē Biosstars International IMDb profils (angliski) AllMovie profils (angliski) Box Office Mojo profils (angliski)