Dastins Baflins (angļu: Dustin Byfuglien; dzimis 1985. gada 27. martā) ir amerikāņu hokejists, aizsargs, kurš karjeras laikā vairākas sezonas spēlējis arī kā uzbrucējs. Pašlaik (2017) spēlē Nacionālās hokeja līgas kluba Vinipegas "Jets" sastāvā. Pēc vairākām Rietumu hokeja līgā aizvadītām sezonām profesionāļa karjeru Baflins sāka 2005.—06. gada sezonā, kad aizvadīja 25 spēles NHL kluba Čikāgas "Blackhawks" sastāvā. Nākamajā sezonā "Blackhawks" rindās aizvadīja vien deviņas spēles, sezonas lielāko daļu pavadot AHL komandā Norfolkas "Admirals". Sezonas noslēgumā tika iekļauts otrajā AHL simboliskajā izlasē. 2007.—08. gada sezonas ievadā tika pieņemts lēmums Baflinu iespēlēt kā malējo uzbrucēju. Novembrī viņš tika izsaukts uz "Blackhawks", tās sastāvā dodoties laukumā 67 spēlēs un atzīmējoties ar 36 rezultativitātes punktiem. Turpmākajās sezonās Baflins saglabāja savu rezultativitāti, 2009.—10. gada sezonā spēlējot arī nozīmīgu lomu Stenlija kausa izcīņā, kur "Blackhawks" rindās 22 izslēgšanas kārtas spēlēs guva 11 vārtus, kopā ar komandu izcīnot Stenlija kausu. 2010. gada jūnija otrajā pusē Baflins tika aizmainīts uz Atlantas "Thrashers". "Thrashers" vadība lēma Baflinu atgriezt aizsarga pozīcijā. Komandas rindās Baflins turpināja spēlēt arī pēc tam, kad 2011. gadā franšīze tika pārcelta uz Vinipegu un komanda mainīja nosaukumu uz Vinipegas "Jets". Eliteprospects profils (angliski) Internet Hockey Database profils (angliski) Hockey-Reference profils (angliski)