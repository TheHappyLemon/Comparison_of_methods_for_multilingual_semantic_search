Malaga (spāņu: Málaga) ir ostas pilsēta Spānijas dienvidos, Andalūzijas autonomā apgabala dienvidos, Malagas provincē. Pilsēta atrodas Vidusjūras krastā, Costa del Sol piekrastē. Tā ir Malagas provinces administratīvais centrs un lielākā pilsēta. Pilsētas saimniecība galvenokārt balstās uz tūrismu un lauksaimniecību. Malaga ir spāņu gleznotāja Pablo Pikaso un spāņu aktiera Antonio Banderasa dzimtā pilsēta. Malaga ir Spānijas dienvidu reģiona galvenais saimniecības un finanšu centrs, kā arī ceturtā saimnieciski aktīvākā Spānijas pilsēta pēc Madrides, Barselonas un Valensijas. Pilsētu ap 1000. gadu p.m.ē. dibinājuši feniķieši, nosaucot par Malaku (Malaka). Pilsētas nosaukums, iespējams, cēlies no vārda "sāls" feniķiešu valodā, jo pilsētā nodarbojās ar zivju sālīšanu. Apmēram septiņus gadsimtus vēlāk Malagu no Kartāgas atkaroja romieši, bet no V gadsimta tā bija Vestgotu karalistē. VIII gadsimtā pilsētu ieņēma mauri un Malaga kļuva par ievērojamu tirdzniecības centru. Pēc Omejādu dinastijas beigām Malaga kļuva par nelielas no Kordovas atkarīgas mauru valsts galvaspilsētu. 1487. gadā Malagu ieņēma kristieši. Spānijas Pilsoņu kara laikā Malagu smagi bombardēja Franko spēki. 20. gadsimta 60. gados pilsētas saimniecība atdzīvojās, jo jūras piekrastē strauji attīstījās tūrisms. Malagā dzimuši: Antonio Banderass (Antonio Banderas; 1960) — aktieris; Solomons ibn Gabirols (Solomon ibn Gabirol; ~1021—~1058) — dzejnieks un filozofs; Fernando Hjero (Fernando Hierro; 1968) — futbolists; Antonio Kanovass del Kastiljo (Antonio Cánovas del Castillo; 1828—1897) — politiķis; Pablo Pikaso (Pablo Picasso; 1881—1973) — gleznotājs; Isko (Isco; 1992) — futbolists. 2023. gada Spānijas municipālais reģistrs. Vikikrātuvē par šo tēmu ir pieejami multivides faili. Skatīt: Malaga. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)