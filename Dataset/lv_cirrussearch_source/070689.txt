Košsarkanais pērkonamoliņš (Anthyllis coccinea) ir pērkonamoliņu suga, kurai ir šaurs izplatības areāls Baltijas jūras salās, Igaunijas rietumu un Skandināvijas dienvidaustrumu piekrastē, ļoti reti jūras piekrastē ap Sanktpēterburgu Krievijā. Daži autori to nodala tikai kā brūču pērkonamoliņa (Anthyllis vulneraria) pasugu vai varietāti. Latvijā suga ir sastopama ļoti reti — kopš 20. gadsimta 50. gadu beigām zināma atradne Ventas ielejā augšpus Kuldīgas. Košsarkanais pērkonamoliņš ir divgadīgs vai daudzgadīgs, 15—30 cm) lakstaugs, kuram no sakneņa atiet 1—5 vienkārši, nezarojoši, mataini stublāji, kuri ir aplapoti tikai apakšpusē. Augšējā auga daļa ar ziedkopu galā parasti ir diezgan gara un bezlapaina. Lapas ir nepāra plūksnaini saliktas no 1—4 pāriem lancetisku vai eliptisku, īsi apmatotu lapiņu. Dažreiz piezemes lapu sānu lapiņas ļoti sīkas, reducētas. Stublāja galā ir 1—3 (visbiežāk 2) galviņveida ziedkopas, kuru seglapas ir īsākas nekā kauss, staraini šķeltas, plūksnu gals strups vai smails. Kauss ir divkrāsains, blīvi klāts ar atstāvošiem matiņiem, kausa zobiņi purpursarkani. Vainags manāmi garāks nekā kauss, tipiskam augam oranžsarkans vai tumši purpursarkans. Auglis ir sīka pākstīte. Zied jūnijā un jūlijā. «košsarkanais pērkonamoliņš - Anthyllis coccinea (L.) G.Beck - Augi - Latvijas daba». www.latvijasdaba.lv. Skatīts: 2024-01-07.