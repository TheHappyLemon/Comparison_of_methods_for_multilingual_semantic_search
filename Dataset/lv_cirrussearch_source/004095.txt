Hačidžjo (japāņu: 八丈島, Hachijōjima) ir viena no Japānai piederošajām Idzu salu grupas salām. Vulkāniskā sala atrodas Filipīnu jūrā un formāli ir Tokijas sastāvā, bet atrodas apmēram 300 kilometrus uz dienvidiem no Tokijas speciālajiem rajoniem. Salu pārvalda Hačidžo ciems (八丈町). Uz Hačidžo salu var nokļūt ar prāmi vai lidmašīnu. Prāmis no Tokijas Takešibas ostas atiet katru dienu 10:20 vakarā, piestāj Mijakedžimas salas ostā 5:00 nākamās dienas rītā, Mikuradžimas salas ostā 6:00 un Hačidžo salas Sokodo ostā (底土港) ap 9:25 no rīta. Atiešanas un pienākšanas laiki un ostas var atšķirties atkarībā no sezonas, laika apstākļiem un citiem faktoriem. Šo maršrutu kopš 2014. gada pavasara apkalpo Tachibana maru (橘丸) prāmis, nomainot Kamelia maru (かめりあ丸), kas apkalpoja maršrutu līdz 2014. gadam. Kad Sokodo osta dažādu iemeslu dēļ nevar pieņemt prāmi, prāmis ienāk Jaenes ostā. Augstu viļņu dēļ atiešanas osta var mainīties negaidīti, tāpēc pirms sagaidīt kuģi ir ļoti noderīgi uzzināt pie saliniekiem, vai arī tūristu informācijas centrā (Pie lidostas un pie Sokodo ostas) no kuras ostas atiet prāmis. Minimālās ceļa izmaksas ar prāmi ir 9260 jēnas (ap 68 EUR) uz vienu pusi otrajā klasē (2014. gadā). Lidmašīna uz Hačidžo salu izlido 3 reizes dienā no Hanedas lidostas Tokijā. Reisu apkalpo ANA aviokompānija ar Airbus A320 un Boeing 737 lidmašīnām. Lidojums ilgst apmēram vienu stundu. Ceļa izmaksas uz abām pusēm ar lidmašīnu sākas ar 20000 jēnām (ap 146 EUR) (2014. gadā). Ir pieejama automašīnu un velosipēdu noma. Uz salas ir autobusu maršruti, ar kuriem var tikt uz galvenajām salas vietām. Salā ir vairākas lielas viesnīcas un daudz nelielu japāņu stila viesnīcu (rjokanu) un viesu māju jeb mazu viesnīcu. Pie Sokodo ostas atrodas kempings. Viesnīcu cenas sākas ar 2000 jēnām (2014. gads) un parasti piedāvā tīras istabas, vietējo jūras produktu un dārzeņu ēdienus, bezmaksas tēju un draudzīgu atmosfēru pat lētākajās vietās. Daudzas viesnīcas iznomā velosipēdus par brīvu. Hačidžo slavenie ēdieni ir suši un kusaja. Kusaja ir tipisks Idzu salām zivju ēdiens ar spēcīgu smaržu un maigu garšu, kuram ir daudz kopīga ar zviedru Surströmming ēdienu. Ļoti populārs un tipisks Hačidžo salai ir ašitaba augs, kas ir attāls latvāņa radinieks (Angelica dzimtas augs). Ašitaba lieto nūdelēs, tempura ēdienos, dzērienos, saldumos un citos pārtikas veidos. Ļoti labi pazīstami ir Hačidžo salas sarkanie pipari, kuri ir ievērojami asāki, nekā daudzi citi sarkano piparu veidi. Hačidžo salā ir maigs klimats, tāpēc diezgan labi pazīstami ir arī Hačidžo augļi. Vislabāk pazīstama ir marakuja, no kuras parasti gatavo dzērienus, un daudzi citrusaugļu veidi. Salā ir arī ananasu plantācijas. Hačidžo salā ir mitrs subtropisks klimats (Cfa) ar relatīvi nelielām dienas un nakts temperatūru svārstībām un ievērojamu nokrišņu daudzumu. Vasara ir gara un karsta, ziema ir īsa un relatīvi silta, nokrišņu daudzums ziemā ir nedaudz zemāks nekā vasarā, lielākā salas augu daļa ir mūžzaļie augi. Hačidžo sala ir mājas daudzām dzīvnieku un augu sugām, kuras ir izolētas un ir sastopamas tikai Hačidžo salā. Salā ir sastopamas bioluminescējošas sēnes, kuras ļoti pamanāmi spīd tumsā. Vislabākais laiks, kad var vērot sēnes ir jūnijs - lietus sezonas laikā. Jūra ap salu ir ievērojami siltāka, nekā jūra pie Japānas lielākajām salām, jo Hačidžo sala atrodas spēcīgā Kuršio straumes ietekmē. Salā atrodas vismaz divi aktīvi vulkāni un ļoti tipisks skats Hačidžo salai ir melnu smilšu pludmales un piekrastes ar melnām klintīm. Hačidžo sala ir unikāla, izolēta sala ar ļoti daudzveidīgu reljefu un daudzveidīgu floru un faunu. Salā ir ūdenskritumi, aizas un kalni, nelieli līdzenumi un vulkāni. Augu valsts ir ļoti daudzveidīga, ir sastopami mērenās, subtropiskās un tropiskās joslas augi, kas sniedz salai īpašu šarmu un skaistumu. Salā atrodas vairāki onseni, lielākā daļa ap Miharas vulkānu. Pie lidostas atrodas plašs dabas parks, kurā var redzēt daudzus dienvidu augus un arī senas Hačidžo salas mājas. Ir arī vairāki muzeji, ļoti interesants ir Hačidžo vēstures muzejs, kurš atrodas netālu no Jaene ostas. Ļoti populārs ir niršanas sports, lielākā salas apmeklētāju daļa atbrauc tieši niršanas iespēju dēļ, jo salas zemūdens pasaule ir neaprakstāmi skaista ar visdažādāko formu lavas veidojumiem, jūras bruņurupučiem, visdažādākajām, krāsainām zivīm un vienkārši siltu ūdeni. Jūlijā uz salas notiek vasaras festivāls, kur var sajust salas atmosfēru, patērzēt ar salas iedzīvotājiem un arī dzirdēt unikālās Hačidžo salas taiko bungas. Netālu no Jaenes ostas atrodas Tamaišigaki akmens sienas, kuras būvēja Edo periodā uz salu deportētie cilvēki. Miharas vulkāna kalnos un salas dienvidu daļā uz klintīm jūras krastā atrodas vairāki augsti un scēniski ūdenskritumi. Salā atrodas vairāki otrā pasaules kara tuneļi, kurus tolaik lietoja Japānas imperiālā armija. Uz Miharas vulkāna atrodas vulkānisko pelnu tuksnesis, kurš ir diezgan drūms un bīstams, bet populārs tūrisma objekts. Hačidžo salā visi iedzīvotāji runā japāņu valodā, bet ir izplatīts Hačidžo dialekts, kurš tiek uzskatīts par japāņu valodas arhaiskāko dialektu. Salā atodas pamatskola (Elementary School) un vidusskola (Junior High School). Lai arī salā praktiski nav nekādas noziedzības, daba var būt bīstama nepiesardzīgiem cilvēkiem. Ir ieteicams būt ļoti piesardzīgiem kalnos, it īpaši Miharas grēdā, kur ir daudz grūti pamanāmu, bet ļoti dziļu aizu. Nekāpt kalnu strautos, jo straume mēdz būt ļoti spēcīga un būt ļoti piesardzīgiem vulkānisko pelnu tuksnesī. Mežos un uz ceļiem ir sastopami vairāki indīgo čūsku veidi, potenciāli bīstami kukaiņi un zirnekļi. Arī daži augi var būt ļoti indīgi. Jūrā jāuzmanās no indīgiem polipiem, kuri var iedzelt, jebkādām medūzām, rajām, čūskām un haizivīm dziļākās vietās. Lietojot nepazīstamas izzvejotās zivis uzturā arī ir jāuzmanās, jo ir sastopamas nāvējoši indīgas zivis, piemēram vairāki fugu veidi. Visdrošāk ir ēst zivis vietējos suši restorānos, kuru pavāri perfekti pārzin salas zivis un jūras dzīvniekus.