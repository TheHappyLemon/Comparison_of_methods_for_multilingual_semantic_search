Džošs Daglass Harelsons (angļu: Josh Douglas Harrellson; dzimis 1989. gada 12. februārī Sentčārlzā, Misūri, ASV) ir amerikāņu basketbolists, spēlē centra pozīcijā. Šobrīd pārstāv Japānas klubu Osakas "Evessa". Spēlējis Latvijas Basketbola līgas klubā Rīgas VEF. Pēc trim sezonām prestižajā Kentuki Universitātes basketbola komandā Dž. Harelsons tika draftēts 2011. gada NBA draftā ar kopējo 45. numuru. Spēlētāju izvēlēja Ņūorleānas "Hornets", taču aizmainīja pret naudas kompensāciju uz Ņujorkas "Knicks". Debitanta sezona bija visai veiksmīga, cita starpā Dž. Harelsons kļuva par vienīgo debitantu "Knicks" vēsturē, kas vienā spēlē guvis vismaz 12 punktus, 12 atlēkušās bumbas, iemetot 4 trīspunktu metienus (vienīgais, kas to spējis atkārtot dažas sezonas vēlāk, bija latvietis Kristaps Porziņģis). Pirmajā sezonā spēlētājs traumu dēļ piedalījās 37 spēlēs, taču nākamajās sezonās jau citās komandās spēlēja vēl mazāk. Aizvadījis trīs sezonas NBA, pārstāvot "Knicks", Maiami "Heat" un Detroitas "Pistons", viņš kopā devies laukumā 75 spēlēs, taču tikai 4 no tām bija sākumsastāva spēlētājs, vidēji guvis 3,5 punktus un 3 atlēkušās bumbas spēlē. 2013. gadā, spēlējot Chongqing Flying Dragons, atzīts par Ķīnas Nacionālās basketbola līgas labāko spēlētāju. 2015. gada vasarā spēlēja NBA vasaras līgā, pārstāvot Fīniksas "Suns". Pēc tam pievienojās Vašingtonas "Wizards", kur piedalījās pirmssezonas pārbaudes spēlēs, taču nevienā no komandām nostiprināties nespēja. Decembrī Dž. Harelsons pievienojās Latvijas Basketbola līgas klubam Rīgas VEF, kur spēlēja līdz sezonas beigām. NBA AM: Love for Porzingis Knows No Bounds basketballinsiders.com