Pavasara grīslis (latīņu: Carex caryophyllea) ir grīšļu dzimtas suga. Savvaļā tā ir sastopama Eiropā, tostarp visā Latvijas teritorijā, un Rietumāzijā. Pavasara grīslis ir daudzgadīgs, 10-20 cm garš lakstaugs, kurš pieder dažādvārpu grīšļu grupai, jo tam raksturīgi sievišķie ziedi ar 3 drīksnām un augļa pūslītis ar īsu knābīti. Auga cers ir skrajš. Stublājs gluds, augļu laikā dažreiz nolīkst. Lapas ir 0,2-0,4 cm platas, īsas, stīvas un atliekušās. Stublāja galotnē ir 1 vīrišķo ziedu vārpiņa, zem tās ir 2-4 gandrīz sēdošas, iegarenas sievišķās vārpiņas. Apakšējās sievišķās vārpiņas seglapa ir zālaina, mazliet garāka nekā vārpiņa. Augļa pūslīša segplēksne ir brūna, plati olveidīga, vienāda garuma ar pūslīti. Pūslītis zaļganbrūns, apmatots, olveidīgs, galā pēkšņi sašaurināts īsā knābītī. Zied aprīļa beigās un maijā. «pavasara grīslis - Carex caryophyllea Latourr. - Augi - Latvijas daba». www.latvijasdaba.lv. Skatīts: 2022-04-06.