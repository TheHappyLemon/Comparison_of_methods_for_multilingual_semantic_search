Vinfreda Mutile Javi (Winfred Mutile Yavi; dzimusi 1999. gada 31. decembrī) ir Kenijā dzimusi Bahreinas vieglatlēte, kas specializējas 3000 metru šķēršļu skrējienā. Viņa ir 2023. gada pasaules čempione šajā distancē. Dažkārt startē arī citās vidējo un garo distanču skriešanas disciplīnās. V. Javi ir dzimusi Kenijā, jau 15 gadu vecumā nomainīja pilsonību uz Bahreinu un tiesības pārstāvēt savu jauno valsti ieguva 2016. gada augustā. Pasaules čempionātā pirmo reizi piedalījās 2017. gadā Londonā un 3000 metru šķēršļu skrējienā ar jaunu personisko rekordu (9:22,67) ieņēma 8. vietu. 2018. gada Pasaules U-20 čempionātā Tamperē šajā disciplīnā izcīnīja bronzas medaļu.Tajā pašā gadā uzvarēja Āzijas spēlēs Džakartā. 2019. gada Āzijas čempionātā Dohā izcīnīja trīs medaļas. Vispirms 1500 metru distancē ieguva bronzu, vēlāk uzvarēja 5000 metru distancē un 3000 metru šķēršļu skrējienā. Tajā pašā gadā Pasaules čempionātā, kas arī risinājās Dohā, ieņēma 4. vietu 3000 metru šķēršļu skrējienā. Piedalījās 2020. gada vasaras olimpiskajās spēlēs Tokijā šķēršļu skrējienā, savā priekšskrējienā uzvarēja, bet finālā ieņēma 10. vietu. 2022. gadā Jūdžīnā otrajā pasaules čempionātā pēc kārtas ieņēma ceturo vietu. 2023. gada Pasaules čempionātā Budapeštā izcīnīja zelta medaļu 3000 metru šķēršļu skrējienā, sasniedzot jaunu personisko rekordu un sezonas labāko rezultātu pasaulē (8:54,29). 2023. gada Dimanta līgas finālposmā Jūdžīnā uzvarēja 3000 metru šķēršļu skrējienā ar jaunu Āzijas rekordu (8:50,66), kas ir otrais visu laiku labākais rezultāts pasaulē, atpaliekot tikai no Beatrisei Čepkoečai piederošā pasaules rekorda. «Eligilibity - Transfer of allegiance». iaaf.org (angļu). Skatīts: 2023. gada 3. septembrī. «Yavi makes a splash with steeplechase gold in Budapest». worldathletics.org (angļu). 2023. gada 28. augustā. Skatīts: 2023. gada 3. septembrī. «Winfred Yavi Runs Second-Fastest Women's Steeplechase Ever At Pre Classic». flotrack.org (angļu). 2023. gada 17. septembrī. Skatīts: 2023. gada 17. septembrī. Vikikrātuvē par šo tēmu ir pieejami multivides faili. Skatīt: Vinfreda Javi. Olympedia profils (angliski) IAAF profils (angliski) IAAF Dimanta līgas profils (angliski)