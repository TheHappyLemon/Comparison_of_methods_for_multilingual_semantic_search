Angara (krievu: Ангара, burjatu: Ангар мүрэн) ir upe Krievijā, Jeņisejas lielākā labā krasta pieteka. Nosaukums cēlies no burjatu valodas saknes «anga» (анга) — ‘atvērts’, arī ‘aiza’. Vēstures dokumentos pirmoreiz minēta 13. gadsimtā Rašīda ed Dīna aprakstos kā Ankaramurena. Ilgu laiku upes lejtece saucās Verhņaja Tunguska (Верхняя Тунгуска) un tikai 1623. gadā kazaks Pantelejs Pjanda, atgriežoties no trīs gadus ilgas ekspedīcijas uz Ļenas augšteci, noskaidroja, ka Angara un Verhņaja Tunguska ir viena un tā pati upe. Angaras baseins kopā ar Baikāla ezera baseinu ir 1 039 000 km², bez Baikāla — 468 000 km². Sākas no Baikāla ezera kā 1,1 km plata straume un tek ziemeļu virzienā. Tek pa Irkutskas apgabala un Krasnojarskas novada teritoriju. No iztekas līdz Irkutskas pilsētai upes ielejā izbūvēta ūdenskrātuve. Lejāk pa upi izbūvētas vēl divas lielas ūdenskrātuves: Bratskas ūdenskrātuve un Ustjiļimskas ūdenskrātuve. Lejpus Ustjiļimskas upe pagriežas uz rietumiem un pie Strelkas ietek Jeņisejā. Lielākās pietekas ir Iļima, Čadobeca, Irkiņejeva (labās), Irkuta, Kitoja, Belaja, Oka, Ija, Tasejeva (kreisās). Lielākās pilsētas krastos ir Irkutska, Angarska, Bratska un Ustjiļimska. «Angāra». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 46. lpp. Vikikrātuvē par šo tēmu ir pieejami multivides faili. Skatīt: Angara. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)