Pāls Benko (angļu: Pal Charles Benko; ungāru: Benko Pál; 1928. gada 15. jūlijs Amjēna — 2019. gada 26. augusts) bija ungāru izcelsmes ASV starptautiskais lielmeistars šahā (1958). Šahu iemācījis spēlēt tēvs 10 gadu vecumā. Pēc Otrā pasaules kara beigām bijis viens no labākajiem Ungārijas jaunajiem šahistiem. 1948. gadā kļuvis par Ungārijas šaha čempionāta uzvarētāju, bet vēlākajos gados ieguvis sudraba (1954) un 2 bronzas medaļas (1950, 1955). 1956. gadā Pasaules šaha olimpiādē Ungārijas izlases sastāvā izcīnījis bronzas medaļu komandu vērtējumā. Pēc 1956. gada Ungārijas revolūcijas sakāves nolēmis emigrēt. 1957. gada Pasaules studentu komandu šaha čempionāta Islandē noslēgumā lūdzis politisko patvērumu, bet 1958. gadā pārcēlies uz dzīvi ASV un 1960. gadu sākumā kļuvis par šis valsts pilsoni. ASV izlases sastāvā 6 reizes (1962-1972) piedalījies Pasaules šaha olimpiādēs un izcīnījis 2 sudraba medaļas - 1962 (individuālajā vērtējumā) un 1966 (komandu vērtējumā). ASV čempionātos Benko izcīnīja sudraba (1974) un 3 bronzas (1963, 1967, 1969) medaļas, kā arī astoņas reizes uzvarēja ASV atklātajos čempionātos (1961, 1964, 1965, 1966, 1967, 1969, 1974, 1975). 1964. gadā tika izcīnīta uzvara arī Kanādas atklātajā šaha čempionātā. Ar panākumiem piedalījies Pasaules šaha čempiona nosaukuma izcīņas ciklos. 1957. gadā Eiropas zonas turnīrā Dublinā dalījis 2.-3. vietu un iekļuvis starpzonu turnīrā. 1958. gadā starpzonu turnīrā Portorožā (Dienvidslāvija) bijis 4. vietā un iekļuvis pretendentu turnīrā. 1959. gada pretendentu turnīrā Dienvidslāvijā palicis pēdējā, 8. vietā. Tomēr arī nākamajā ciklā Benko izdevies iekļūt pretendentu turnīrā pēc starpzonu turnīra Stokholmā. 1962. gada pretendentu turnīrā Benko startēja ar uzvarām pār Robertu Fišeru un Mihailu Tālu, kā arī finišā sagādāja sāpīgu zaudējumu Paulam Keresam, tomēr turnīra kopvērtējumā palika tikai 6. vietā. Izcīnījis tiesības piedalīties arī 1970. gada starpzonu turnīrā, taču par atlīdzību atdevis savu vietu nākamajam Pasaules čempionam Robertam Fišeram. Bijis pazīstams kā atklātņu un galotņu teorētiķis. Benko vārdā ir nosaukts gambīts (1. d4 Zf6 2. c4 c5 3. d5 b5) un atklātne (1. g3). Nodarbojies arī ar šaha kompozīciju. Bijis šaha apskatnieks amerikāņu šaha žurnālā «Chess Life» un šaha grāmatu autors: «The Benko gambit» (1974, ISBN 978-0-7134-2912-1, R. H. M. Press), «Winning With Chess Psychology» (1991, ISBN 978-0-8129-1866-3, Random House Puzzles & Games), «My Life, Games, and Compositions» (2004, ISBN 978-1-890085-08-7, Siles Press), «Pal Benko's Endgame Laboratory» (2007, ISBN 978-0-923891-88-6, Ishi Press). Pal Benko, Who Stepped Aside for Bobby Fischer, Dies at 91 - The New York Times «U.S. Chess Hall of Fame». Arhivēts no oriģināla, laiks: 2013. gada 9. martā. Skatīts: 2013. gada 3. aprīlī. 1958 Portoroz Interzonal Tournament 1959 Yugoslavia Candidates Tournament 1962 Stockholm Interzonal Tournament «1962 Curacao Candidates Tournament». Arhivēts no oriģināla, laiks: 2013. gada 18. maijā. Skatīts: 2014. gada 14. martā. Pāls Benko šahista profils vietnē chessgames.com Pāls Benko šahista profils vietnē 365chess.com Pāls Benko šahista profils vietnē chesstempo.com Pāls Benko šahista profils vietnē olimpbase.org (Pasaules šaha olimpiādes) Pāls Benko šahista profils vietnē olimpbase.org (Pasaules studentu komandu šaha čempionāti) Pāls Benko šahista profils vietnē olimpbase.org (Eiropas klubu komandu šaha čempionāti)