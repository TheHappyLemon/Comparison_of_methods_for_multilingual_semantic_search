"Fantomass trako" (franču: Fantômas se déchaîne) ir 1965. gada Francijas piedzīvojumu kinokomēdija, otrā filma no triloģijas par kriminālnoziedznieka Fantomasa un viņa vajātāja policijas komisāra Živa piedzīvojumiem. Filmas režisors ir Andrē Junabels. Scenārijs veidots kā parodija par Pjēra Suvestra un Marsela Alēna 1911. gadā sarakstīto grāmatu tēlu Fantomasu. Īpašus panākumus filma ieguva Eiropā, Padomju Savienībā un Japānā. Padomju Savienībā filma tika dublēta kinostudijā Sojuzmuļtfiļm un uz ekrāniem iznāca 1967. gadā. Galvenās lomas filmā atveido Žans Marē (Fantomass, žurnālists Fandors, profesors Lefēvrs) un Luijs de Finess (komisārs Živs). Citas lomas atveido Milēna Demonžo (Elēna), Žaks Dināms (inspektors Mišels Bertrāns), Robērs Dalbāns (laikraksta redaktors), Olivjē de Finess (Elenas brālis Mišū). Fantomass ir nenotverams noziedznieks, kura īsto seju neviens nav redzējis, paslēpjot to zem zilganas maskas. Lai realizētu savus noziedzīgos plānus, viņš prasmīgi atveido citu cilvēku sejas, uzliekot dažādas sarežģītas maskas un kostīmus. Šis laupītājs un zaglis, kas terorizē visu Franciju, var atveidot praktiski ikvienu, radot apjukumu policijas rindās. Policijas komisārs Živs tiek pagodināts par ļaunā briesmoņa pieveikšanu. Komisārs ir pārliecināts, ka uzveicis sen meklēto ļaundari. Vēlāk Fantomass nolaupa izcilo zinātnieku — profesoru Maršānu ar mērķi izstrādāt superieroci, kas viņam ļautu apdraudēt pasauli. Fantomass plāno nolaupīt arī otru zinātnieku — profesoru Lefēvru. Žurnālists Fandors izstrādā ģeniālu shēmu, kurā viņš pārģērbjas par Lefēvru un dodas apmeklē zinātnes kongresu Romā, lai pievilinātu Fantomasu un tas mēģinātu viņu nolaupīt. Nepieļaujot Fantomasam nolaupīt īsto profesoru, pirms tam komisārs izveido savu novērošanas sistēmu. Profesors televizorā ierauga savu dvīni — Fandoru, kurš intervijā sastāsta muļķības un neizturējis izlemj doties uz kongresu, bet beigās tiek nolaupīts. Živs, Fandors un Elēna turpina dzīties pakaļ Fantomasam no zinātnes konferences gaiteņiem līdz vulkāna krāterim. Neiztiekot bez starpgadījumiem, komisāram ar īpašas ierīces palīdzību izdodas atbrīvot slavenos zinātniekus un arī Elenas brāli Mišū. Tomēr Fantomass, izmantojot savu mašīnu Citroën DS ar izvelkamiem spārniem, kas pārvēršas lidmašīnā, atkal aizbēg. "Fantomass" "Fantomass pret Skotlendjardu" «1965 French box office». Box Office Story. IMDb profils (angliski) AllMovie profils (angliski) Rotten Tomatoes profils (angliski)