Hlorpaskābe (HClO2) ir vienvērtīga skābekli un hloru saturoša neorganiska skābe, kurā hlors atrodas oksidēšanas pakāpē +3. Brīvā veidā hlorpaskābi nav iespējams iegūt, tā eksistē tikai ūdens šķīdumos un arī tad ātri sadalās. Hlorpaskābes ūdens šķīdums ir vidēji stipra skābe, kuras sāļus sauc par hlorītiem. Hlorīti ir samērā stabilas vielas. Hlors ir vienīgais halogēns, kas veido izolējamu skābi ar formulu HXO2. Brompaskābe HBrO2 un jodpaskābe HIO2 nav pazīstamas pat atšķaidītos šķīdumos. Ir izolēti brompaskābes sāļi (bromīti), bet jodpaskābes sāļi — jodīti — ir konstatējami tikai kā citu reakciju starpprodukti. Hlorpaskābe veidojas kā starpprodukts hlora dioksīda hidrolīzē, tomēr tūlīt sadalās. Hlorpaskābes šķīdumu var iegūt, bārija hlorītam reaģējot ar atšķaidītu sērskābi: Ba(ClO2)2 + H2SO4 → BaSO4 + 2HClO2 Hlorpaskābei piemīt oksidējošas īpašības. Koncentrēta hlorpaskābe disproporcionējas par hlorapskābi un hlorskābi: 2HClO2 → HClO + HClO3 Atšķaidītos šķīdumos sadalās par hlora dioksīdu un sālsskābi: 5HClO2 → 4ClO2 + HCl + 2H2O Hlorpaskābes sāļi — hlorīti — ir spēcīgi oksidētāji. Pazīstamākais no tiem ir nātrija hlorīts. Nails Ahmetovs. Neorganiskā ķīmija. Rīga : Zvaigzne, 1978, 288. lpp. Egon Wiberg, Arnold Frederick Holleman (2001) Inorganic Chemistry, Elsevier ISBN 0-12-352651-5 (angliski) Г. Реми. Курс неорганической химии. Том I. Москва : Издательство иностранной литературы, 1963, 859. lpp. (krieviski) Vikikrātuvē par šo tēmu ir pieejami multivides faili. Skatīt: Hlorpaskābe.