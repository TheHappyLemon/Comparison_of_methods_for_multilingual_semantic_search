Marconi Communications bija Apvienotās Karalistes uzņēmums, kas nodarbojās ar telesakaru iekārtu (galvenokārt datortīkliem) ražošanu. Dibināts 1998. gadā. 2005. gadā tā lielākā daļa pārdota Ericsson, bet no atlikušās daļas izveidots uzņēmums Telent. 1997. gadā Apvienotās Karalistes elektronisko un telesakaru iekārtu ražotājs General Electric Company (GEC) reorganizēja struktūru, atsakoties no kopuzņēmumiem. 1998. gada augustā GEC no Siemens iegādājās to kopuzņēmuma GEC Plessey Telecommunications (GPT) 40 % daļu un apvienojas tās ar meitas uzņēmumiem Marconi SpA, GEC Hong Kong un ATC South Africa, lai izveidotu uzņēmumu Marconi Communications. GEC sāka nostiprināties ASV tirgū, 1999. gada martā nopērkot telesakaru iekārtu ražotājus RELTEC Corporation un aprīlī — FORE Systems, tos iekļaujot Marconi Communications. 1999. gada decembrī GEC militārā nodaļa Marconi Electronic Systems tika apvienota ar British Aerospace, izveidojot BAE Systems. Atlikusī GEC daļa pārdēvēta par Marconi plc, kurā Marconi Communications bija tās galvenais meitas uzņēmums. 1999. gadā no Somijas Nokia nopirkts optisko šķiedru SDH/DWDM tehnoloģijas iekārtu bizness. RELTEC un FORE iegāde "interneta burbuļa" maksimuma laikā bija notikusi par uzpūstām cenām, un pēc "burbuļa" plīšanas 2001. gada jūlijā Marconi piedzīvoja tā akciju krišanos par 54 % un ieslīgšanu parādos. 2003. gada maijā tika veikta Marconi pārstrukturizācija, to pārreģistrējot par Marconi Corporation plc. Uzņēmuma kreditori ieguva 99,5 % Marconi Corporation kapitāldaļu. 2005. gadā Marconi Corporation biznesa lielākā daļa (tai skaitā Marconi Communications) pārdota Zviedrijas Ericsson, bet atlikusī pārdēvēta par Telent. Darījums ar Ericsson pabeigts 2006. gada 1. janvārī. 2006. gadā Marconi Corporation tika likvidēts. «Nokia Annual Report 1999». Arhivēts no oriģināla, laiks: 2013. gada 28. decembrī. Skatīts: 2013. gada 28. decembrī. Ericsson to acquire key assets of Marconi's telecommunications business Ericsson's acquisition of key assets of Marconi completed on January 23