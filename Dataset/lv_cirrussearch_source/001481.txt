Dairis Bertāns (dzimis 1989. gada 9. septembrī Valmierā) ir latviešu basketbolists, spēlē uzbrūkošā aizsarga pozīcijā, Latvijas basketbola valstsvienības spēlētājs. 2023. gadā pārstāv Latvijas Basketbola līgas (LBL) klubu Rīgas VEF. Iepriekš sekmīgi spēlējis vairākos augsta līmeņa Eiropas klubos, tostarp ACB līgas klubā Bilbao "Bizkaia Basket" un Itālijas basketbola līgas klubā Milānas "Olimpia", īslaicīgi arī Nacionālajā basketbola asociācijā (NBA), pārstāvot Ņūorleānas "Pelicans". Karjeras laikā D. Bertāns ir aizvadījis 123 spēles Eirolīgā, pēc šī rādītāja ir otrajā vietā starp Latvijas basketbolistiem, atpaliekot tikai no Jāņa Strēlnieka. Viņa brālis Dāvis Bertāns arī ir profesionāls basketbolists, spēlējis Latvijas izlasē, Eirolīgā un NBA. Sportisti bijuši arī Dāvja vecāki: tēvs Dainis agrāk bijis basketbolists, tagad — treneris, bet māte Dina Bertāne bija augsta līmeņa airētāja, tagad — sporta skolotāja. Trenējies Rūjienas un Valmieras basketbola skolās. Laikā no 2004. līdz 2006. gadam pārstāvējis "SCO-Reinis" komandu, 2005.—2006. gada sezonā spēlējis "Valmiera/Lāčplēša alus", 2006.—2007. gada sezonā — "ASK/Juniors". 2007.—2008. gada sezonā debitējis arī Rīgas ASK pieaugušo komandā. Komandā nospēlēja līdz 2009. gada martam, kad ASK finansiālu problēmu dēļ viņš pārgāja uz BK Ventspils. 2008.—2009. gada sezonā BK Ventspils sastāvā izcīnīja savu pirmo LBL čempiontitulu. 2010. gadā piedalījies Adidas Eurocamp nometnē Itālijā. 2010. gada augustā parakstīja līgumu ar Rīgas VEF. 2010.—2011. gada sezonā Bertāns piedalījās 75 VEF spēlēs, tādējādi uzstādot kluba rekordu vienā sezonā aizvadītajās spēlēs. Šajā sezonā tika izcīnīts LBL čempiontituls, VTB līgā un ULEB Eirokausā netika izkļūts no grupas, savukārt BBL tika izcīnītas sudraba medaļas. Tāpat 2011.—2012. gada sezonā tika izcīnīts LBL čempiontituls, BBL — 3. vieta, VTB līgā netika izkļūts no grupu turnīra, savukārt ULEB Eirokausā tika sasniegta Last 16 turnīra fāze. 2012.—2013. gada sezonā VEF sastāvā izcīnīja LBL čempiontitulu, tāpat kvalificējās VTB līgas izslēgšanas spēlēm. Pēc šīs sezonas D. Bertāns pārgāja uz Spānijas basketbola līgas klubu Bilbao "Bizkaia Basket", kur spēlē kopā ar bijušo komandas biedru VEF sastāvā Antanu Kavaļausku. Divas reizes spēlējis NBA Vasaras līgās, pārstāvot Bostonas "Celtics" (2014) un Sanantonio "Spurs" (2015). 2016. gada vasarā pievienojās Turcijas basketbola līgas klubam Stambulas "Darüşşafaka", vēl pēc sezonas Itālijas Milānas "Olimpia", ar kuru 2018. gadā kļuva gan par Itālijas čempionu, gan Superkausa ieguvēju (šajā turnīrā uzvarēja arī 23017. gadā). 2019. gada 2. martā noslēdza līgumu ar NBA klubu Ņūorleānas "Pelicans", savukārt 10. martā spēlē piedzīvoja debiju šajā līgā, kļūstot par sesto Latvijas spēlētāju NBA. 2019. gada vasarā pievienojās Krievijas klubam "Himki" no Piemaskavas. Kopš 2021. gada pārstāvēja Spānijas ACB līgas klubu Seviljas "Real Betis". "Betis" sastāvā nospēlēja līdz 2023. gada vasarai, kad, komandai zaudējot vietu ACB līgā, D. Bertāns atgriezās Latvijā, kā komandas kapteinis pievienojoties vadošajam klubam Rīgas VEF. Ticis nominēts Latvijas Gada balvai sportā 2007 kā gada uzlecošā zvaigzne, taču balvu ieguva vieglatlēte Aiga Grabuste. Atzīts par 2012. gada Latvijas labāko basketbolistu. D. Bertāns ir spēlējis visu vecumu Latvijas jaunatnes izlasēs. Latvijas U-18 izlases sastāvā izcīnījis bronzas medaļu 2007. gada Eiropas U-18 čempionātā, pats Dairis bija viens no izlases līderiem, tāpat tika iekļauts čempionāta simboliskajā izlasē. Latvijas pieaugušo izlasē debitējis 2010. gada 10. jūlijā. 2010. gadā Latvijas izlases sastāvā startēja 2011. gada Eiropas čempionāta kvalifikācijā, savukārt nākamajā gadā — pašā Eiropas čempionātā, kurā spēlēja arī viņa jaunākais brālis Dāvis Bertāns. Čempionātā Dairis bija viens no izlases rezultatīvākajiem spēlētājiem, taču pašā turnīrā visās piecās spēlēs tika piedzīvoti zaudējumi, tādējādi Latvijas izlase kopvērtējumā ierindojās dalītā 22. vietā. 2012. gada vasarā izlasei palīdzēja 2013. gada Eiropas čempionāta kvalifikācijas turnīrā, lai arī tā paša gada aprīlī tika paziņots, ka viņš potītes traumas dēļ nevarēs spēlēt vismaz pusgadu. Kvalifikācijā viņš bija Latvijas izlases rezultatīvākais spēlētājs ar vidēji spēlē gūtu 14,1 punktu. 2020. gadā, pēc iepriekšējā izlases kapteiņa Jāņa Blūma karjeras beigām, kļuva par Latvija izlases kapteini. D. Bertāns ir dzimis 1989. gada 9. septembrī Valmierā, taču bērnību pavadījis Rūjienā, kur sācis trenēties basketbolā. Pēc tam pārcēlies uz Rīgu, kur absolvējis Rīgas Valsts 3. ģimnāziju, mācījies arī Rīgas 49. vidusskolā. Bijis iestājies Rīgas Tehniskajā universitātē. D. Bertāna brālis Dāvis arī ir profesionāls basketbolists, Latvijas izlases dalībnieks, bet tēvs Dainis agrāk bijis gan basketbolists, gan airētājs, tagad ir treneris, arī māte Dina (dzimusi Šefere) ir bijusi sportiste un nodarbojusies ar airēšanu (1986. gadā Pasaules junioru čempionātā izcīnīta sudraba medaļa divniekā). 2012. gada maijā Bertānu ģimenei tika pasniegta Jevgenija Kisiela vārdā nosauktā stipendija par basketbola reputācijas spodrināšanu. Precējies ar Innu Bertāni (Leju), 2016. gada beigās pārim piedzima dēls. «Dairis Bertāns pagarina līgumu ar “VEF Rīga”». Vefriga.com. Arhivēts no oriģināla, laiks: 2012. gada 18. jūlijā. Skatīts: 2012. gada 29. decembrī. «VEF Rīga sastāvā atgriežas Dairis Bertāns». VEF Rīga (lv-LV). 2023-07-14. Skatīts: 2023-08-27. ASV medijs: Dairis Bertāns un NBA klubs "Pelicans" vienojas par līgumu' Sportacentrs.com «Uzlēkt augstāk par personas kodu». Sporto.lv. Arhivēts no oriģināla, laiks: 2016. gada 4. martā. Skatīts: 2012. gada 29. decembrī. «Bertānam ar «Ventspili» 1+2 līgums». Apollo.lv. Skatīts: 2012. gada 29. decembrī. «Dairis Bertāns dosies uz prestižo 'Adidas Eurocamp 2010'». Delfi.lv. Skatīts: 2012. gada 29. decembrī. «'VEF Rīga' pievienojas Valters, Grafs un Bertāns». Delfi.lv. Skatīts: 2012. gada 29. decembrī. «Dairis Bertāns pagarina līgumu ar VEF Rīga». Diena.lv. Skatīts: 2012. gada 29. decembrī. «Dairis Bertāns karjeru turpinās "Bilbao Basket"». Sportacentrs.com. Skatīts: 2013. gada 10. jūnijā. «"Pelicans" treneris apstiprina: Dairis Bertāns šonakt debitēs NBA». Sportacentrs.com (latviešu). 2019-03-10. Skatīts: 2019-03-10. «Par Latvijas gada labākajiem basketbolistiem atzīti Tamane un Dairis Bertāns». Delfi.lv. Skatīts: 2012. gada 29. decembrī.[novecojusi saite] «Bertāns simboliskajā izlasē; Kaufoss MVP». Sportacentrs.com. Skatīts: 2012. gada 29. decembrī. «Dairis Bertāns». Basket.lv. Arhivēts no oriģināla, laiks: 2012. gada 19. decembrī. Skatīts: 2012. gada 29. decembrī. «Bertāns: Savainoto potīti vairs nejūtu». Diena.lv. Skatīts: 2012. gada 29. decembrī. «Dairis Bertāns savainojuma dēļ nevarēs spēlēt sešus mēnešus». Kasjauns.lv. Skatīts: 2012. gada 29. decembrī. «Basketbolists Dairis Bertāns: Latvijas izlases kapteiņa kurpes ir ļoti lielas». lsm.lv. Skatīts: 2021. gada 22. novembrī. «Bertāns «VEF Rīgā» top par saspēles vadītāju». Apollo.lv. Skatīts: 2012. gada 29. decembrī. «Dainis Bertāns. Būt par divu basketbolistu tēvu». Apollo.lv. Arhivēts no oriģināla, laiks: 2012. gada 2. jūnijā. Skatīts: 2012. gada 7. jūnijā. Guntis Keiselis. «Mammu gan vēl nav pārspējis». diena.lv, 2007. gada 25. augustā. Skatīts: 2011. gada 8. jūlijā. «Balvu par basketbola reputācijas spodrināšanu saņems Žanis Peiners, Raimonds Elbakjans un Bertānu ģimene». Delfi.lv. Skatīts: 2012. gada 29. decembrī. Basketbolists Dairis Bertāns grezni nosvin kāzas kasjauns.lv Vikikrātuvē par šo tēmu ir pieejami multivides faili. Skatīt: Dairis Bertāns. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Russiabasket profils (krieviski) Eirolīgas profils (angliski) RealGM Basketball profils (angliski)