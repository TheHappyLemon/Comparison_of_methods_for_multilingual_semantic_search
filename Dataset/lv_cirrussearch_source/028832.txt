29. marta apvērsums Sīrijā bija pirmais militārais apvērsums Sīrijas Republikas vēsturē, kuru ar CIP atbalstu bez asinsizliešanas īstenoja Sīrijas armijas ģenerālštāba vadītājs Husni al-Zaims ar savu kolēģu Sami al-Hinavi un Adiba Šišakli palīdzību, abi no kuriem viņu jau 14. augustā gāza no varas un nogalināja. Pēc apvērsuma Sīrijas Prezidents Šukri al-Kuvatli īslaicīgi tika arestēts un tad izsūtīts trimdā uz Ēģipti. Arestēti tika arī daudzi politisko partiju vadītāji. CIP veicināja apvērsumu, lai panāktu stratēģiski svarīgā transarābijas naftas cauruļvada celtniecību Sīrijas teritorijā, kuru Sīrijas demokrātiskā valdība bloķēja. Cauruļvada celtniecība tika apstiprināta 16. maijā. Aprīļa sākumā al-Zaims pārņēma prezidenta un premjerministra amatu. Valsts iekšpolitikā al-Zaims atbalstīja sekulāru politiku, ierosināja ideju par vēlēšanas tiesību piešķiršanu sievietēm, mudināja pārtraukt fezas nēsāšanu, pacēla nodokļus. Ārpolitikā viņš noslēdza pamieru ar Izraēlu, piedāvājot uzņemt 300 000 arābu bēgļu, ja Izraēla piekāpsies jautājumā par strīdīgajām robežteritorijām. 1949. gada 14. augustā al-Zaimu gāza viņa līdzgaitnieki, viņš tika nosūtīts uz cietumu un nošauts tajā pašā dienā. 1949-1958, Syria: Early Experiments in Covert Action