Koreja atradās Japānas varā no 1910. līdz 1945. gadam kā daļa no Japānas impērijas, pirms tam no 1905. līdz 1910. gadam kā Korejas impērija tā bija protektorāts Japānas aizsardzībā. Japānas impērija anektēja Korejas impēriju 1910. gadā 29. augustā ar līgumu starp šīm abām valstīm, bet zaudēja to, kad 1945. gada 2. septembrī beidzās Otrais pasaules karš un Japāna pakļāvās uzvarētāju prasībai atstāt Koreju. Oficiāli līgums tika denonsēts tikai 1965. gadā ar līgumu starp Japānu un Dienvidkoreju. Korejas pārvaldi īstenoja japāņu ģenerālgubernators ar gandrīz absolūtu varu. Šajā laikā Korejas pussalā norisa ekonomikas attīstība, tika aizsākta industrializācija, uzlabojoties dzīves apstākļiem, palielinājās vidējais dzīves ilgums. Pret vietējiem iedzīvotājiem tika vērsta diskriminācija un veikta japanizācija. Lielāko daļu koloniālā perioda korejieši, tāpat kā citi japāņu koloniju iedzīvotāji, netika iesaukti armijā. Korejā karaspēku rekrutēja no metropoles iedzīvotājiem. Tomēr 1938. gada 3. aprīlī korejiešiem tika atļauts iestāties armijā, jo Japānas impērijai bija nepieciešams vairāk karavīru karam ar Ķīnu. Šī iesaukšana kļuva obligāta 1944. gada augustā. Kopumā Japānas armijā dienēja vairāki simti tūkstoši korejiešu. Daži korejieši piedalījās kaujās kā kamikadzes. «The Economic History of Korea». The Economic History Association. Skatīts: 16.03.2021.