Fei Dzunluns (vienkāršotā ķīniešu: 费俊龙, tradicionālā ķīniešu: 費俊龍, piņjiņs: Fèi Jùnlóng, dzimis 1965. gada 5. maijā) ir Ķīnas haņu tautības kosmonauts, Tautas Atbrīvošanas armijas Gaisa spēku lidotājs, ģenerālmajors. Viņš ir veicis divus lidojumus kosmosā. Fei Dzunluns piedzima 1965. gada 5. maijā Sudžou (Dzjansu) speciālā rajona Kuņšaņas pašvaldības Bačenas ciemā. Bērnībā viņš gribēja kļūt par mākslinieku. 1982. gada jūnijā Fei tika uzņemts TAA Gaisa spēku 7. lidojumu skolā, ko absolvēja ar izcilību. 1986. gada viņš sāka dienēt par instruktora pilotu 3. Gaisa spēku mācību korpusā Džanjē un pēc tam 4. Gaisa spēku mācību korpusā Uvei (abas pilsētas Gaņsu provincē). Fei Dzunluns tika atzīts kā izcils pilots. Vēlāk viņš kļuva par lidojumu tehniskās apmācības inspektoru vienā no Gaisa spēku lidojumu skolām un nodarbojās ar lidojumu negadījumu analītisko ziņojumu rakstīšanu. 1992. gada jūlijā testa lidojuma laikā Fei lidmašīnai beidzās degviela, taču viņš spēja sasniegt lidlauku un nosēdināt lidaparātu. 1995. gada oktobrī Fei Dzunluns sāka Ķīnas kosmonautu atlases procesu, kurā bija pieteikušies 1504 lidotāji. 1998. gada 5. janvārī viņš tika uzņemts kosmonautu vienībā un sāka apgūt kosmosa kuģi Shenzhou. 2003. gadā Fei bija viens no 5 kandidātiem, kuri sāka gatavoties pirmajam kosmiskajam lidojumam ar kosmosa kuģi Shenzhou 5. 2004. gada decembrī viņš sāka gatavoties lidojumam ar Shenzhou 6 Pirmo kosmisko lidojumu Fei Dzunluns sāka 2005. gada 12. oktobrī, esot kosmosa kuģa Shenzhou 6 komandierim. Viņš kopā ar Nie Haišenu kosmosā pavadīja 4 dienas 19 stundas. 2008. gadā viņš bija Shenzhou 8 dublieru apkalpes operators. 2011. gada jūnijā viņam piešķirta ģenerālmajora dienesta pakāpe. 2012. gadā Fei kļuva par kosmonautu brigādes vadītāju (nodaļas komandieri). Otro reizi kosmosā Fei Dzunluns devās 2022. gada 29. novembrī, esot kosmosa kuģa Shenzhou 15 komandierim. Viņš ar diviem apkalpes biedriem orbitālajā stacijā Tiangong (4. ekspedīcija) pavadīja 186 dienas. Uz zemes kosmosa kuģis atgriezās 2023. gada 3 jūnijā. Fei Dzunluna vārdā ir nosaukts asteroīds 9512 Feijunlong 7 km diametrā. Kosmisko lidojumu kopsavilkums: Fei Junlong, veteran pilot flying much higher Xinhua, 2022-11-28 (angliski) Fei Junlong astronautix.com (angliski) Фэй Цзюньлун astronaut.ru (krieviski)