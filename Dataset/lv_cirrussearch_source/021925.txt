Izraēls Kamakavivo'ole (Israel Kamakawiwo’ole; dzimis 1959. gada 20. maijā, miris 1997. gada 26. jūnijā), zināms arī kā Bruddah Iz, bija havajiešu mūziķis. Plaši pazīstams ar savu ukuleles spēli. Visu savu mūžu Izraēls veltīja savai dzimtenei un tautai, viņš propagandēja un aizstāvēja havajiešu, kā neatkarīgas tautas, tiesības. Ukuleles spēli Izraēls apguva jau mazotnē. Kopā ar brāli un trim draugiem viņi izveidoja grupu The Makaha Sons of Ni’ihau, ar kuru veiksmīgi sniedza koncertus un izdeva piecus albumus. Pirmo solo albumu Izraēls izdeva 1990. gadā un tas ieguva Havajiešu skaņu ierakstu akadēmijas balvas kā "Gada albums" un "Gada dziedātājs". Pasaules popularitāti mūziķis ieguva līdz ar albuma Facing Future izdošanu, kas ieguva platīna statusu. Albuma galvenais hits ir klasisko dziesmu popūrijs "Somewhere Over The Rainbow" un "What A Wonderful World", kas iekļuvušas vairāku filmu un seriālu skaņu celiņos: "Iepazīstieties, Džo Bleks", "Meklējot Foresteru", "Kārtējais pirmais randiņš", "Dakterīši", "Ātrā palīdzība", "Amulets" un citās. 1997. gadā viņš ieguva neskaitāmas Havajiešu skaņu ierakstu akadēmijas balvas, tomēr uz svinīgo apbalvošanu ierasties nevarēja, jo jau atradās slimnīcā. Izraēls Kamakavivo'ole nomira 38 gadu vecumā no elpošanas ceļu slimības, ko izraisīja aptaukošanās. Havajās viņu dēvēja arī par The Gentle Giant, maigais milzis, jo viņa augums bija 190 cm, svars 343 kg, bet balss bija smalka un maiga. 10. jūlijā, nacionālā varoņa bēru dienā, visā Havaju salu teritorijā tika līdz pusei nolaisti karogi, viņš bija trešais cilvēks, kam tika šādi izrādīta cieņa bēru dienā. Aptuveni desmit tūkstoši cilvēku sanāca Makua pludmalē, lai izpildītu pēdējo aizgājēja vēlmi, izkaisītu viņa pelnus virs viņa mīļā Klusā okeāna. 2003. gada 20. septembrī pie Waianae Neighborhood Community Center tika uzstādīta bronzā liets mūziķa krūšutēls. Ka ʻAnoʻi (1990) Facing Future (1993) E Ala E (1995) N Dis Life (1996) Iz in Concert: The Man and His Music (1998) Alone in Iz World (2001) Wonderful World (2007) Over the Rainbow (2011) Oficiālā mājaslapa IMDb profils (angliski)