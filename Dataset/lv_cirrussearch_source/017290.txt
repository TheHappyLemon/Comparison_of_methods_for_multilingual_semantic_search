One-X ir kanādiešu rokgrupas Three Days Grace otrais studijas albums. Tas izdots 2006. gada 13. jūnijā, sadarbībā ar ierakstu kompāniju Jive un producentu Hauardu Bensonu. Šis ir pirmais apvienības albums, kas izveidots laikā, kad grupa sastāvējusi no četriem locekļiem, atšķirībā no viņu iepriekšējā albuma Three Days Grace, kad grupā bija tikai trīs locekļi. Vāks attēlo savienotas papīra lelles, kas atzīmētas ar ķeksīti, izņemot vienu lelli, kas atzīmēta ar x. Tas atsaucas uz albuma nosaukumu One-X jeb Viens-X. Uz kompaktdiska ir attēlotas sarkanas zivis, izņemot vienu melnu zivi. Tas pats attēls ir izmantots singla Animal I Have Become vāciņam. Albuma bukletā ir iekļauti dziesmu vārdi.