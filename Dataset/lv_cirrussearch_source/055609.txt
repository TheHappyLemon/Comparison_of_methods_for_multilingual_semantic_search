Buorhajas līcis (krievu: губа Буор-Хая, jakutu: хомо Буор Хайа) ir Laptevu jūras līcis tās dienvidu piekrastē, vistālāk uz dienvidiem izvirzītā jūras daļa. Administratīvi ietilpst Krievijas Sahas Republikas Bulunas un Ustjanas ulusos. Austrumos līci norobežo Buorhajas pussala ar Buorhajas ragu tās ziemeļos, kas devis līcim nosaukumu (Буор Хайа — ‘zemes kalns’). Rietumos līci norobežo Ļenas delta un Bikovskas pussala. Piekrastē vairāki nelieli līči, no kuriem zināmākais ir Tiksi līcis. Līča rietumu daļā vairākas nelielas salas, lielākā no kurām ir Muostāha. Lielākā līcī ieplūstošā upe ir Omoloja, citas lielākās ir Haraulaha un Ortostana. Līcis aizsalis deviņus mēnešus gadā. Ūdens temperatūra vasarā 7-9 °С. Līča piekraste mazapdzīvota, vienīgās apdzīvotās vietas ir Tiksi, Bikovska un Naiba. Krastos vairākas funkcionējošas vai iekonservētas polārstacijas: Tiksi, Bikovmisa, Ostrovmuostaha, Buorhaja. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 132. lpp. Определение "Буор-Хая губа" в Большой Советской Энциклопедии