Stellantis N.V. ir Nīderlandē reģistrēts autobūves uzņēmums. Tas ir dibināts 2021. gadā, apvienojoties Francijas autoražotājam Groupe PSA un Itālijas / ASV autoražotājam Fiat Chrysler Automobiles (FCA). Uzņēmuma galvenais birojs atrodas Amsterdamā. Stellantis ir ceturtais lielākais autoražotājs pasaulē pēc apjoma. Tā grupā ietilpst zīmoli: Abarth, Alfa Romeo, Chrysler, Citroën, Dodge, DS, Fiat, Jeep, Lancia, Maserati, Opel, Peugeot, Ram un Vauxhall. Stellantis akcijas (simbolu STLA) tiek kotētas biržās: Borsa Italiana, Euronext Paris, NYSE, un ir iekļautas indeksā CAC 40. Lielākie akcionāri (2021. gada janvārī): Exor (14,40 %), grupai piederošas akcijas (12,59 %), Pežo ģimene (7,20 %), Caisse des dépôts et consignations (5,66 %), Bpifrance (5,40 %), Dongfeng Motor Corporation (4,91 %), UBS Securities (4,88 %), BlackRock (3,77 %). 2019. gada sākumā Itālijas un ASV autoražotājs FCA piedāvāja apvienoties ar Francijas koncernu Renault, un panāca pagaidu vienošanos ar uzņēmumu. Francijas valdība tomēr neatbalstīja šo vienošanos, un priekšlikums tika atsaukts. Pēc tam FCA ar apvienošanās piedāvājumu vērsās pie Francijas autoražotāja PSA, par ko tika ziņots 2019. gada 31. oktobrī. Abi uzņēmumi parakstīja apvienošanās līgumu 18. decembrī, paredzot, ka abu uzņēmumu akcionāri jaunajā uzņēmumā iegūs katrs 50 % kapitāldaļu. 2020. gada 15. jūlijā tika paziņots, ka jaunā uzņēmuma nosaukums būs Stellantis. 21. decembrī darījumu atļāva Eiropas Komisija, vienlaikus nosakot minimālus tiesiskās aizsardzības līdzekļus, lai nodrošinātu konkurenci nozarē. 2021. gada 4. janvārī abu uzņēmumu akcionāri apstiprināja apvienošanos. Darījums tika pabeigts 16. janvārī. Apvienotais uzņēmums akciju kotēšanu Borsa Italiana un Euronext Paris biržā sāka 2021. gada 18. janvārī, bet iekļaušana Ņujorkas Fondu biržā notika 19. janvārī. 2022. gada maijā Stellantis piekrita atzīt savu vainu noziedzīgā darbībā un samaksāt 300 miljonus ASV dolāru, lai izbeigtu izmeklēšanu par tās centieniem nelikumīgi slēpt piesārņojuma apjomu, ko rada tā dīzeļdzinēji. Jeep, Chrysler un Dodge mātesuzņēmums uzņēmās nokārtot ASV Tieslietu departamenta gadiem ilgušo izmeklēšanu par autoražotāja centieniem izvairīties no emisiju prasībām vairāk nekā 100 000 vecākiem modeļiem. 2022. gada 3. maijā tika paziņots par Vācijas automašīnu koplietošanas platformas Share Now iegādi. Darījums tika pabeigts 18. jūlijā, un Share Now pārvaldību pārņēma Stellantis meitas uzņēmums Free2Move. 2022. gada novembrī Stellantis paziņoja, ka ir iegādājies Ungārijas autonomo transportlīdzekļu tehnoloģiju uzņēmumu aiMotive. «Stellantis Information on Euronext» (angļu). Euronext. Skatīts: 2021. gada 27. janvāris. Fiat Chrysler Automobiles un Groupe PSA vienojas par uzņēmumu apvienošanu LETA, 18.12.2019 Vikikrātuvē par šo tēmu ir pieejami multivides faili. Skatīt: Stellantis. Grupas vietne