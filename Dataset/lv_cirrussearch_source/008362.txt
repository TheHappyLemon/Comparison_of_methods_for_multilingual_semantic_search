Šis raksts ir par 1964. gadā dzimušu futbolistu. Par citām jēdziena Laizāns nozīmēm skatīt nozīmju atdalīšanas lapu. Raimonds Laizāns (dzimis 1964. gada 5. augustā Rīgā) ir bijušais Latvijas futbola vārtsargs, pēc karjeras beigām — treneris. 1990. gados pārstāvēja Latvijas izlasē, aizvadot 31 spēli. Laizāns futbolu sāka spēlēt Rīgā, sporta skolā "Daugava", 13 gadu vecumā. 1980. gadā viņš ar Rīgas "Progress" ieguva sudraba medaļu Latvijas PSR līgā un 1983. gadā debitēja tobrīd spēcīgākajā Latvijas klubā — Daugava Rīga. Tomēr viņa karjera "Daugavā" neizvērtās īpaši veiksmīga, jo Aleksandrs Kulakovs bija savos labākajos gados un Laizāns varēja samierināties tikai ar rezerves vārtsarga vietu. No 1985. līdz 1987. gadam Laizāns spēlēja Liepājas "Zvejnieks" sastāvā, bet pēc tam pārcēlās uz Ukrainu - vispirms uz Luckas "Voļin", ar kuru 1989. gadā izdevās uzvarēt Ukrainas PSR līgā, pēc tam uz Ļvivas "Karpati". Pēc 1991./92. gada sezonas Ukrainā, Laizāns atgriezās Latvijā un pievienojās Skonto FC. Pirmajā gadā Laizāns spēlēja ievērojami mazāk kā Oļegs Grišins, bet no 1993. līdz 1996. gadam viņš bija neapstrīdams pirmais numurs Latvijas spēcīgākajā klubā. No 1994. līdz 1996. gadam Laizāns tika atzīts par labāko vārtsargu Virslīgā. 1997. gadā Laizānam konkurenci sāka sastādīt kluba otrais vārtsargs - Aleksandrs Koliņko (abi aizvadīja pa 12 spēlēm Virslīgā). Pēc šīs sezonas Laizāns pameta Skonto un devās uz Voroņežas "Fakel", kas spēlēja Krievijas 1. līgā. Šī sezona Laizānam bija izdevusies un viņš aizvadīja 39 no 42 kluba spēlēm, bet pašam klubam īpaši neveicās - ieņemta 10. vieta līgā. 1999. gadā Laizāns atkal atgriezās Latvijā un pievienojās Policijas FK. Pēc sezonas Policijas FK Laizāns beidza aktīvā spēlētāja karjeru. 2005. gadā viņš aizvadīja vienu spēli JFK Olimps rindās. 1990. gadu sākumā pēc Latvijas neatkarības atgūšanas, kad Latvijas izlase aizvadīja savas pirmās starptautiskās spēles, uz vārtsarga vietu pretendēja divi galvenie kandidāti - Laizāns un Oļegs Karavajevs. Laizānam bija tas gods aizvadīt pirmo oficiālo Latvijas izlases spēli - pret Rumāniju 1992. gada 8. aprīlī. Svarīgākās spēles pārsvarā aizvadīja Karavajevs, bet Laizānam galvenokārt iespēja spēlēt tika draudzības spēlēs vai Baltijas kausa spēlēs. Savas, iespējams, labākās spēles izlasē viņš aizvadīja 1995. gadā, kad 1996. gada Eiropas čempionāta kvalifikācijas turnīrā Latvija Porto ar 2:3 zaudēja Portugāles izlasei un ar 2:1 Rīgā uzvarēja Ziemeļīriju un ar 3:2 Austriju. Laizāns pēdējo spēli izlases rindās aizvadīja 1998. gadā, kad Latvija ar 0:3 pārbaudes spēlē zaudēja Tunisijai. Kopā viņš aizvadīja 31 spēli izlasē. Pēc aktīvā spēlētāja karjeras beigām Laizāns pārņēma Skonto FC jauniešu komandas vadību, bet šobrīd viņš ir JFK Olimps prezidents. Viņa dēls Jevgēņijs Laizāns arī ir futbola vārtsargs, spēlējis Latvijas klubos. Raimonds Laizāns nav radinieks ne citam bijušajam Rīgas "Daugava" vārtsargam Laimonim Laizānam, ne arī Latvijas izlases pussargam Jurim Laizānam. «Raimonds Laizāns :: Raimonds Laizāns ::». www.playmakerstats.com (angļu). Skatīts: 2021-11-13. «Soviet league statistics». Arhivēts no oriģināla, laiks: 2011. gada 19. jūlijā. Skatīts: 2008. gada 21. janvārī. Anatolijs Kreipāns. With every year - a bigger intrigue, 1999-04-09 (in Latvian) History of Latvia national football team (in Latvian) Miķelis Rubenis. History of football in Latvia, 1999 (in Latvian). WorldFootball profils (angliski) National-Football-Teams profils (angliski) Transfermarkt spēlētāja profils (angliski) Eu-football.info profils (angliski) FBref spēlētāja profils (angliski)