Komercizpēte (angļu: business intelligence) ir informācijas piegāde komerclēmumu pieņemšanai. Komercizpētes sistēmas sniedz iespēju uzņēmuma darbiniekiem iegūt nepieciešamo informāciju (t.i. standarta atskaites, standarta atskaites jaunos griezumos vai jaunas iepriekš nedefinētas atskaites), neiesaistot IT personālu. Par termina autoru uzskatāms Hauards Dresners, kurš 1989. gadā pirmo reizi minēja šo terminu saistībā ar metodēm un risinājumiem lēmumu atbalstam. Komercizpētees sistēmas var aplūkot kā datu apstrādes un atskaišu veidošanas rīku kopumu, šos rīkus var nosacīti iedalīt trīs grupās atbilstoši to lietojumam komercdatu kontekstā: Datu apkopošana Datu analīze Informācijas atspoguļošana un piegāde lietotājiem Datu apkopošanas jeb pārneses (Extract Tranform Load - ETL) rīki tiek lietoti, lai no dažādiem datu avotiem (visbiežāk SQL datubāzēm, lokāliem failiem, piemēram, XLS, XML, vai tīmekļa pakalpojumiem u.c.) datus atlasītu, pārveidotu, apkopotu un ielādētu datu noliktavā vai datu bāzē, kura tiek izmantota datu analīzei. Parasti datu ielādes uzdevumi tiek realizēti, izmantojot periodiski izpildāmas datu ielādes procedūras. Periodisku datu ielādi var realizēt kā pilnīgu datu atjaunošanu vai datu papildināšanu noteiktos laika intervālos. Datu analīzes rīki nodrošina datu pārvēršanu biznesa informācijā. Izmantojot datu analīzes rīkus, izstrādā un vēlāk lieto datu analīzes risinājumus (piemēram, OLAP kubi, datizraces risinājumi, datu analīzes lauki (ad-hoc data analysis) utml.). Izstrādājot datu analīzes risinājumu, sistēmā tiek nodefinēti analizējamie datu objekti, datu sasaistes loģika, ierobežojumi, kalkulācijas un cita informācijas izgūšanai nepieciešamā specifiskā tehniskā informācija. Datu analīzes risinājuma lietotājam, veicot datu analīzi, nav nepieciešamas tehniskas zināšanas datu atlasei un apstrādei. Informācijas atspoguļošanai parasti tiek izmantoti portāli, kas nodrošina iespēju izvietot gatavas atskaites, pieejamas noteiktiem lietotājiem vai lietotāju grupām, kā arī veidot jaunas atskaites, izmantojot datu analīzes risinājumus. Informācijas piegāde tiek veikta kā periodiska atskaišu datu atjaunošana vai jaunu atskaišu automatizēta izveide un nosūtīšana, vai izvietošana noteiktiem lietotājiem vai lietotāju grupām pieejamā vietā.