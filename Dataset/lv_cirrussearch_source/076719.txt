Milāna (itāļu: Milano) ir pilsēta Itālijas ziemeļos Padānas līdzenuma rietumdaļā. Otra lielākā pilsēta Itālijā, Lombardijas un Milānas metropoles centrs. Ievērojams ekonomikas centrs. Milāna ir Pirelli un Alfa Romeo mītnes vieta. Līdzās Romai, Parīzei, Londonai un Ņujorkai Milāna ir viens no pasaules modes centriem. Pilsēta ir dzimtene tādiem zīmoliem kā Giorgio Armani, Dolce & Gabbana, Prada un Gianni Versace. Sportā pilsēta slavena ar divām futbolkomandām AC Milan un Internazionale (Inter). Netālu no Milānas atrodas Formula 1 Moncas trase, kur notiek Itālijas GP izcīņa. Milāna kopā ar Kortīnu d'Ampeco ir izraudzīta par 2026. gada ziemas olimpisko spēļu norises vietu. Tiek uzskatīts, ka Milānu ap 600. gadu p.m.ē. dibinājuši ķelti, un tās ķeltu nosaukums (Mid-lan — 'līdzenuma vidū') saglabājies cauri gadsimtiem. Ap 222. gadu p.m.ē. Milānu ieņem romieši un nosauc par Mediolānu (Mediolanum). 4. gadsimtā, bīskapa Svētā Ambrosija un imperatora Teodosija I laikā Milāna ir Rietumromas impērijas galvaspilsēta. Tajā laikā Milāna ir otrā lielākā pilsēta Eiropā ar 300 000 iedzīvotājiem. 11. gadsimtā, pēc ostgotu un langobardu periodiem, pilsēta atgūst savu nozīmību un vada citas Lombardijas pilsētas cīņā pret Svēto Romas impēriju. Renesanses laikmetā pilsētā valda savstarpēji konkurējošās Sforcu un Viskonti ģimenes, kuras aicina uz pilsētu māksliniekus (to starpā arī Leonardo da Vinči). Pēc mēģinājumiem dominēt visā Ziemeļitālijā 15. gadsimtā Milānu pakļauj Francija, bet 16. gadsimta sākumā — Spānija. 18. gadsimtā Milāna nonāk Austrijas varā, bet pēc Franču revolūcijas un Napoleona karagājieniem Milāna iekļaujas Cisalpīnas republikas sastāvā. Pēc Napoleona sakāves Milāna atkal nokļūst Austrijas sastāvā un ir viens no itāļu nacionālisma centriem. Otrā Itālijas neatkarības kara rezultātā Milāna 1859. gadā iekļaujas Sardīnijas Karalistes sastāvā, kura 1861. gadā pārtop par Itālijas karalisti. Kā viens no lielākajiem ekonomikas centriem un viena no Salo republikas galvenajām pilsētām Milāna smagi cieta Otrā pasaules kara laikā sabiedroto bombardēšanās. Biblioteca Ambrosiana — seno rokrakstu bibliotēka La Scala — pasaulslavens operteātris Milānas katedrāle — gotiskā katedrāle Santa Maria delle Grazie baznīca — ar Leonardo da Vinči "Svēto vakarēdienu" Via Montenapoleone — fashion veikalu iela Milānā dzimuši: Sv. Ambrosijs (Sanctus Aurelius Ambrosius; 340—397) — bīskaps; Katerīna Sforca (Caterina Sforza; 1463—1509) — muižniece, Forli grāfiene; Marija Anjēzi (Maria Gaetana Agnesi; 1718—1799) — matemātiķe; Džuzepe Arčimboldo (Giuseppe Arcimboldo; 1527-1593) — gleznotājs; Alberto Askari (Alberto Ascari; 1918—1955) — autobraucējs; Silvio Berluskoni (Silvio Berlusconi; 1936—2023) — politiķis; Bramantino (Bramantino; 1465-1530) — mākslinieks; Adriāno Čelentāno (Adriano Celentano; 1938) — dziedātājs; Džakomo Čeruti (Giacomo Ceruti; 1698—1767) — mākslinieks; Luidži Džusāni (Luigi Giussani; 1922—2005) — priesteris; Karlo Gada (Carlo Emilio Gadda; 1893—1973) — rakstnieks; Betīno Kraksi (Bettino Craxi; 1934—2000) — politiķis; Paolo Maldīni (Paolo Maldini; 1968) — futbolists; Nino Rota (Nino Rota; 1911—1979) — komponists; Aldo Rossi (Aldo Rossi; 1931-1997) — arhitekts; Alesandro Mandzoni (Alessandro Manzoni; 1785—1873) — dzejnieks; Džuzepe Meaca (Giuseppe Meazza; 1910—1979) — futbolists; Frančesko Melci (Francesco Melzi; 1491/92—1570) — gleznotājs; Lukīno Viskonti (Luchino Visconti; 1906—1976) — kinorežisors. https://demo.istat.it/?l=it. Vikikrātuvē par šo tēmu ir pieejami multivides faili. Skatīt: Milāna. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Ebreju enciklopēdijas raksts (angliski)