Džons Viskers (angļu: John Wisker; 1846. gada 30. maijs Kingstona pie Hallas — 1884. gada 18. janvāris Melburna) bija Lielbritānijas šahists un žurnālists. 1870. gados bijis viens no vadošajiem Anglijas šahistiem. 1866. gadā kā laikraksta City Press reportieris sadraudzējies ar Hauardu Stauntonu, un šīs draudzības rezultātā ātri pilnveidojies šahā. 1870. gadā pirmo reizi uzvarējis Lielbritānijas šaha čempionātā, apsteidzot Džozefu Blekbērnu un finālā pieveicot Eimosu Bērnu. 1872. gadā otro reizi kļuvis par Lielbritānijas šaha čempionāta uzvarētāju, finālā pieveicot Sesilu Velentainu de Vere. Pēc šīs otrās Viskera uzvaras Lielbritānijas šaha čempionātos iestājies pārtraukums līdz 1904. gadam. Piedalījies arī mačos ar spēcīgākajiem Anglijas šahistiem. 1873. gadā Bristolē zaudējis mačā Džordžam Elkokam Makdonnelam ar ½:3½, bet 1874. gadā Londonā revanšējies ar 9:6. 1873. gadā nospēlējis arī trīs mačus ar Henriju Bērdu. Pirmais no tiem beidzies neizšķirti — 6½:6½ (+6, -6, =1), otrais ticis zaudēts — 5:7 (+4, -6, =2), bet trešajā izcīnīta uzvara — 11½:9½ (+10, -8, =3). Bijis šaha nodaļu redaktors preses izdevumos The Sporting Times un Land and Water. No 1872. līdz 1876. gadam bijis Britu šaha asociācijas sekretārs un izdevuma The Chess Player's Chronicle līdzredaktors. 1876. gada nogalē uzzinājis, ka ir saslimis ar tuberkulozi, un pēc ārsta padoma pārcēlies uz dzīvi Austrālijā, kur bijis sausāks klimats. Šeit vadījis šaha nodaļu laikrakstā The Australasian. 1884. gadā pāragri miris no bronhīta un tuberkulozes. London 1870 Šahista profils chessgames.com mājaslapā (angliski) Šahista profils 365chess.com mājaslapā (angliski)