Roberts Jekimovs (dzimis 1989. gada 11. novembrī Rīgā) ir latviešu hokejists, spēlē malējā uzbrucēja pozīcijā, Latvijas hokeja izlases dalībnieks. Pašlaik (2023./2024.) spēlē Latvijas čempionāta komandā HK Kurbads. Profesionālā spēlētāja karjeru R.Jekimovs uzsāka 2005.—2006. gada sezonā, kad spēlēja SK Rīgas 20 rindās. Tajā viņš spēlēja līdz pat 2007.—2008. gada sezonas beigām. 2008.—2009. gada sezonu hokejists aizvadīja Zviedrijas junioru līgas kluba Brynäs IF rindās. 2009.—2010. gada sezonu uzsāka Baltkrievijas Ekstralīgas klubā Rīgas "Dinamo Juniors", taču turpināja to Somijā, Jokipojat kluba sastāvā. No 2011. līdz 2013. gadam spēlēja SM līgas kluba Lapēnrantas "SaiPa" sastāvā, taču tad noslēdza divu gadu līgumu ar Tamperes "Ilves" vienību. "Ilves" rindās 39 spēlēs Jekimovs atzīmējās vien ar 11 (5+6) punktiem, un pēc sezonas beigām līgumu abas puses lauza. 2014.—15. gada sezonas ievadā Jekimovs uz pārbaudes laiku pievienojās Austrijas hokeja līgas vienībai Grācas "99ers", taču pēc pārbaudes laika beigšanās līgums ar spēlētāju netika noslēgts. Gada nogalē pievienojās KHL vienībai Mitišču "Atlant", tās rindās aizvadot divas spēles. 2015.—16. gada sezonas ievadā Jekimovs divas spēles aizvadīja Latvijas čempionāta komandā Rīgas "Prizma", taču tad devās uz Dāniju, pievienojoties Gentoftes "Stars" rindām. "Stars" rindās 44 spēlēs Jekimovs guva 44 punktus, sezonu noslēdzot līgas rezultatīvāko spēlētāju divdesmitniekā. Jūnija sākumā noslēdza līgumu ar citu līgas klubu Herningas "Blue Fox". 2020.—21. gada sezonā HK Zemgale sastāvā izcīnīja Latvijas čempionāta sudraba medaļas, tika atzīts par līgas labāko uzbrucēju. Nākamajā sezonā Jekimovs kopā ar komandu izcīnīja Latvijas čempiona titulu. Latvijas izlases rindās spēlējis 2009. gada un 2013. gada Pasaules čempionātā, 2013. gada Olimpiskās kvalifikācijas turnīrā, kā arī trijos Pasaules čempionātos junioriem un divos Pasaules čempionātos U-18 jauniešiem. Eliteprospects profils (angliski) Internet Hockey Database profils (angliski) Eurohockey profils (angliski)