Lauris Bajaruns (dzimis 1989. gada 31. martā) ir latviešu hokejists, uzbrucējs. Pašlaik (2023) Bajaruns spēlē Latvijas čempionāta vienībā HK Mogo. Karjeru Bajaruns sāka 2005.—06. gada sezonā Latvijas hokeja līgas kluba SK LSPA/Rīga sastāvā. Tās rindās viņš aizvadīja arī nākamās divas sezonas, savukārt 2008.—09. gada sezonā spēlēja Baltkrievijas Ekstralīgas vienībā DHK Latgale. No 2009. līdz pat 2013. gadam Bajaruns spēlēja HK Liepājas Metalurgs sastāvā. Pēc tam, kad finansiālu iemeslu dēļ Liepājas Metalurga komanda tika izformēta, Bajaruns pievienojās Čehijas Ekstralīgas klubam HC Kladno. 2014. gada septembrī pievienojās Dānijas hokeja līgas komandai IK Rungsted, nākamo sezonu noslēdzot kā otrs komandas rezultatīvākais spēlētājs. 2016. gada vasarā pievienojās HK Liepāja rindām, taču drīz pēc tam pārcēlās uz Francijas hokeja līgas komandu HK Nica. Arī 2017.—18. gada sezonu uzsāka Liepājā, pēc 10 aizvadītām spēlēm pievienojoties Baltkrievijas Ekstralīgas vienībai Žlobinas "Metallurg". 2020.—21. gada sezonu aizvadīja Rīgas "Olimp" sastāvā. Bajaruns bija līgsa labākais vārtu guvējs un kopā ar komandu kļuva par Latvijas čempionu. Vasarā pārcēlās uz HK Mogo. Eliteprospects profils (angliski) Internet Hockey Database profils (angliski) Eurohockey profils (angliski)