Stjuarts Satklifs (angļu: Stuart Sutcliffe; dzimis 1940. gada 23. jūnijā, miris 1962. gada 10. aprīlī) bija skotu mākslinieks un mūziķis, kurš vislabāk atpazīstams kā pirmais grupas The Beatles basģitārists. Satklifs pameta grupu, lai turpinātu savu vēlmi kļūt par gleznotāju, kuru uzsāka Liverpūles mākslas koledžā. Tā kā viņš bija The Beatles dalībnieks, kamēr grupa sastāvēja no pieciem cilvēkiem, tad viņu nereti dēvē par "Piekto Bītlu". Posmā, kad The Beatles uzstājās Hamburgā, Satklifs iepazinās ar fotogrāfi Astrīdu Kiršeri, ar kuru vēlāk saderinājās. Pēc grupas pamešanas viņš iestājās Hamburgas mākslas koledžā un turpināja mācīties pie popārta mākslinieka Eduardo Paoloci. 1962. gadā Stjuarts pēkšņi sabruka mākslas stundas laikā, pēc tam, kad bija sūdzējies par galvas sāpēm. Lai arī ārsti veica dažādas pārbaudes, viņi tā arī nespēja noteikt slimības iemeslu. 1962. gada 10. aprīlī Satklifs mira, braucot ātrās palīdzības mašīnā uz slimnīcu. Pēcnāves izmeklēšanā atklājās, ka nāves iemesls bija hemorāģiskā smadzeņu trieka (asinsizplūdums smadzenēs). Vikikrātuvē par šo tēmu ir pieejami multivides faili. Skatīt: Stjuarts Satklifs. Encyclopædia Britannica raksts (angliski)