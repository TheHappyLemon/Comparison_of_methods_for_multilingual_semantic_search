Sopotas starptautiskais dziesmu festivāls (poļu: Międzynarodowy Festiwal Piosenki), saukts arī par Sopotas festivālu (poļu: Sopot Festival), ir ikgadējs starptautisks dziesmu konkurss, kas notiek Sopotā, Polijā. Tas ir viens no diviem lielākajiem Polijas mūzikas festivāliem (otrs ir Polijas nacionālais dziesmu festivāls Opolē) un viens no lielākajiem dziesmu konkursiem Eiropā. Laikā no 1994. līdz 2004. gadam konkursu organizēja un pārraidīja tiešraidē Polijas sabiedriskais televīzijas kanāls TVP. Nākamajā gadā koncertu pirmo reizi pārraidīja privātais kanāls TVN (līdz 2009. gadam). No 2012. līdz 2014. gadam koncertus pārraidīja un organizēja kanāls Polsat. Vēlāk raidorganizācija to atcēla. 2015. gada festivāls netika pārraidīts televīzijā, tomēr 2017. gadā tas atgriezās kanālā TVN. Pirmo Sopotas festivālu 1961. gadā ierosināja organizēt Holokaustā izdzīvojušais Polijas ebreju pianists un komponists Vladislavs Špīlmans, kam palīdzēja Šimons Zakževskis no Polijas mākslinieku vadības organizācijas (PAGART). Pirmie trīs festivāli notika Gdaņskas kuģu būvētavas zālē (1961—1963), pēc tam festivāls pārcēlās uz Sopotas Meža operu (Opera Leśna). Galvenā balva bija "Dzintara lakstīgala". Laikā no 1977. līdz 1980. gadam festivālu aizstāja ar Intervīzijas dziesmu konkursu, kas joprojām notika Sopotā. Atšķirībā no Eirovīzijas dziesmu konkursa, Sopotas starptautiskais dziesmu festivāls bieži mainīja veidu, kā izvēlēties uzvarētāju, un dalībniekiem piedāvāja daudz dažādu konkursu. Piemēram, 4. Intervīzijas dziesmu konkursā (Sopotā 1980. gada 20.—23. augustā) bija divi konkursi: viens māksliniekiem, kas pārstāv televīzijas kompānijas, otrs tiem, kas pārstāv ierakstu kompānijas. Pirmajā žūrija vērtēja dziesmu mākslinieciskos nopelnus, bet otrajā — izpildītāju interpretāciju. Festivāls vienmēr ir bijis atvērts arī māksliniekiem, kas nav no Eiropas, tajā ir pārstāvētas tādas valstis kā Kuba, Dominikāna, Mongolija, Jaunzēlande, Nigērija, Peru, Dienvidāfrika un daudzas citas. Festivāls zaudēja popularitāti Polijā un ārzemēs 1980. gados, popularitāte samazinājās arī 1990. gados, un sabiedriskā televīzijas kanāla TVP vietā no 2005. gada festivālu sāka pārraidīt privāts kanāls TVN. No 1999. gada festivālā nenotika konkurss. Tā vietā TVP uzaicināja pazīstamus māksliniekus, tādus kā Vitnija Hjūstone, Tīna Tērnere, grupa The Corrs, Laionels Ričijs, grupa UB40, Rikijs Mārtins un grupa Simply Red. 2005. gadā, pārņemot festivāla pārraidīšanu no TVP, kanālā TVN atgriezās starptautiskais konkurss. 2006. gadā uzaicināja uzstāties Eltonu Džonu un Keitiju Melua. 2010. un 2011. gadā festivāls Meža operas atjaunošanas dēļ nenotika. Kopš 2012. gada festivālu katru gadu pārraida televīzijas kanāls Polsat. 2015. gadā Polsat nolēma festivālu neorganizēt. Tomēr pilsētas varas iestādes organizēja vienas dienas festivālu Sopotā, bet bez televīzijas pārraides. 2016. gadā koncerts nenotika televīzijas partnera trūkuma dēļ, kuram sākotnēji bija jābūt kanālam TVP. Pēc gada pārtraukuma tika nolemts festivālu atjaunot. Kopš 2017. gada to atkal organizē un pārraida televīzijas kanāls TVN. Festivāls bieži koncertos uzaicinājis starptautiskās zvaigznes. Tajā agrāk uzstājušies Šarls Aznavūrs, grupa Boney M, Džonijs Kešs, kā arī vēlāk — Čaks Berijs, Vanesa Meja, Enija Lenoksa, Belinda Kārlaila, grupa Vaya Con Dios, Kriss Ri, Tanita Tikarama, Latoija Džeksone, grupa Kajagoogoo, Gorans Bregovičs, Anasteiša. Festivālā piedalījušies arī Latvijas dziedātāji — 1976. gadā Nora Bumbiere un Viktors Lapčenoks, bet 2006. gadā tajā piedalījās Brainstorm. 1991. gadā par šī konkursa uzvarētāju kļuva grupa "Jauns Mēness" ar dziesmu Piekūns skrien debesīs. *Konkrētajā gadā vairāk nekā viens uzvarētājs. "Sopot Summer Capital", Polish Cultures «Polsat Sopot Festival 2015 odwołany? Polsat rezygnuje z letniego festiwalu [VIDEO] – informacje, premiery teledysków – ESKA.pl». www.eska.pl. Skatīts: 2016-05-30. «Wladyslaw Szpilman - Pianist and Composers Popular Music». www.szpilman.net. Skatīts: 2018. gada 10. aprīlis. Roman Waschko. «Finn Singer Triumphant At Sopot Contest». Billboard. Nielsen Business Media, 1980-09-06. 65. lpp. «Polsat Sopot Festival 2015 odwołany? Polsat rezygnuje z letniego festiwalu [VIDEO]». Skatīts: 2018. gada 24. maijs. Ewa Andruszkiewicz. «Sopot Festival wróci na antenę TVP? Negocjacje trwają», 2016. gada 23. jūnijs. Skatīts: 2018. gada 24. maijs. Vikikrātuvē par šo tēmu ir pieejami multivides faili. Skatīt: Sopotas Starptautiskais dziesmu festivāls. Oficiālā tīmekļa vietne Meža opera