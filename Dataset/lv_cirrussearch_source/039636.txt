Džinevras de Benči portrets (itāļu: Ginevra de' Benci) ir itāļu gleznotāja Leonardo da Vinči 15. gadsimtā radīta glezna, kurā attēlota Florences aristokrāte Džinevra de Benči (dzimusi ap 1458. gadu). 1967. gadā šo eļļas gleznu uz koka pamatnes ieguva Nacionālā mākslas galerija Vašingtonā, ASV. Par to tika samaksāta tobrīd rekordsumma par kādu mākslas darbu — 5 miljoni ASV dolāru. Finansējums nāca no Ailsas Mellonas Brūsas fonda un to samaksāja Lihtenšteinas firstam. Tā ir vienīgā publiski apskatāmā Leonardo da Vinči glezna Amerikā. Zināms, ka Leonardo portretu gleznoja 1474. gadā Florencē, iespējams, lai atzīmētu Džinevras laulību 16 gadu vecumā ar Luidži do Bernerdo Nikolini, kas notika šajā gadā. Gleznas vizuālais izskats un teksts paneļa otrā pusē palīdz apstiprināt šī attēla izcelsmi. Tieši aiz jaunās dāmas portreta redzams kadiķkoks. Portreta otra puse dekorēta ar kadiķa virteni, ko ieskauj lauru un palmu vainags, un to papildina frāze VIRTVTEM FORMA DECORAT ("skaistums rotā tikumu"). Latīniskais moto VIRTVTEM FORMA DECORAT portreta aizmugurē tiek saprasts arī kā simbols Džinevras intelektuālajiem un morālajiem tikumiem, bet kadiķu ("ginepro") virtene, ko ieskauj lauru un palmu lapas, norāda uz viņas vārdu. Lauri un palmas bija Bernardo Bembo, Venēcijas vēstnieka Florencē, personīgā emblēma, kura platoniskās attiecības ar Džinevru atklājas viņai veltītajā dzejā. Pārbaudē ar infrasarkano gaismu atklājies, ka zem Džinevras moto atrodas Bembo moto "Tikums un gods". Iespējams, ka Bembo pasūtījis emblēmisko zīmējumu portreta otrā pusē. Portrets ir viens no Nacionālās mākslas galerijas īpašākajiem darbiem un izpelnījies atzinību par Džinevras temperamenta attēlošanu. Džinevra ir skaista, bet atturīga; viņa nesmaida un viņas skatiens, kaut arī vērsts uz priekšu, skatītājam šķiet vienaldzīgs. Nezināmā laika brīdī no gleznas apakšas noņemta sloksne, visticamāk bojājumu dēļ un vairs nav redzamas Džinevras rokas un plaukstas. Izmantojot zelta griezumu, Sūzena Doroteja Vaita ir uzgleznojusi interpretāciju, kā Džinevras rokas un plaukstas varētu būt bijušas izkārtotas oriģinālā. Adaptācija ir veikta, izmantojot Leonardo radītus plaukstu attēlus, kas, domājams, izmantoti šīs gleznas tapšanas laikā. https://rkd.nl/explore/images/292906; pārbaudes datums: 13 augusts 2022. "Ginevra de' Benci Arhivēts 2014. gada 16. novembrī, at Archive.is". Nacionālā mākslas galerija. D.C. Retrieved 16 November 2014. "Leonardo da Vinci's Ginevra de' Benci Arhivēts 2005. gada 21. decembrī, Wayback Machine vietnē.". National Gallery of Art. Washington, D.C. Retrieved 5 June 2013. Brown (2003) Hand, J. O. (2004). National Gallery of Art: Master Paintings from the Collection. New York: National Gallery of Art, Washington. ISBN 0-8109-5619-5. p. 28. Brown, David Alan (2003). Virtue and Beauty: Leonardo's Ginevra de' Benci and Renaissance Portraits of Women. Princeton University Press. ISBN 978-0-691-11456-9. Vikikrātuvē par šo tēmu ir pieejami multivides faili. Skatīt: Džinevras de Benči portrets. Nacionālās mākslas galerijas tīmekļa vietne, kur Ginevra de' Benci var tikt apskatīta tiešsaistē Leonardo da Vinci: anatomical drawings from the Royal Library, Windsor Castle, izstādes katalogs no MoMA, kas satur materiālu par Džinevras de Benči portretu (skatīt saturu)