Mento ir Jamaikas tautas mūzika, kuras ietekmē ir radušies tādi mūzikas stili kā ska un līdz ar to arī skinhedu regejs (skinhead reggae), rocksteady un regejs. Iespējams, ka mento mūzikas sākumi ir meklējami jau 19. gadsimtā. Tomēr par mento popularitātes augstāko punktu uzskata 20. gadsimta 50. gadus. Atšķirībā no ska, mento ir raksturīgs akustisks skanējums, jo mento izpildītāji izmanto akustiskās ģitāras, rokas bungas, bandžo un citus akustiskos instrumentus. Līdz ar ska mūzikas popularitātes pieaugumu Jamaikā 1960. gados, daudzi mento izpildītāji sāka izpildīt ska mūziku un mento pamazām zaudēja savu popularitāti. Tomēr mento ietekme ska mūzikā ir jūtama, jo daudzas pirmā viļņa ska grupas savā repertuārā iekļāva mento dziesmu aranžējumus. Mūsdienās mento nav plaši izplatīts, lai gan ir nedaudzi mento izpildītāji, kas turpina uzstāties un spēlēt šo mūziku. Mento ieraksti līdz mūsdienām bieži vien nav saglabājušies un arī esošie nav viegli pieejami. Bieži vien mūsdienās zināmākie mento ieraksti ir radīti vairākus gadu desmitus pēc mento popularitātes augstākā punkta (piemēram, Stenlijs Beckfords (Stanley Beckford) ar savu grupu Stanley and the Turbines, kas savas mūziķa gaitas uzsāka kā regeja izpildītājs, tikai daudz vēlāk pievēršoties mento un arī grupa The Jolly Boys).