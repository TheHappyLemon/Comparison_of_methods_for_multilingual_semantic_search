Takuma Sato (japāņu: 佐藤 琢磨, dzimis 1977. gada 28. janvārī Tokijā, Japānā) ir autosportists, pašlaik startē IndyCar sacensību seriālā. Plašāk pazīstams kā bijušais Formula 1 pilots (2002—2008). Pateicoties Honda koncernam viņš tika ar tās dzinējiem apgādātajā Jordan komandā 2002. gadā. Viņa karjeras zemākie punkti bija sadursme ar komandas biedru Fizikellu Malaizijā un smagā avārija Austrijā, lai gan avārijas izraisītājs bija Niks Heidfelds. Japānim avārija izraisīja vieglu smadzeņu satricinājumu, taču viņš atveseļojās un jau nākamajā sacīkstē atkal varēja sēsties pie formulas stūres. Sezona beidzās labi un savus vienīgos punktus Takuma izcīnīja savās mājās, sezonas pēdējās sacensībās. 2003. gadā japānis devās uz BAR kā testpilots, taču sezonas beigās, kad Žaks Vilnēvs paziņoja par to, ka nepiedalīsies pēdējā sacīkstē, tā kā viņš pēc sezonas tāpat tiks atstādināts no komandas, Sato nobrauca sezonas pēdējo sacīksti viņa vietā. 2004. gada F1 sezona Takumam bija pirmā sezona pamatsastāvā pēc viena gada malā. Tosezon Takuma kāpa uz goda pjedestāla tādējādi kļūstot par pirmo japāni kopš Aguri Sudzuki, kurš ir finišējis starp trim labākajiem kādā sacīkstē. Taču nākamā sezona bija salīdzinoši neveiksmīga un Sato izcīnīja tikai vienu punktu. No 2006. līdz 2008. gadam japānis brauca Super Aguri F1 komandā. Viņš piedalījās visās komandas sacīkstēs līdz pat tās bankrotam. No 2010. gada piedalās IndyCar seriālā. 2013. gadā, uzvarot Longbīčas GP, Sato kļuva par pirmo japāņu pilotu, kas uzvarējis IndyCar sacensībās. 2017. gadā viņš kļuva par pirmo Āzijas braucēju, kas uzvarējis Indianapolis 500 sacīkstēs.