Latgales podniecība (latgaliešu: Latgolys pūdnīceiba) jeb Latgales keramika (Latgolys keramika) ir tautas mākslas nozare, ar ko nodarbojas keramiķi—podnieki Latgalē. Latgales podniecība ir kolektīvas mākslinieciskās darbības tips. Kolektīva mākslinieciskā darbība jeb meistaru kopums veido pieredzi, kurā rod padomus atsevišķs tautas mākslas meistars — podnieks, stiprinot tautas mākslas tradīcijas un to noturību. Meistaru kopums ir tradīcijas veidotājs un tālāknesējs, šim kopumam ir izvērsums telpā un laikā, pastāvot robežām. Vēsturiski izveidojies tautas podniecības centrs ir kolektīvās radošās darbības dzīves pamats — tradīciju, kanona, stila iemiesotājs, attīstītājs un sargs, etnosa kultūras nozīmīga daļa. Latgales podniecības centram ir raksturīgs darbnīcu blīvs izvietojums, podnieku savstarpēja pazīšanās, darba sakari, materiāla, morāla un tehniska savstarpēja izpalīdzība. Tautas podniecības centrus veido meistari, veselas podnieku dzimtas. Meistars savu amatu nodot mācekļiem, tā virzot mākslinieciskās kultūras bagātību uz priekšu. Latgales podniecībascentri ir: Ziemeļlatgales podniecības centrs, Ludzas poddaru centrs un Latgales vidienes podniecības centrs, kas sevī ietver Pušas podniecību, Rušona ezera ziemeļu krasta podniecību un Silajāņu keramiku, kura ietver Podnieku sādžas, Vilcānu dzimtu, Paulānu dzimtu un citus meistarus. Uzbūves ziņā trauku formas ir saglabājušās līdz mūsu dienām. Nozīmīgākie saimniecības trauku tipi ir: vāraunieks, medaunieks, sloinīks, ķērne, ļaks, piena pods, kazelnieks, pārosis, pārinieks, bļoda, mazgājamā bļoda, sālnīca, krūze, vāzaunieks, vāze. Ludzas poddaru centram raksturīgas ir medalus krūzes, šķīvji galdu dekorējumiem, alus mucas, roku mazgājamie trauki, kugelnieki un peisahi, kā arī vāzītes-pārinieces. Nozīmīgu lomu Latgales podniecībā ieņem svilpaunieks, svečturis un dekoratīvie sienas šķīvji. Ludzas poddaru centram raksturīgi ir pelnutrauki. Pujāts, Jānis. Latgales keramika. Rēzekne:Latgales kultūras centra izdevniecība, 2002. 240 lpp. Pujāts, Jānis. Latgales keramika. Rēzekne: Latgales kultūras centra izdevniecība, 2002. 11.—13. lpp. Pujāts, Jānis. Latgales keramika. Rēzekne:Latgales kultūras centra izdevniecība, 2002. 20.—26.lpp. Latgales podniecība Latgales keramika