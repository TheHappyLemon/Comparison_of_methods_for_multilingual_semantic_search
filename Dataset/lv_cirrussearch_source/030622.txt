Kolkas bāka ir bāka ziemeļos no Kolkas raga uz mākslīgi veidotas salas. Bāka iezīmē Irbes šauruma austrumpusi. Bāka šajā vietā atrodas jau no 1875. gada, kad šeit bija pagaidu tornis. Vēl agrāk pie Kolkas raga bija noenkurots kuģis — bāka. 1884. gadā tika atklāta pašreizējā bāka uz mākslīgi uzbērtas salas 6 km gara sēkļa galā (celšanas laikā tā bija tikai 5 km no krasta, bet jūra noskalo krastu). Akmeņus bākas celtniecībai veda no Vīdales pāri Bažu purvam un no Sāmsalas ar laivām. Bākas augstums ir 21 m. Bāku veido apaļš, akmens mūra tornis ar dubultu galeriju un laternu. Tornis ir sarkans, laternas jumts melns. Gaismas elements atrodas 20 m virs jūras līmeņa. Gaisma balta (1 sekundi deg, 1 sekundi pārtraukums, 1 sekundi deg, 7 sekundes pārtraukums). Gaismas signāls redzams ap 10 jūras jūdžu attālumā. Bāka darbojas visu gadu diennakts tumšajā laikā. 2003. gada 17. oktobrī Latvijas pasts izdeva pastmarku un pirmās dienas aploksni ar Kolkas bākas attēlu. Sala ir iecienīta migrējošo jūras putnu, īpaši kaiju un jūraskraukļu atpūtas vieta. 2017. gada jūlijā Kolkas bākas mākslīgajā saliņā pirmo reizi pierādīta lielā alka ligzdošana Latvijā. Seakayak.lv. «Kolkas bāka» (lv-LV). Skatīts: 2023-03-05. Lielais alks Arhivēts 2019. gada 4. decembrī, Wayback Machine vietnē. Putni.lv Amatieri Kolkas bākā