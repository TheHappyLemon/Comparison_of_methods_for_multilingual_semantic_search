Billija Džīna Kinga (angļu: Billie Jean King; dzimusi Mofita (Moffitt) 1943. gada 22. novembrī) ir bijusī amerikāņu tenisiste. Kopumā karjeras laikā sportiste izcīnīja uzvaru 129 vienspēļu turnīros, 84 uzvaras tikušas gūtas atklātās ēras laikā. Guvusi uzvaru 12 Grand Slam vienspēļu, 16 dubultspēļu un 11 jaukto dubultspēļu turnīros. Tāpat viņa uzvarēja pirmajās WTA tūres noslēguma sacensībās 1970. gadā. ASV komandas sastāvā četras reizes uzvarēja Federāciju kausā. 1973. gada septembrī Battle of the Sexes ietvaros uzvarēja Bobiju Rigsu (6—4, 6—3, 6—3), bijusi organizāciju Women's Tennis Association, World TeamTennis un Women's Sports Foundation dibinātāja. 2006. gadā ASV Tenisa asociācijas Nacionālais tenisa centrs tika pārsaukts viņas vārdā. 2020. gada septembrī viņas vārdā, par Billijas Džīnas Kingas kausu, nosauca galvenās sieviešu izlašu sacensības, tobrīd Fed kausu. Billija dzimusi Longbīčā (Kalifornija) ugunsdzēsēja Bila Mofita ģimenē. Bērnībā viņa aizrāvās ar beisbolu un softbolu. No softbola uz tenisu viņa pārgāja 11 gadu vecumā, jo viņas vecāki uzstāja, ka viņai vajadzētu atrast meitenēm piemērotāku sporta veidu. Billija mācījās Longbīčas Politehniskajā vidusskolā. Pēc tās absolvēšanas 1961. gadā viņa iestājās Losandželosas štata koledžā, tagadējā Kalifornijas štata universitātē. Šo mācību iestādi viņa nepabeidza un 1964. gadā izstājās, lai vairāk pievērstos tenisam. Apmeklējot Kalifornijas štatu, viņa 1963. gadā bibliotēkā iepazinās ar Leriju Kingu. Pāris saderinājās vēl skolas laikā un apprecējās 1965. gadā. 1966. gadā Kinga uzvarēja savā pirmajā Grand Slam vienspēles turnīrā — Vimbldonā. Viņa ir viena no nedaudzajiem spēlētājiem, kuri dažādos laikos uzvarējuši visos Grand Slam turnīros. Vimbldonā un ASV atklātajā čempionātā viņa uzvarēja visās trīs kategorijās (vienspēlēs, sieviešu un jauktajās dubultspēlēs). Viņa ir Vimbldonas (kopā ar Navrātilovu) uzvaru skaita rekordiste. Viņas kontā ir 20 tituli visu Vimbldonas nomināciju summā. 1966., 1967., 1968., 1972. gadā Kinga bija spēcīgākā tenisiste pasaulē un tika pasludināta par Gada spēlētāju. Visā savas karjeras laikā viņa sacentās ar izcilo tenisisti Mārgaritu Kortu. Kinga ir vecākā profesionālā spēlētāja, kura uzvarējusi WTA vienspēļu turnīrā. 1983. gada Birmingemas turnīrā viņa uzvarēja 39 gadu, 7 mēnešu un 23 dienu vecumā. 1983. gadā Kinga pabeidza savu profesionālo karjeru. 1987. gadā viņa tika uzņemta Starptautiskajā tenisa slavas zālē. 1990. gadā kļuva par vienu no 100 ietekmīgākajiem 20. gadsimta amerikāņiem. 2009. gadā viņai tika piešķirta Prezidenta Brīvības medaļa, kas ir visaugstākā civilā atzinība Amerikas Savienotajās Valstīs. Kinga ir vīriešu un sieviešu tenisa vienlīdzības pamatlicēja. Pēc viņas iniciatīvas tika izveidota Sieviešu tenisa asociācija (WTA) ar savu kalendāru un balvu fondu, kas ir ne mazāks kā vīriešu tenisā. Mēģinot aizstāvēt sieviešu vienlīdzīgās tiesības sportā, 1973. gadā Kinga, sarīkoja paraugspēli ("Dzimumu cīņas" (Battle of the Sexes) ietvaros) ar bijušo pasaules pirmo raketi 55 gadus veco Bobiju Rigsu, kurš necienīgi izteicās par sieviešu tenisa līmeni. Mačs, kura uzvarētājs saņēma 100 000 dolāru, notika slavenajā Hjūstonas sporta pilī — Astrodomā. Spēli, ko tiešraidē pārraidīja, noskatījās miljoniem skatītāju visā Amerikā. Kinga izcīnīja spožu uzvaru: ar rezultātu 6—4, 6—3, 6—3 viņa burtiski sagrāva Rigsu. Kopš šī brīža, pēc daudzu ekspertu domām, teniss kļuva par vienu no populārākajiem sporta veidiem skatītāju vidū, gandrīz kā ASV nacionāla reliģija, kā tas bija Austrālijā piecdesmitajos gados. Savas karjeras virsotnē, būdama spēcīgākā tenisiste pasaulē, Kinga spēja sasniegt sieviešu tenisa autonomiju un neatkarību un pietuvināt profesionālā tenisa sieviešu naudas balvas vīriešu naudas balvām. 1971. gadā viņa kļuva par pirmo sieviešu tenisisti, kura gadā ieguva vairāk nekā 100 000 ASV dolāru. Viņa ir aktīviste cīņā pret AIDS. Piedalās daudzās šī virziena akcijās — speciālas literatūras, filmu un video veidošanā, lai apkarotu "20. gadsimta mēri". Komentē daudzus tenisa turnīrus. Viņa ir bijusī ASV izlases kapteine Federācijas kausā. Pašlaik Profesionālās tenisa līgas World Team Tennis līdzīpašniece un prezidente. Piezīme: 1977. gadā Austrālijas atklātais čempionāts notika divreiz — janvārī un decembrī. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) «Billie Jean King Cup- History». www.billiejeankingcup.com. Arhivēts no oriģināla, laiks: 2021-11-08. Skatīts: 2021-04-16. «King, Billie Jean – National Women's Hall of Fame». National Women's Hall of Fame. Arhivēts no oriģināla, laiks: 2019. gada 1. oktobrī. Skatīts: 2017. gada 15. septembris. «Plays Tennis Like a Man, Speaks Out Like — Billie Jean King» (angļu). The New York Times. 17 AUG 1967. Skatīts: 2020-02-09. Sandy Hingston. «Billie Jean King: Racquet Revolutionary – Page 4 of 5 – Philadelphia Magazine». Philadelphia Magazine (angļu), 2011. gada 17. jūnijs. Arhivēts no oriģināla, laiks: 2017. gada 30. septembrī. Skatīts: 9 FEB 2020. Sheryl Gay. «Obama Gives Medal of Freedom to 16 Luminaries». The New York Times (angļu), 2009. gada 12. augusts. Skatīts: 12 FEB 2020. Книг Билли-Джин. Спортивная биография. (krieviski) Billija Džīna Kinga mājas lapā World Team Tennis (angliski) Vikikrātuvē par šo tēmu ir pieejami multivides faili. Skatīt: Billija Džīna Kinga. Oficiālā tīmekļa vietne Munzüger Sport profils (vāciski) WTA tenisistes profils (angliski) ITF profils (angliski) Billijas Džīnas Kingas kausa profils (angliski) Starptautiskās tenisa slavas zāles profils (angliski) tennisabstract.com profils (angliski)