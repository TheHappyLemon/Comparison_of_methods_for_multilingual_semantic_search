Queqiao (ķīniešu: 鹊桥 Quèqiáo) ir Ķīnas kosmiskais aparāts, kas paredzēts sakaru nodrošināšanai ar Mēness nolaižamo aparātu Chang'e 4. Tā kā Chang'e 4 plānots nosēdināt uz Mēness pretējās puses, tad tiešus sakarus ar Zemi tur nevar nodibināt, tāpēc nepieciešams retranslators. Queqiao palaists kosmosā 2018. gada 20. maijā. Tas ievadīts Lisažū orbītā ap Zemes — Mēness Lagranža punktu L2. Kosmiskais aparāts ar masu aptuveni 425 kg tika izgatavots uz platformas CAST-100 bāzes. Tam ir 4,2 m paraboliska antena. Queqiao nodrošina četrus 256 kBps X joslas kanālus ar aparātu uz Mēness virsmas un 2 MBps S joslas savienojumu ar Zemi. Bez retranslācijas aparatūras tam ir uzstādīts arī Nīderlandē izgatavots zemas frekvences radio detektors NCLE, kas reģistrē radiostarojumu no astronomiskiem objektiem. Queqiao ir uzstādīta arī platleņķa lāzera atstarotājs, lai izmērītu attālumu no Zemes līdz kosmiskajam aparātam. Queqiao tika palaists 2018. gada 20. maijā 21:25 UTC ar nesējraķeti Chang Zheng 4C no Sičanas kosmodroma. Kopā ar to tika palaisti kosmiskie aparāti Longjiang 1, Longjiang 2 ar masu 45 kg, kas paredzēti astronomiskiem pētījumiem. 25. maijā Queqiao 100 km attālumā no Mēness virsmas veica manevru, ievadot to trajektorijā uz Lagranža punktu L2. 10. jūnijā tas iegāja paredzētajā halo orbītā. 2019. gada 4. janvārī tika retranslēti pirmie attēli no Chang'e 4. 2019. gada 16. novembrī pilnībā tika atvērtas radio detektora NCLE 5 m antenas. Chinese data relay satellite nears post over far side of the moon Stephen Clark, spaceflightnow.com, 2018-06-03 Спутник-ретранслятор Queqiao раскрыл антенны инструмента NCLE aboutspacejornal.net, 2019-11-24 Queqiao (Chang'e 4 Relay, CE 4 Relay) Gunter Dirk Krebs