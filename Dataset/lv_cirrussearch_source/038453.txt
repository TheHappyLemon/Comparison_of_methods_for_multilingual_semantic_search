"Un nogranda pērkons" (angļu: A Sound of Thunder) ir zinātniskās fantastikas stāsts, ko sarakstījis amerikāņu rakstnieks Rejs Bredberijs. Tas pirmoreiz publicēts žurnālā Collier 1952. gada 28. jūnijā. 2055. gadā ceļošana laikā ir kļuvusi par realitāti, un kompānija Time Safari Inc. piedāvā bagātiem piedzīvojumu meklētājiem iespēju ceļot uz pagātni, lai medītu izmirušo sugu dzīvniekus, piemēram, dinozaurus. Mednieks Ekels (Eckels) par milzu naudu — 10 000 dolāriem — dodas 65 miljonu gadu tālā pagātnē mezozoja ērā, lai piedalītos safari un nogalinātu tiranozauru. Gaidot nosūtīšanu pagātnē, mednieku komanda apspriež nesen notikušās prezidenta vēlēšanas, kurās acīmredzami fašistisko kandidātu Doičeru (Deutscher) bija uzvarējis mērenās aprindas pārstāvošais Keits (Keith), daudziem ļaujot atviegloti nopūsties. Kad mednieki ierodas pagātnē, medību vadītājs Treviss (Travis) un viņa palīgs Lesperanss (Lesperance) brīdina Ekelu un pārējos medniekus par nepieciešamību samazināt ietekmi uz pagātnes notikumiem, jo sīkas izmaiņas pagātnē var novest pie katastrofiskām izmaiņām nākotnē. Treviss norāda, ka mednieki nedrīkst nokāpt no īpaša ceļa, kas lidinās virs zemes, un ka jebkurš šī noteikuma pārkāpējs tiks sodīts ar milzīgu naudas sodu. Tāpat viņš paskaidro, ka pirms mednieku došanās uz pagātni tajā jau pabijuši kompānijas darbinieki, lai atzīmētu tos dzīvniekus, kas tuvāko minūšu laikā šā vai tā būtu gājuši bojā, līdz ar to dinozauru nogalināšana ir aprēķināta tā, lai radītu pēc iespējas mazāku ietekmi uz nākotni. Ekels jau medību sākumā ir satraukts, taču, ieraugot briesmīgo tiranozauru, viņš zaudē jebkuru savaldību. Treviss viņam sauc, ka ceļu nedrīkst atstāt, taču Ekels panikā nolec no tā un iebēg biezoknī. Ekels dzird šāvienus un atgriezies ierauga, ka medību vadītāji dinozauru ir nošāvuši un drīz pēc tam dinozauram uzgāzies krītošs koks, kas to šā vai tā būtu nogalinājis. Saprotot, ka Ekels ir nokāpis no ceļa, Treviss draud atstāt to pagātnē, ja viņš no dinozaura ķermeņa neizņems lodes, jo tās pagātnē atstāt nedrīkst. Ekels paklausa, taču Treviss joprojām ir ļoti nikns, draudot atceļā Ekelu nošaut. Pēc atgriešanās 2055. gadā Ekels ievēro nelielas izmaiņas — angļu vārdi tagad tiek rakstīti un izrunāti dīvaini. Izrādās, ka vēlēšanās ir uzvarējis Doičers, nevis Keits. Aplūkojot dubļus uz saviem zābakiem, Ekels atrod samītu tauriņu, kura nāve acīmredzot ir iekustinājusi sīku izmaiņu ķēdi, gala rezultātā novedot pie alternatīvām izmaiņām tagadnē, kurā viņš ir atgriezies. Viņš izmisīgi lūdz Trevisu ļaut doties atpakaļ pagātnē, lai novērstu nodarīto, taču Treviss jau pirms ceļojuma bija skaidrojis, ka laika mašīna nevar atgriezties tādā pagātnes brīdī, ko tā jau kādreiz apmeklējusi, lai novērstu jebkādus paradoksus. Treviss paceļ ieroci pret Ekelu, un nogrand pērkons. 2005. gadā tika uzņemta uz šī stāsta motīviem balstīta filma "Un nogranda pērkons". Bredberija "Un nogranda pērkons" bieži tiek nepareizi traktēts kā termina "tauriņa efekts" izcelsmes avots. "Tauriņa efekts" ir koncepcija haosa teorijā, ka tauriņa spārnu vēziens kādā pasaules daļā varētu radīt postošu tornādo zemeslodes pretējā pusē. Šo terminu ieviesa meteorologs Edvards Lorencs 1960. gados. Tomēr Bredberija koncepcija par to, ka tauriņa nāve pagātnē var izsaukt radikālas izmaiņas nākotnē ir attēlojums, kas lietots kā piemērs apsvērumiem par haosa teorijas ietekmi uz ceļošanu laikā. Stāsta nosaukuma latviskais tulkojums — atbilstoši vēlāk radītās filmas nosaukumam. Un nogranda pērkons H. James Birx. Encyclopedia of Time: Science, Philosophy, Theology, & Culture. Sage Publications, 2009-01-13. 109–. lpp. ISBN 9781412941648. Skatīts: 2015. gada 22. novembris. Faye Flam. «The Physics of Ray Bradbury's "A Sound of Thunder"». Philadelphia Inquirer, 2012-06-15. Skatīts: 2015-09-02.