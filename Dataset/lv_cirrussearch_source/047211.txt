Postimees (no igauņu — pastnieks) ir 1857. gadā dibināts, uzņēmumam Postimees Grupp piederošs Igaunijas laikraksts un ziņu portāls. Vēsturiski laikraksts devis būtisku ieguldījumu igauņu nacionālās apziņas un Igaunijas valsts attīstībā. Avīzi 1857. gadā Pērnavā ar nosaukumu "Pērnavas Pastnieks jeb Nedēļas Lapa" (Perno Postimees ehk Näddalileht) dibināja Igaunijas himnas vārdu autors Johans Voldemārs Jansens. Avīzē pirmoreiz tika lietots apzīmējums "igauņu tauta" (eesti rahvas), tolaik lietotā jēdziena "zemes tauta" (maarahvas) vietā. 1863. gadā Jansens pārcēlās uz Tartu, pārsaucot laikrakstu par "Igaunijas Pastnieks" (Eesti Postimees). Avīzes veidošanā darbojās arī Jensena meita Lidija Koidula. 1886. gadā avīzes jaunais īpašnieks Kārlis Augusts Hermanis mainīja laikraksta nosaukumu uz mūsdienu nosaukumu, bet 1891. gadā pārveidoja par ikdienas avīzi. 1896. gadā par avīzes redaktoru kļuva Jāns Tenisons, kas ar pārtraukumiem vadīja to līdz 1935. gadam. Otrā pasaules kara laikā, sākoties PSRS okupācijai, avīze tika aizliegta, tomēr vācu okupācijas laikā tā darbību atjaunoja. Pēc kara laikraksts ar nosaukumu "Uz Priekšu" (Edasi) turpināja darbību kā Igaunijas kompartijas Tartu nodaļas izdevums. 1990. gadā laikraksts atguva vēsturisko nosaukumu. Mūsdienās avīzes redakcija atrodas Tallinā. Vikikrātuvē par šo tēmu ir pieejami multivides faili. Skatīt: Postimees. Postimees tīmekļa vietne Arhivēts 2016. gada 6. martā, Wayback Machine vietnē. (igauniski), (krieviski), (angliski)