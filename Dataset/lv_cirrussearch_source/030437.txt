Martins Severins Froms (dāņu: Martin Severin Janus From; 1828. gada 28. aprīlis, Nakskova — 1895. gada 6. maijs, Kopenhāgena) bija Dānijas šahists. Piedzimis nelielā Dānijas pilsētā Nakskovā, kur beidzis vietējo skolu. 1864. gadā kā brīvprātīgais piedalījies Dānijas karā ar Prūsiju. Pēc kara strādājis Dānijas statistikas pārvaldē Kopenhāgenā. 1890. gadā kļuvis par cietumu iestāžu inspektoru. 1891. gadā saņēmis Dānijas otru augstāko apbalvojumu - Dannebrogas ordeni (Dannebrogordenen). Miris no vēža, apglabāts Kopenhāgenas Vestres kapsētā (Vestre Kirkegård). Bijis pazīstams kā spēcīgs šahists. 1862. gadā uzvarējis Kopenhāgenas šaha turnīrā, kurā piedalījušies tā laika labākie Dānijas šahisti. 1865. gadā ievēlēts par Kopenhāgenas šaha asociācijas (Københavns Skakforening) prezidentu un daudzus gadus ieņēmis šo amatu Dānijas mūsdienās senākajā šaha klubā. 1867. gadā piedalījies Parīzes šaha turnīrā, kur palicis dalītajā 12.-13. vietā. Devis nozīmīgu ieguldījumu šaha atklātņu teorijā. Bijis viens no pirmajiem Ziemeļu gambīta (1. e4 e5 2. d4 exd4 3. c3) pētniekiem, kālab šo atklātni nereti dēvē arī par dāņu gambītu. Froma vārdā ir nosaukts gambīts Bērda atklātnē: 1.f4 e5. Paris 1867 Šahista profils chessgames.com mājaslapā (angliski) Šahista profils 365chess.com mājaslapā (angliski)