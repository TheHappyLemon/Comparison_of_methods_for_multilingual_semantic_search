Tauraģe (lietuviešu: Tauragė) ir pilsēta un pašvaldības centrs Lietuvas rietumu daļā. Pilsēta ir izvietojusies Jūras upes krastos. 2005. gadā tajā dzīvoja 28 504 iedzīvotāju. Pilsētas tiesības ieguvusi 1932. gadā. Tauraģē atrodas Radzivilu pils, reģionālais muzejs "Santaka", vairākas veclaicīgas baznīcas. Pilsētā darbojas keramikas ražotne. Rakstos pirmoreiz minēta 1499. gadā. No 1655. gada - Radzivilu rezidences pilsēta un Lietuvas luterticības centrs. No 1691. līdz 1795. gadam Tauraģe atradās Austrumprūsijas sastāvā, pēc Polijas dalīšanas to anektēja Krievijas impērija. 1807. gada 21. jūnijā Krievijas ķeizars Aleksandrs I kādās dzirnavās pie Tauraģes parakstīja uguns pārtraukšanas vienošanos ar Napoleonu, kam drīz sekoja Tilzītes miera līgumi. 1812. gada 30. decembrī pilsētā tika noslēgta Tauraģes konvencija, kuras rezultātā Prūsijas karaspēks kļuva par Krievijas sabiedroto pret Napoleonu. 1843. gadā pilsētā uzturējās Onorē de Balzaks. 1915. gadā cauri tai uzbūvēta dzelzceļa līnija Jelgava—Šauļi—Tilzīte. No 1920. gada Tauraģe ir Lietuvas Republikas sastāvā. 1927. gada 9. septembrī pilsētā notika nemieri pret Antana Smetonas režīmu. Pēc Lietuvas okupācijas 1940. gadā Tauraģes pils bija lietuviešu pretošanās kustības un poļu karagūstekņu ieslodzījuma vieta. Tauras — futbola klubs. Centrālais stadions. Vikikrātuvē par šo tēmu ir pieejami multivides faili. Skatīt: Tauraģe. Pilsētu iedzīvotāju skaits gada sākumā; pārbaudes datums: 12 februāris 2023.