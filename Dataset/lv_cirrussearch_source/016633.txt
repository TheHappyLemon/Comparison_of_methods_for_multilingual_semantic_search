Sers Ričards Čārlzs Nikolass Brensons (angļu: Sir Richard Charles Nicholas Branson; dzimis 1950. gada 18. jūlijā) ir angļu biznesa magnāts, vislabāk zināms kā Virgin Group izveidotājs un īpašnieks. Brensons uzsāka uzņēmējdarbību ar žurnāla Student 16 gadu vecumā. 1970. gadā viņš izveidoja pa pastu piegādātu mūzikas ierakstu sistēmu, vēlāk tika atvērts Virgin Records veikalu tīkls (tagad zināms kā Virgin Megastores). 1972. gadā Brensona kopā ar Niku Pauelu izveidotā Virgin Records ierakstu kompānijā izdotie ieraksti guva ļoti lielus panākumus, neskatoties uz to, ka tika piedāvāts veidot ierakstus tobrīd mazpazīstamiem izpildītājiem, piemēram, Maikam Oldfīldam. Brensona komercdarbība bija ļoti veiksmīga, un 1984. gadā viņš dibināja arī Virgin Atlantic Airways lidsabiedrību. Vēlāk īstenojis vēl citus sekmīgus uzņēmējdarbības projektus. 2000. gada martā Brensons Bakingemas pilī tika iecelts bruņinieku kārtā, novērtējot viņa ieguldījumu uzņēmējdarbībā. Ričards Brensons ir piedalījies arī dažādu ekstremālu pasaules rekordu uzstādīšanā, piemēram, šķērsojot dažādas vietas pasaulē ar gaisa balonu vai ūdens transportu. 2021. gada 11. jūlijā Brensons kā pasažieris piedalījās Virgin Galactic Unity 22 lidojumā uz Zemes atmosfēras robežu. Tas bija suborbitāls testa lidojums, ko veica viņa kosmosa lidojumu kompānija Virgin Galactic. Lidojums ilga aptuveni vienu stundu, sasniedzot maksimālo augstumu 86,1 km. 70 gadu vecumā Brensons kļuva par trešo vecāko cilvēku, kurš lidojis kosmosā. 2011. gadā Forbes viņa bagātību daudzumu aprēķināja ap 4,2 miljardiem, ierindojot Brensonu 4. vietā bagātāko Apvienotās Karalistes cilvēku sarakstā. 2021. gada jūlijā Forbes Brensona bagātības neto vērtību noteica ap 5,7 miljardu ASV dolāru apmērā. Carleen Hawn. «Branson's Next Big Bet». CNN, 2006. gada 1. augusts. Skatīts: 2010. gada 22. maijs. (angliski) «Virgin tycoon is knighted». BBC News. 2016. gada 3. janvāris. Arhivēts no oriģināla, laiks: 2003. gada 9. janvāris. Skatīts: 2011. gada 15. janvāris. «Richard Branson successfully completes flight to space with Virgin Galactic». The Independent (angļu). 2021. gada 11. jūlijs. Skatīts: 2021. gada 11. jūlijs. «Billionaire Richard Branson reaches space in his own ship». AP News (angļu). 2021. gada 11. jūlijs. Skatīts: 2021. gada 11. jūlijs. Seth Kurkowski. «Live Blog: Virgin Galactic to launch Richard Branson and Unity22 crew to space». Space Explored (en-US), 2021. gada 11. jūlijs. Skatīts: 2021. gada 19. jūlijs. «Richard Branson». Forbes. 2011. gada marts. Skatīts: 2011. gada 21. oktobris. (angliski) «Richard Branson». Forbes. Arhivēts no oriģināla, laiks: 2020. gada 20. aprīlis. Skatīts: 2021. gada 3. jūlijs. Vikikrātuvē par šo tēmu ir pieejami multivides faili. Skatīt: Ričards Brensons. Encyclopædia Britannica raksts (angliski) Brockhaus Enzyklopädie raksts (vāciski)