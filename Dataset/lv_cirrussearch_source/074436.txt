Nokarenais bērzs (Betula pendula Roth, sīn. Betula verrucosa Ehrh.) jeb kārpainais bērzs, jeb āra bērzs ir bērzu dzimtas suga. Latvijā bieži sastopams koks. Tas ir līdz 35 m garš, vasarzaļš koks. Miza balta, veido tipisku, noplēšamu tāsi. Vecāka miza plaisājoša, melni krevaina. Jauni zari nokareni, kaili, klāti ar kārpveidīgiem dziedzeriem. Lapas veselas, rombiskas ar zobainu malu. Pamats ķīļveidīgs vai sirdsveidīgs. Vienmājas augi ar viendzimuma ziediem spurdzēs. Zied lapām plaukstot maijā. Auglis — spārnains riekstiņš. Koksne balta, blīva, ar viegli iedzeltenu vai iesārtu nokrāsu. Bieži sastopams brūns neīsts kodols. Gadskārtas saskatāmas vāji visos griezumos, gar gadskārtas robežu šaura tumšāka josliņa. Trahejas vienmērīgi izkliedētas. Nokarenais bērzs aug gandrīz visā Eiropā un lielā Āzijas daļā. Bērza, tai skaitā nokarenā bērza, koksni izmanto finierim un plātnēm, mēbelēm, malkai, furnitūrai, celtniecībai un daudzās citās ražošanas nozarēs, tai skaitā virpojumiem, ieroču laidēm, sporta inventāram, medicīnā aktivētās ogles ieguvei. Artūrs Mauriņš, Andris Zvirgzds. Dendroloģija. Rīga 2006. ISBN 9984-802-21-3 Izplatība Vikikrātuvē par šo tēmu ir pieejami multivides faili. Skatīt: Nokarenais bērzs. Encyclopædia Britannica raksts (angliski) Brockhaus Enzyklopädie raksts (vāciski) Encyclopædia of Life raksts (angliski) latvijasdaba.lv