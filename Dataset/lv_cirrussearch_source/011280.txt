Vanajan Autotehdas Oy bija Somijas uzņēmums, kas ražoja kravas automašīnas un autobusus ar zīmolu Vanaja. Dibināts 1943. gadā; 1968. gadā pievienots Suomen Autoteollisuus (SAT, tagad Sisu Auto). Turpinājuma kara laikā, kad frontē tika zaudēti daudzi transportlīdzekļi, Somijas armijai bija nepieciešamas vismaz 7000 jaunas kravas mašīnas un autobusi. Arī civilām vajadzībām bija nepieciešami jauni transportlīdzekļi. Tika ierosināts palielināt autoražotāja Suomen Autoteollisuus ražošanas jaudas, uzbūvējot jaunu rūpnīcu. Tā kā valdībai radās šaubas par SAT spēju veiksmīgi realizēt šādu projektu un pēc importētāju iebildumiem pret priekšrocību došanu vienam uzņēmumam, tika nolemts dibināt jaunu uzņēmumu. Jaunais uzņēmums ar nosaukumu Yhteissisu Oy tika izveidots 1943. gada 20. martā. Bez valsts un Oy Suomen Autoteollisuus Ab jaunajā uzņēmumā piedalījās arī uzņēmumi A. Ahlstrom, Ata, Fiskars, Kone, Kymmene, Lokomo, W. Rosenlew, Suomen Gummitehdas, Suomen Kaapelitehdas, Tampereen Pellava- ja Rautateollisuus, Strömberg un Yhtyneet Paperitehtaat. Uzņēmums sākumā ražoja Sisu kravas mašīnas modeli S-21, kurš tika montēts Oy Suomen Autoteollisuus Ab rūpnīcā Helsinkos. Precīzs izlaisto mašīnu skaits nav zināms, bet domājams, tie bija daži eksemplāri. Par uzņēmuma jaunās rūpnīcas vietu tika izvēlēts Vanajas pagasts, netālu no Hemēnlinas, kur varēja viegli ierīkot dzelzceļa atzaru un bija iespēja izbūvēt pazemes cehus. Celtniecība sākās 1944. gada pavasarī un spāru svētki tika svinēti 1944. gada novembrī, kad jau bija beidzies Turpinājuma karš. Pirmā Vanajas rūpnīcā izgatavotā mašīna izripoja 1945. gada 1. augustā. Izlaistas modelis bija Sisu S-21, kas kalpoja par prototipu S-22. Pēc izmēģinājumiem masveida ražošana sākās oktobrī. Tā kā karš bija beidzies un armijai vairs nevajadzēja lielu daudzumu mašīnu, tad plānoto 2000 eksemplāru gadā vietā 1946. gadā saražoja 147; 1947. gadā tika saražotas 55 mašīnas. 1948. gadā uzņēmums tika reorganizēts un nosaukums mainīts uz Vanajan Autotehdas Oy. Uzņēmums sāka pats izstrādāt jaunus automašīnu modeļus ar zīmolu Vanaja. Vēlāk tika ražoti arī autobusi un speciālās mašīnas. Uzņēmums pats ražoja automašīnas rāmi un tiltus, dzinēji tika iepirkti Anglijas uzņēmumos AEC un Leyland; transmisiju piegādaja vācu ZF un Anglijas Fuller. Velkošās asis piegādāja Rockwell. Kabīnes izgatavoja citi Somijas uzņēmumi, piemēram, Lahden Autokorin. Vanajan Autotehdas 1960. gadu beigās radās finansiālas problēmas. 1968. gadā Vanajan Autotehdas Oy tika pievienots Oy Suomen Autoteollisuus Ab (Sisu). Pēdējais Vanaja markas transportlīdzeklis tika izlaists 1971. gadā. Pavisam tika izlaisti 7127 Vanaja eksemplāri. Mūsdienās bijušajā Vanaja rūpnīcā saimnieko divas atsevišķas sabiedrības: Sisu Akselit Oy un Patria Vehicles Oy. Vikikrātuvē par šo tēmu ir pieejami multivides faili. Skatīt: Vanajan Autotehdas. Vanaja vesture Arhivēts 2016. gada 4. martā, Wayback Machine vietnē.