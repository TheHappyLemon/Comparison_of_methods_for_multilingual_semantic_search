Serhijs Varlamovs (ukraiņu: Сергі́й Варла́мов; dzimis 1978. gada 21. jūlijā) ir bijušais ukraiņu hokejists, kreisās malas uzbrucējs, Ukrainas hokeja izlases dalībnieks. Karjeras laikā aizvadījis 63 spēles Nacionālās hokeja līgas klubos Kalgari "Flames" un Sentluisas "Blues", taču karjeras lielāko daļu aizvadījis Krievijas Superlīgā un Kontinentālajā hokeja līgā. Ukrainas izlases sastāvā spēlējis 2002. gada olimpisko spēļu turnīrā, kā arī desmit Pasaules čempionātos. Ilgāku laiku spēlējot Rietumu hokeja līgā, profesionāļa karjeru Varlamovs uzsāka Ziemeļamerikā, 1996.—97. gada sezonā debitējot Amerikas hokeja līgā. Jau nākamajā sezonā uzbrucējs aizvadīja vienu spēli NHL kluba Kalgari "Flames" rindās. "Flames" sastāvā gan Varlamovs tā arī nenostiprinājās. 2001. gada vasarā Varlamovs tika aizmainīts uz Sentluisas "Blues" rindām, tās sastāvā aizvadot pilnu 2001.—02. gada sezonu, taču 2002.—03. gada sezonā kluba sastāvā aizvadot vien trīs spēlēs, pārējo laiku pavadot AHL. 2003.—04. gada sezonu uzbrucējs aizvadīja Vankūveras "Canucks" sistēmā, NHL gan neaizvadot ne spēli. Sākoties 2004.—05. gada NHL sezonas lokautam, Varlamovs pievienojās Krievijas Superlīgas klubam Kazaņas "Ak Bars". Pēc divām "Ak Bars" aizvadītām spēlēm hokejists pārcēlās uz Novosibirskas "Sibirj" rindām, tā rindās aizvadot nākamās četras sezonas. 2008.—09. gada sezonu Varlamovs uzsāka jau Čerepovecas "Severstal" rindās, sezonas gaitā gan tiekot aizmainītam uz Sanktpēterburgas SKA. Nākamo sezonu Varlamovs dalīja uz pusēm starp spēlēšanu Minskas "Dinamo" un Baltkrievijas Ekstralīgas kluba Kijivas "Sokil" sastāvā, taču 2010.—11. gada sezonu pilnībā aizvadīja Minskā. 2011. gada vasarā hokejists pievienojās tobrīd Krievijas Augstākās līgas kluba Doneckas "Donbass" rindām. No 2012. līdz 2014. gadam "Donbass" sastāvā spēlēja KHL. Pēc 2015.—16. gada sezonas noslēdza karjeru. Ukrainas hokeja izlases sastāvā spēlējis 2002. gada olimpiskajās spēlēs, kā arī desmit Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)