Plaukstdators jeb PDA (personālais digitālais asistents) ir plaukstā turamas ierīces, kuras sākotnēji tika izmantotas kā piezīmju grāmatiņas un/vai dienas kārtības plānotāji, taču ar gadiem ieguva plašāku pielietojumu. Vienkāršs PDA parasti sevī ietver pulksteni, kalendāru ar plānotāju, darbu sarakstu, piezīmju blociņu un vienkāršu kalkulatoru. Mūsdienīgi PDA var tikt pieslēgti internetam, izmantojot bezvadu, vadu vai mobilo tālruņu tehnoloģijas. Kā priekšrocība jāmin arī datu sinhronizācijas iespēja ar personālo datoru (PC). Mūsdienīgs plaukstdators parasti ir spējīgs kalpot arī kā mūzikas/video atskaņotājs, diktofons, attālinātās kontroles pults (piemēram, TV), spēļu konsole, mobilais tālrunis, portatīvais TV u. c. Mūsdienās plaukstdatorus ir izkonkurējuši viedtālruņi. Andrew Smith, Faithe Wempen. CompTIA Strata Study Guide Authorized Courseware: Exams FC0-U41, FC0-U11, and FC0-U21. John Wiley & Sons, 2011. gada 5. oktobris. 140. lpp. ISBN 978-0-470-97753-8.