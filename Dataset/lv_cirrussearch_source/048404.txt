Īzaks Luria (ivritā: יִצְחַק לוּרְיָא, Yitzhak Lurya; dzimis 1534. gadā, miris 1572. gada 25. jūlijā) bija viens no ievērojamākajiem Kabalas skolotājiem Cfatas (Safedas) pilsētā Izraēla zemē. Pazīstams arī kā Yitzhak Ben Shlomo Ashkenazi jeb ARI (אֲרִי), kas ir akronīms no Aškenazi Rabīns Ichaks vai pagodinošā formā Arizal. Dzimis Jeruzalemē 1534. gadā, pēc tēva nāves kopā ar māti pārcēlies dzīvot pie tēvoča uz Kairu. 22 gadu vecumā pārcēlies dzīvot uz vientuļu Nīlas salu, lai netraucēti studētu Zohar, apciemojis savu ģimeni tikai sabata laikā, runājis reti un vienīgi ivritā. Pieredzējis daudzas vīzijas, kurās ticies ar pravieti Eliju. 35 gadu vecumā devies atpakaļ uz dzimteni, apmeties Safedas pilsētā (tagad Cfata Izraēlā), kur izveidojis savu Kabalas skolu. Kopā ar saviem līdzgaitniekiem Mozu Kordovero un Jāzepu Karo radīja jaunu izpratni par Kabalu, iespaidoja arī ebreju reliģiju kopumā. Miris epidēmijas laikā 38 gadu vecumā, viņa dzīvestāstu un uzskatus ir apkopojis viņa skolnieks un sekotājs rabīns Haims Vitals no Kalabrijas (1543-1620). Bezgalīgais Dievs Ein Sof ir sevi ierobežojis ("cimcum") un ar to ir pavēris ceļu pasaules tapšanai un jaunradei. Līdz ar to arī ebreju trimda un atpestīšana ir ieguvusi jaunu mistisku nozīmi. Īzaka Luria Kabalas mācības metode balstās uz sekojošiem Kabalas mācības jauninājumiem, kas pēc būtības tiecās izskaidrot pasaules nepilnību cēloņus: Garīgās sfēras sefirot ir esības desmit dimensijas, kas savā kopumā veido garīgo pirmcilvēku Ādamu Kadmonu. No Ādama Kadmona sejas caur sfērām, kā traukiem, plūst gaisma. Jaunrades procesā ir noticis nelaimes gadījums, jo gaisma ir bijusi pārāk stipra un trauki ir saplīsuši (shevirat hakelim), tādēļ ir radies haoss. Viss radītais šobrīd atrodas trimdā. Materiālajā pasaulē labais un ļaunais ir sajauktā stāvoklī. Gaismas stari ir ietverti čaulās (kelipoth). Komplicēta procesa rezultātā (tikkun) gaisma tiek atbrīvota no čaulām un atgriezta savos pirmsākumos. Galveno lomu tajā spēlē cilvēki. Gaismas atbrīvošana notiek ar dvēseļu ceļošanas (gilgul), dvēseļu apaugļošanas (ibbur), meditatīvas lūgšanas (kavvana), askēzes un piepildītu lūgšanu (micvot) palīdzību. Īzaka Luria biogrāfija (angliski) Rabīns ARI (angliski) Luria Kabalas centra mājas lapa (angliski) Kabalas attīstības vēsture: Safedas periods un Lurias Kabala (angliski)