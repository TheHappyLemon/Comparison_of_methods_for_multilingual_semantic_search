Edgars Lūsiņš (dzimis 1984. gada 25. decembrī Rīgā) ir bijušais latviešu hokejists, vārtsargs. Karjeras lielāko daļu aizvadījis Latvijas čempionātā, divas reizes tiekot atzīts par līgas labāko vārtsargu. 2010.—11. gada sezonā aizvadīja četras spēles Kontinentālās hokeja līgas klubā Rīgas "Dinamo". Latvijas hokeja izlases sastāvā piedalījies 2010. gada Pasaules čempionātā. Pašlaik (2021) ir KHL kluba Rīgas "Dinamo" vārtsarga treneris. Savu profesionālā spēlētāja karjeru uzsāka 2000. gadā, kad aizvadīja deviņas spēles Daugavpils "Stalkers" rindās. 2001. gadā viņš piedalījās Manitobas hokeja līgas Visu zvaigžņu spēlē. Nākamās trīs sezonas E. Lūsiņš aizvadīja vairākās Ziemeļamerikas līgās, bet tad atgriezās Latvijā un no 2005. līdz 2007. gadam spēlēja Latvijas hokeja līgas klubā ASK/Ogre. E. Lūsiņš nebija apmierināts ar kluba vadību, tādēļ 2007.—2008. un 2008.—2009. gada sezonu aizvadīja HK Rīgas 2000 rindās. 2010.—2011. gada sezonu E. Lūsiņš aizvadīja KHL līgas klubā Rīgas "Dinamo". 2014.—15. gada sezonu Lūsiņš uzsāka Latvijas čempionāta klubā Rīgas "Prizma". Septembrī hokejists tika atzīts par mēneša vērtīgāko turnīra spēlētāju, pēc sezonas noslēguma iegūstot arī čempionāta labākā vārtsarga balvu. "Prizma" sastāvā spēlēja līdz 2017.—18. gada sezonas noslēgumam. Tika iekļauts komandas pieteikumā arī 2018.—19. gada sezonai, taču, komandai pievienojoties Jānim Auziņam, tās rindās laukumā sezonas gaitā tā arī ne reizi nedevās. Latvijas izlases sastāvā piedalījies 2010. gada Pasaules čempionātā, turnīra gaitā gan laukumā nedodoties. Kopumā izlases rindās aizvadījis astoņas pārbaudes spēles. Junioru vecumā piedalījies 2004. gada Pasaules čempionātā junioriem. Eliteprospects profils (angliski) Internet Hockey Database profils (angliski)