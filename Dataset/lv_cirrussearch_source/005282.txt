Novolazarevska (krievu: Новолазаревская) ir Krievijas (agrāk PSRS) polārstacija Karalienes Modas Zemē Antarktīdā. Izvietota Širmahera oāzes austrumu galā Princeses Astridas krastā ap 85 km no Lazareva jūras piekrastes. Stacija atklāta 1961. gada 18. janvārī un izveidota kā aizvietotāja divu sezonu laikā sniegā ieputinātajai Lazarevas stacijai (Novolazarevskaja - ‘Jaunā Lazarevas stacija’). Stacijā tiek veikti ilgtermiņa novērojumi un pētījumi ģeodēzijā, glacioloģijā, limnoloģijā, ģeomagnētismā, ģeoloģijā, bioloģijā, seismoloģijā, meteoroloģijā un citās nozarēs. 8 km uz dienvidrietumiem no stacijas uz ledus vairoga 550 m augstumā atrodas Novolazarevskas lidlauks ar 3000 m garu zilā ledus skrejceļu. Lidlauks (Взлетно-посадочная полоса Новолазаревская) apkalpo iekškontinentālos un starpkontinentālos lidojumus un spēj uzņemt Il-76 TD tipa lidmašīnas, kas veic lidojumus no Keiptaunas Dienvidāfrikā. Lidlauks ir viens no DROMLAN sistēmas (Dronning Maud Land Air Network) mezgliem un nodrošina loģistiku lielākajai daļai reģiona polārstaciju. «Homepage des Scientific Committee on Antarctic Research (SCAR): The Dronning Maud Land Air Network (DROMLAN), A Gateway to Antarctica for Research and Logistics». Arhivēts no oriģināla, laiks: 2007. gada 8. maijā. Skatīts: 2007. gada 8. maijā. Novolazarevska Krievijas antarktiskās ekspedīcijas mājaslapā Станция Новолазаревская