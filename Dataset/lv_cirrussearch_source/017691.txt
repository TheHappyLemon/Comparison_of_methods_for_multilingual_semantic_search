Romualds Kalsons (dzimis 1936. gada 7. septembrī Rīgā) ir latviešu komponists. Dzimis Rīgā daiļkrāsotāja ģimenē. Bērnību pavadījis Jelgavā, pēc kara ar ģimeni pārcēlies uz dzīvi Rīgā. 1955. gadā beidzis Jāzepa Mediņa Rīgas Mūzikas vidusskolas Kordiriģēšanas nodaļu, 1960. gadā — Latvijas konservatorijas Kompozīcijas fakultātes Ādolfa Skultes klasi, 1971. gadā — Jāzepa Lindberga simfoniskā orķestra diriģēšanas klasi. Strādājis Latvijas Radio, bijis mūzikas raidījumu skaņu režisors laikā no 1957. līdz 1973. gadam. 1961. gadā kļuvis par Latvijas Komponistu savienības biedru. 1973. gadā sācis strādāt Latvijas konservatorijā (tagad — Jāzepa Vītola Latvijas Mūzikas akadēmija). Desmit gadus no 1991. līdz 2001. gadam Kalsons bijis Komponistu katedras vadītājs. Kalsons sarakstījis četras simfonijas, koncertu klavierēm un orķestrim, klavieru skaņdarbu ciklu, operu "Pazudušais dēls" (1996; ar Ojāra Vācieša libretu pēc Rūdolfa Blaumaņa lugas motīviem) un citus darbus. Rakstījis arī mūziku filmām. 1978. gadā saņēmis Latvijas PSR Nopelniem bagātā mākslas darbinieka goda nosaukumu, 1986. gadā — Latvijas PSR Tautas mākslinieka goda nosaukumu. 1996. gadā saņēmis Lielo Mūzikas balvu par operu "Pazudušais dēls". 2018. gadā saņēma Lielo Mūzikas balvu par mūža ieguldījumu. Latvijas enciklopēdija. 3. sējums. Rīga : Valērija Belokoņa izdevniecība. 2005. 287. lpp. ISBN 9984-9482-3-4. Padomju Latvijas mūzikas darbinieki. Rīga : Liesma. 1965. 269.–271. lpp. Māra Rozenberga. «Nosaukti «Lielās mūzikas balvas» pretendenti; mūža ieguldījuma balva Romualdam Kalsonam». lsm.lv, 2018. gada 16. janvārī. Arhivēts no oriģināla, laiks: 2018. gada 16. janvārī. Skatīts: 2018. gada 24. janvārī. Music profils Arhivēts 2016. gada 4. martā, Wayback Machine vietnē. LMIC profils Arhivēts 2016. gada 5. martā, Wayback Machine vietnē. Letonikas profils Romualds Kalsons filmas.lv IMDb profils (angliski)