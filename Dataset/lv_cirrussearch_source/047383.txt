Frīda Elisabete Kārlsone (zviedru: Frida Elisabeth Karlsson; dzimusi 1999. gada 10. augustā) ir zviedru distanču slēpotāja. Guvusi panākumus pasaules junioru čempionātos. 2018. gadā Gomsā kļuva par pasaules junioru čempioni skiatlonā un ieguva divas bronzas medaļas: stafetē un sprintā. 2019. gadā Lahti izcīnīja divas zelta medaļas individuālajās distancēs un bronzu stafetē. Pasaules kausā debitēja 2019. gada februārī. 2019. gada Pasaules čempionātā Zēfeldē Zviedrijas komandas sastāvā kopā ar Ebu Andešoni, Šarloti Kallu un Stīnu Nilsoni izcīnīja zelta medaļu stafetē, bet individuāli ieguva sudraba godalgu 10 km distancē klasiskajā stilā un bronzu 30 km brīvajā stilā. Pirmo uzvaru Pasaules kausa posmos izcīnīja 2020. gada 7. martā Holmenkollenē 30 km distancē ar kopēju startu klasiskajā stilā, tas bija arī viņas pirmais individuāli sasniegtais goda pjedestāls. 2021. gada Pasaules čempionātā Oberstdorfā izcīnīja trīs medaļas — sudraba godalgas 10 km distancē brīvajā stilā un 15 km skiatlonā, kā arī bronzu 30 km klasiskajā stilā. 2022. gada ziemas olimpiskajās spēlēs Pekinā ieguva bronzas medaļu stafetē. Individuāli labāko rezultātu sasniedza 15 km skiatlonā, ieņemot 5. vietu. 2021.—2022. gada sezonā uzvarēja Pasaules kausa U-23 vecuma grupas ieskaitē. 2022.—2023. gada sezonā kļuva par Tour de Ski sacensību kopvērtējuma uzvarētāju. 2023. gada Pasaules čempionātā Planīcā ieguva divas sudraba (skiatlonā un 10 km distancē brīvajā stilā) un divas bronzas medaļas (stafetē un 30 km klasiskajā stilā). 2023.—2024. gada sezonā ieguva trešo vietu Pasaules kausa kopvērtējumā. «Maiden win for Karlsson, Johaug Overall World Cup winner». fis-ski.com (angļu). 2020. gada 7. februārī. Skatīts: 2023. gada 9. janvārī. «U23 World Cup Standing». fis-ski.com. Skatīts: 2022. gada 9. janvārī. «Eiduka "Tour de Ski" noslēdz ar 13. vietu masu startā un 14. pozīciju kopvērtējumā». sportacentrs.com. 2023. gada 8. janvārī. Skatīts: 2023. gada 9. janvārī. Vikikrātuvē par šo tēmu ir pieejami multivides faili. Skatīt: Frīda Kārlsone. Olympedia profils (angliski) The Sport.org profils (angliski) IAAF profils (angliski) FIS profils (distanču slēpošana) (angliski)