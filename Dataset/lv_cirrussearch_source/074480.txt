Tomb Raider ir sērija, kas sastāv no piedzīvojumu žanra datorspēlēm, komiksu grāmatām, novelēm un filmām. Sērijas galvenā varone ir izdomāts tēls — britu arheoloģe Lara Krofta. Kopš pirmās spēles daļas izdošanas 1996. gadā sērija izrādījās ienesīga un tagad sastāv no filmām, komiksiem u.c., un Lara kļuva par ievērojamu ikonu videospēļu industrijā. 2006. gadā Ginesa rekordu grāmatā Lara Krofta ir pieminēta kā ‘’visveiksmīgākā videospēļu varone’’. Sešas no sērijas spēlēm veidoja Core Design, un jaunākās trīs — Crystal Dynamics. Visas spēles izdevuši Eidos Interactive, kam pieder arī sērijas autortiesības. Līdz šim ir izveidotas arī divas filmas, "Lara Krofta: Kapeņu izlaupītāja" un "Lara Krofta: Kapeņu izlaupītāja 2", kurās galveno lomu atveidoja amerikāņu aktrise Andželīna Džolija. Tomb Raider galvenā varone ir seksīgā reāliste, britu arheoloģe Lara Krofta, sieviešu dzimuma personāžs, kas līdzīgi Indianam Džonsam meklē sen zudušus, antīkus artefaktus un dārgumus. Laru izveidoja Core dizaineris Tobijs Gards, tēls tika izveidots, atmetot daudzas idejas no sākotnējā uzmetuma. Spēlēs visbiežāk viņa parādās brūnos šortos, zilā topā, uz abiem gurniem ir pistoles makstis divām pistolēm, un ar mazu, brūnu mugursomu. Attīstoties sērijai, viņas izskats ir piedzīvojis arī dažas izmaiņas, piemēram, gludāki sejas vaibsti, palielināts (un pēc tam samazināts) krūšu izmērs un mati, kas var brīvi kustēties. Vairākas reālas personas ir uzņēmušās Laras Kroftas lomu, lai reklamētu spēļu sēriju, piemēram, britu modele Nela Makendrjūsa (kas bija oficiāla modele) un Rona Maitra (laikā, kad spēle vēl nebija kļuvusi tik populāra), un amerikāņu aktrise Andželīna Džolija filmām. Pašreizējā oficiālā Laras Kroftas atveidotāja ir Elisona Kerola. Divpadsmit gadus pēc pirmās spēles daļas izdošanas Lara vēl aizvien ir visizturīgākā un visatpazīstamākā videospēļu varone. Alternatīvi uzlūkota kā feministu ikona vai seksuāla fantāzija, viņas personāža ietekme ir nenoliedzama. Laika gaitā Tomb Raider sērijas kanons ir piedzīvojis dažādas izmaiņas un uzlabojumus. Šīs izmaiņas attiecas uz sērijas ieiešanu jaunā vidē, piemēram, komiksos vai filmās, vai arī sēriju pārņem jauns izstrādātājs. Piemēram, pirmajā Tomb Raider variantā, Lara Krofta divdesmit viena gada vecumā izdzīvo lidmašīnas avārijā Himalajos, un vēlāk no viņas atsakās vecāki, kas vēl aizvien ir dzīvi. Taču komiksos Lara zaudē savus vecākus un līgavaini avārijā. Filmās nav pieminēta lidmašīnas avārija un Laras māte mirst laikā, kad Lara ir pārāk maza, lai to atcerētos, bet viņas tēvs mirst citos apstākļos. Kad spēles veidošana tika nodota no Core Design uz Crystal Dynamics, dažas no izmaiņām, kas tika izveidotas filmām, piemēram, Laras attiecības ar savu tēvu, tika iekļautas spēlēs. Taču tika ieviestas arī jaunas izmaiņas: pretēji filmām, Laras atmiņas par savu māti spēlē galveno lomu Crystal Dynamics spēlēs. Oficiāls izskaidrojums atšķirībām nav sniegts, padarot iepriekšējo spēļu kanonu neskaidru, un tas nesaistās ar pašreizējām Crystal Dynamics spēlēm. Tomēr Laras Kroftas jaunais dzīvesstāsts nav pretrunā ar iepriekšējām spēlēm, ja neskaita viņas ģimenes dzīvi. Pirmā spēle, kuras nosaukums ir Tomb Raider, tika izdota uz Sega Saturn, PlayStation un personālajiem datoriem. Par spīti tam, ka spēle pirmā tika izdota Sega Saturn konsolei, tā kļuva par vienu no spēlēm, kas bija atbildīgas par PlayStation panākumiem 90. gadu vidū. Spēles pasaule ir veidota 3D, tajā ir vairākas kapenes un citas vietas, caur kurām spēlētājam Lara ir jāvada. Savā ceļā viņai jānogalina bīstami dzīvnieki un citi radījumi, jāatrod priekšmeti un jārisina uzdevumi, lai piekļūtu galvenajam mērķim, parasti spēcīgam artefaktam. Vēlākajās spēlēs Laras pretinieki pārsvarā ir cilvēki, kā dēļ sērija izpelnījusies kritiku no spēlētāju puses, kuri uzskatīja, ka spēles kļūst pārāk vardarbīgas. Tomb Raider ir viens no 3D spēļu agrīnajiem piemēriem. Spēles žanrs ir trešās personas shooter spēle, jo Lara vienmēr ir redzama ekrānā. Spēlētāja kamera seko viņai līdzi, parasti ļaujot skatu vērot pār viņas pleciem vai no aizmugures. Līdz pat spēles sestajai daļai - Tomb Raider: The Angel of Darkness, spēle tika veidota no grafiskiem kubiem, jo visas malas, sienas un griesti bija 90 grādu leņķī attiecībā vienam pret otru, taču spēles dizaineri pielietoja dažus veiklus grafiskus trikus, lai padarītu to mazāk pamanāmu. Iemesls tam, ka visi šie objekti spēlē bija veidoti no taisniem leņķiem, ir fakts, ka spēles veidotāji par pamatu ņēma 2D platformu spēļu žanru un palielināja līdz 3D pasaulei. Tas ir redzams Tomb Raider spēlēšanas stilā, kas ļoti atgādina vecākas platformu spēles, tādas kā Prince of Persia un Flashback, kuras balstījās uz precīzu lēkšanu un cīņām ar pretiniekiem. Katra nākamā spēle sērijā tika papildināta ar jauniem ieročiem un kustībām; līdz ceturtajai spēlei Lara varēja lēkt atmugurisku salto no virves, gaisā apgriezties otrādi, un satvert malu, kas atrodas aiz viņas. Tomb Raider: Legend iepazīstināja ar elektromagnētisku trosi ar āķi, ar kuru Lara varēja satvert metāliskus objektus, pavilkt metāla objektus vai pretiniekus uz savu pusi, vai varēja tikt izmantota kā virve, pa kuru iešūpoties, lai uzlēktu uz vajadzīgajām malām. Laras standarta kustības, ko viņa parasti var izpildīt, ir kūlenis, dažādas rāpšanās tehnikas, spēja peldēt, niršanas lēciena manevri, stāvēšana uz rokām un vēl citas. Pēdējām divām kustībām ir tikai estētiska nozīme, un tās spēles laikā nepilda nekādu citu funkciju. Spēles trešajā daļā — Tomb Raider III, Larai tika dota spēja izpildīt sprinta soli, kas ļāva Larai ātri skriet, kamēr skrienot iztukšojās viņas enerģija, ko parāda "stabiņš". Spēles piektajā daļā — Tomb Raider Chronicles Lara varēja iešūpoties, lēkt no stieņa un staigāt pa virvi. Spēles stāstu parasti veido uzdevums iegūt kādu spēcīgu artefaktu, un parasti Lara sacenšas ar kādu, lai to iegūtu pirmā, jo viņas pretiniekiem parasti ir citi artefakta izmantošanas iemesli. Parasti šie artefakti sevī iemieso mistisku spēku un var būt pārdabiski, vai pat izcelties no citplanētiešiem. Ļoti bieži sērijā spēles pretinieki izmanto artefaktu vai tā daļas, lai izveidotu kādus šausminošus briesmoņus, radījumus un mutantus, kas Larai jāuzveic ceļojuma laikā. Tomb Raider - Izdota 1996. gada 15. novembrī Playstation, Sega Saturn, MS-DOS un N-Gage. Spēlei 1998. gadā tika izdots arī papildinājums - Tomb Raider: Shadow of the Cat & Unfinished Business, kas tika izdots tikai personālajiem datoriem. Tomb Raider II - Izdota 1997. gada novembrī Playstation, Windows un Mac. Spēlei 1999. gadā tika izdots papildinājums - Tomb Raider II: Golden Mask, kas tika izdots tikai personālajiem datoriem. Tomb Raider III - Izdota 1998. gada 21. novembrī Playstation, Windows un Mac. 2000. gadā, personālajiem datoriem tika izdots papildinājums - Tomb Raider III: The Lost Arefact. Tomb Raider: The Last Revelation - izdota 1999. gada 22. novembrī Playstation, Windows, Dreamcast un Mac. 2000. gadā, personālajiem datoriem, The Times un Core spēlei izveidoja vienu papildus līmeni - Tomb Raider: The Times Exclusive. Tomb Raider Chronicles - izdota 2000. gada novembrī Playstation, Windows un Dreamcast. 2000. gada nogalē Eidos izdeva Tomb Raider Level Editor. Tomb Raider: The Angel of Darkness -izdota 2003. gada 20. jūnijā Playstation 2, Windows un Mac. Tomb Raider: Legend - izdota 2006. gada 7. aprīlī Playstation 2, Xbox, Xbox 360, Nintendo DS, Windows, PSP, GBA un Gamecube. Tomb Raider: Anniversary - izdota 2007. gada 1. jūnijā Playstation 2, Xbox 360, Wii, Windows, PSP un Mac. Tomb Raider: Underworld - izdota 2008. gada 18. novembrī Playstation 2, PlayStation 3, Xbox 360, Wii, Windows un Nintendo DS. Tomb Raider (2000) - Game Boy Color Tomb Raider: Curse of the Sword (2001) - Game Boy Color Tomb Raider: The Prophecy (2002) - Game Boy Advance Tomb Raider: The Osiris Codex (2003) - ExEn/Java Tomb Raider: Quest for Cinnabar (2004) - ExEn/Java Tomb Raider: Elixir of Life (2004) - ExEn/Java Tomb Raider: Puzzle Paradox (2006) - ExEn/Java