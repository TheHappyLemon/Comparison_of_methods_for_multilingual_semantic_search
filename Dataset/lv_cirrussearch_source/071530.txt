Ziemeļbulgārija (bulgāru: Северна България) ir Bulgārijas Republikas teritorijas daļa, kas atrodas uz ziemeļiem no Balkānu kalnu galvenās grēdas, kura nosacīti sadala valsti ziemeļu un dienvidu daļā. Reljefs ir salīdzinoši viendabīgs dabas ģeogrāfijas ziņā, pārsvarā līdzens un paugurains. Šeit dzīvo 36 % Bulgārijas iedzīvotāju. Lielākās pilsētas ir Varna, Ruse, Plevena, Dobriča un Šumena. Ziemeļbulgārijas platība ir 48 495 km2, iedzīvotāju skaits 2011. gadā bija 2 674 347 cilvēki.