Mikijs Rūnijs (angļu: Mickey Rooney; dzimis Džozefs Jūls (Joseph Yule, Jr.) 1920. gada 23. septembrī, miris 2014. gada 6. aprīlī) bija amerikāņu aktieris un izklaidētājs. Rūnija karjera kino, televīzijā un teātrī ilga gadrīz visu viņa dzīves laiku. 18 mēnešu vecumā piedalījās savu vecāku vodeviļas uzvedumos. Pirmā loma kino bija sešu gadu vecumā, 1979. gadā, 59 gadu vecumā, debitēja Brodvejā ar lomu izrādē Sugar Babies. Kļuva pazīstams ar Endija Hārdija lomu MGM filmu sērijā no 1937. līdz 1946. gadam par šī varoņa piedzīvojumiem. Šī filmu sērija (kopā 15 filmas) kopumā kases ieņēmumos guva 75 miljonus ASV dolāru, kas Lielās depresijas laikos bija milzīga naudas summa (biļetes maksāja apmēram 25 centus). Filmējies tādās filmās kā "Nacionālais samts" (National Velvet; 1944), "Brokastis pie "Tifanija"" (Breakfast at Tiffany's; 1961), "Šī trakā, trakā, trakā, trakā pasaule" (It's a Mad, Mad, Mad, Mad World, 1963), "Neparastie draugi" (The Fox and the Hound; 1981), "Nakts muzejā" (Night at the Museum; 2006). Sava mazā auguma dēļ (bija 157 cm garš), bieži spēlēja žokejus un, kad viņa jostasvieta paplašinājās, spēlēja bijušos žokejus, kas kļuvuši par treneriem. Karjeras laikā saņēmis vairākus apbalvojumus, tai skaitā Kinoakadēmijas goda balvu 1938. gadā kopā ar Dīnu Durbinu par "viņu lielisko jaunības gara un veidola atveidošanu kinoekrānos" un 1982. gadā "atzinībā par daudzpusību 60 gadu laikā, par dažādību neaizmirstamajos tēlojumos filmās". Vēl ir saņēmis divas Zelta globusa balvas un vienu Emmy balvu, kā arī tika nominēts četrām Amerikas Kinoakadēmijas balvām. 1939. gadā 19 gadu vecumā Rūnijs kļuva par jaunāko Amerikas Kinoakadēmijas balvai kategorijā "labākais aktieris" nominēto personu (par lomu filmā Babes on Broadway). Viņam ir bijusi viena no garākajām karjerām starp aktieriem (tā ilgusi 92 gadus no 1920. gadiem līdz 2010. gadiem). Līdz savai nāvei 2014. gada aprīlī bijis viens no pēdējiem dzīvajiem aktieriem, kas filmējušies mēmajā kino. Kopumā ir filmējies vairāk nekā 200 filmās, kas kopumā guvušas vairāk nekā 3 miljardus ASV dolāru visā pasaulē. 1939., 1940. un 1941. gadā bija ASV kinoteātru īpašnieki viņu nosauca par gada lielāko ieņēmumu zvaigzni. Lorenss Olivjē viņu reiz ir nosaucis par vienu no labākajiem aktieriem no ASV. «Hollywood legend Mickey Rooney dies aged 93». BBC. 2014. gada 7. aprīlī. Skatīts: 2014. gada 7. aprīlī. ALJEAN HARMETZ. «Mickey Rooney, Master of Putting On a Show, Dies at 93». NY Times, 2014. gada 7. aprīlī. Skatīts: 2014. gada 7. aprīlī. «Obituary: Mickey Rooney». BBC. 2014. gada 7. aprīlī. Skatīts: 2014. gada 7. aprīlī. Vikikrātuvē par šo tēmu ir pieejami multivides faili. Skatīt: Mikijs Rūnijs. Oficiālā tīmekļa vietne IMDb profils (angliski) Internet Broadway Database profils (angliski) AllMovie profils (angliski)