Regina Baltica (no itāļu valodas — 'Baltijas karaliene'; agrākie nosaukumi Viking Song, Braemar, Anna Karenina) ir kruīza prāmis. Uzbūvēts 1980. gadā Wärtsilä piederošajā Perno kuģu būvētavā Turku. Kopš 2006. gada pierakstīts Rīgas ostā. 2006. gada 22. februārī Rīgas Brīvostas pārvalde parakstīja līgumu uz 5 gadiem ar Igaunijas kuģniecības sabiedrību Tallink par regulāru prāmju kustību starp Rīgu un Stokholmu. Aprīlī Regina Baltica nomainīja nepilnu mēnesi kursējušo prāmi Fantaasia. Agrāk šajā līnijā kursēja Rīgas Jūras Līnija prāmis Baltic Kristina. Augustā Regina Baltica reģistrēts Rīgas ostā. Regina Baltica pirmajā gadā pārvadāja aptuveni 170 000 pasažieru. Lai arī Regina Baltica bija lielākais pasažieru kuģis, kāds ir kursējis līnijā Rīga—Stokholma, 2007 gada otrajā pusē šajā līnijā prāmja noslogojums bija tuvs simts procentiem, tādēļ Tallink šajā līnijā 2008. gada 7. janvārī nolēma palaist otru prāmi Vana Tallinn. 2009. gada aprīlī līnijā Rīga—Stokholma prāmi Regina Baltica nomainīja kuģis Romantika. Regina Baltica turpmāk veica čarterreisus Vidusjūrā, bet septembrī atgriezās Rīgā. 2010. un 2011. gadā kuģis atkal tika iznomāts. Kopš 2012. gada tas kalpoja kā peldošā viesnīca. 2015. gadā Tallink prāmi pārdeva. Prāmja konstrukcijā ir izveidotas vairākas atveres. Kuģa aizmugurē tādas ir divas, bet priekšpusē viena, kas paredzētas kravas un vieglām automašīnām. Tas padara ļoti ērtu uzbraukšanu un nobraukšanu no prāmja. Micke Asklander. «M/S Viking Song (1980)». Fakta om Fartyg. Arhivēts no oriģināla, laiks: 2012. gada 20. decembrī. Skatīts: 2009. gada 8. jūlijs. Rīga atjauno satiksmi ar Stokholmu Company website for Regina Baltica