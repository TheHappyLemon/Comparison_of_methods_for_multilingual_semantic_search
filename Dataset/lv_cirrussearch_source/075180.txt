Real Sociedad de Fútbol, S.A.D., biežāk zināms kā Real Sociedad, ir Spānijas futbola klubs no Sansevastjanas, Basku Zemē. Klubs dibināts 1909. gada 7. septembrī un mājas spēles aizvada Anoeta stadionā, kurā ir 32 200 skatītāju vietas. Basku vidē klubs zināms pēc iesaukas Erreala vai txuri-urdin (balti-zilie), no kluba krāsām: zils ar baltām vertikālām svītrām un baltiem šortiem. Kluba nosaukums nozīmē "Karaliskā futbola biedrība". Arī pašas Sansevastjanas pilsētas karogā parādās balta un zila krāsa. Sansevastjanā futbols parādījās 1900. gadu sākumā, kad ar to iepazīstināja studenti un strādnieki, kuri atgriezās no Lielbritānijas. 1904. gadā tika izveidots San Sebastian Recreation Club klubs, un 1905. gadā tas piedalījās Spānijas Karaļa kausa izcīņā. 1905. gada maijā no kluba atdalījās San Sebastian Football Club. 1909. gadā tas pieteicās Karaļa kausam, bet reģistrācijas ierobežojumu dēļ tam nācās startēt zem Club Ciclista de San Sebastian nosaukuma. Šī komanda finālā uzvarēja Club Español de Madrid ar 3-1, iegūstot kausu. Pēc neskaidrību atrisināšanas 1909. gada 7. septembrī tika izveidots Sociedad de Futbol klubs. 1910. gadā Spānijas klubi piedalījās divos konkurējošos kausu turnīros un Sociedad de Futbol piedalījās Copa UECF ar nosaukumu Vasconia de San Sebastian. Tajā pašā gadā karalis Alfonso XIII, kurš izmantoja Sansevastjanu kā vasaras galvaspilsētu, kļuva par kluba patronu, līdz ar to klubs ieguva nosaukumu Real Sociedad de Fútbol. Real Sociedad bija viena no komandām, kura 1928. gadā piedalījās La Liga dibināšanā. Pirmajā tās turnīrā komanda ierindojās ceturtajā vietā un tās spēlētājs Francisko "Pako" Bjensobass kļuva par rezultatīvāko turnīra spēlētāju. Līdz ar Spānijas Otrās Republikas izveidi 1931. gadā komanda mainīja nosaukumu uz Donostia Club de Futbol, bet 1939. gadā pēc Pilsoņu kara atgriezās pie vecā nosaukuma. Komanda pārsvarā ir atradusies uz robežas starp Primera un Segunda divīzijām, 1940. gados komanda izkrita un atkal atgriezās augstākajā līgā septiņas reizes. Šajā laikā komandas vārtsargs bija vēlākais tēlnieks Eduardo Čillida, līdz beidza karjeru savainojuma dēļ. Par veiksmīgāko periodu kluba vēsturē uzskata 1980. gadu sākumu, kad klubs divas sezonas pēc kārtas uzvarēja Spānijas čempionātā. Pirmais čempionu tituls tika izcīnīts 1980.–1981. gada sezonā, kad, iegūstot vienādu punktu skaitu ar Madrides "Real", komanda ierindojās 1. vietā, jo sasniedza labākus rezultātus savstarpējās spēlēs. Nākamājā sezonā Real Sociedad veiksmīgi aizstāvēja čempionu titulu. 1982.–1983. gada sezonā tika sasniegts labākais rezultāts Eirokausos - komanda iekļuva Eiropas Čempionvienību kausa (tagad UEFA Čempionu līga) pusfinālā, kur divu spēļu summā piekāpās Hamburger SV. 1987. gadā komanda otro reizi izcīnīja Spānijas Karaļa kausu. Daudzus gadus Real Sociedad sekoja savu basku sāncenšu Athletic Bilbao praksei sastāvā iekļaut tikai basku spēlētājus. Šī politika tika atmesta, kad 1989. gadā viņi iegādājās Īrijas izlases spēlētāju Džonu Aldridžu no Liverpool. Nākamais liekākais panākums tika izcīnīts 2002.–2003. gada sezonā, kad Real Sociedad kļuva par Spānijas vicečempioniem, piekāpjoties tikai Madrides "Real". Tas ļāva kvalificēties UEFA Čempionu līgai, kur nākamajā sezonā iekļuva astotdaļfinālā. 2006.–2007. gada sezonā komanda ierindojās tikai 19. vietā un bija spiesta atstāt Pirmo divīziju. Taču jau 2010. gada izdevās uzvarēt Otrās divīzijas turnīrā un atgriezties augstākajā līgā. Vēlreiz Čempionu līgai izdevās kvalificēties 2013. gadā, kad grupu turnīrā Real Sociedad ierindojās 4. vietā un izslēgšanas spēlēm nekvalificējās. Atjaunots 2022. gada 23. martā. Spānijas čempionāta Pirmā divīzija (La Liga) Čempioni (2): 1980–81, 1981–82 Vicečempioni (3): 1979–80, 1987–88, 2002–03 Spānijas Karaļa kauss Kausa ieguvēji (3): 1909, 1986–87, 2019–20 Finālisti (5): 1910, 1913, 1928, 1951, 1987–88 Spānijas Superkauss Kausa ieguvēji (1): 1982 Otrā divīzija Čempioni (3): 1948–49, 1966–67, 2009–10 Vicečempioni (2): 1940–41, 1942–43 «Historia del Club 1909-1919». realsociedad.com. Skatīts: 2015. gada 26. oktobrī. «Historia del Club 1919-1929». realsociedad.com. Skatīts: 2015. gada 26. oktobrī. «Spain 1980/81». RSSSF. Skatīts: 2015. gada 26. oktobrī. «UEFA Champions League 1982/83 - History». UEFA.com. Skatīts: 2015. gada 26. oktobrī. «Spain - Cup 1987». RSSSF. Skatīts: 2015. gada 26. oktobrī. «Historia del Club 1999-2008». realsociedad.com. Skatīts: 2015. gada 26. oktobrī. «UEFA Champions League 2013/14 - History - Standings». UEFA.com. Skatīts: 2015. gada 26. oktobrī. Oficiālā kluba vietne (spāņu) (angliski) (basku valodā)