Stīvs Montadors (angļu: Steve Montador; dzimis 1979. gada 21. decembrī, miris 2015. gada 15. februārī) bija kanādiešu hokejists, aizsargs. Profesionāļa karjeru Montadors sāka 1999.—2000. gada sezonas nogalē, kad noslēdza līgumu ar NHL klubu Kalgari "Flames", debitējot tās AHL fārmklubā Sentdžonsas "Flames". 2001. gadā kopā ar klubu Montadors izcīnīja Kaldera kausu. 2001.—02. gada sezonā aizsargs aizvadīja 11 spēles arī Kalgari "Flames" rindās, taču NHL spēja nostiprināties vien 2003.—04. gada sezonā. 2005.—06. gada sezonas pirmajā pusē Montadors tika aizmainīts uz Floridas "Panthers" vienību, tās sastāvā spēlējot līdz pat 2008. gada vasarai. Aizsargs noslēdza viena gada līgumu ar Anahaimas "Ducks", taču jau pavisam drīz tika aizmainīts uz Bostonas "Bruins". No 2009. līdz 2011. gadam spēlēja Bufalo "Sabres", tad sezonu aizvadīja Čikāgas "Blackhawks", taču 2012.—13. gada sezonā, kad "Blackhawks" izcīnīja Stenlija kausu, Montadors visu sezonu aizvadīja tās AHL fārmklubā Rokfordas "IceHogs". 2013.—2014. gada sezonu aizvadīja KHL klubā Zagrebas "Medveščak". Miris 2015. gadā. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)