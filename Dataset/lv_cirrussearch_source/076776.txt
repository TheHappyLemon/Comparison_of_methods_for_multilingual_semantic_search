Niko Klauss Pēteri Kapanens (somu: Niko Klaus Petteri Kapanen; dzimis 1978. gada 29. aprīlī) ir somu hokejists, centra uzbrucējs, Somijas hokeja izlases dalībnieks. Pašlaik (2016) Kapanens spēlē SM līgas kluba Hemēnlinnas HPK sastāvā. Savu profesionālā spēlētāja karjeru Kapanens uzsāka 1995. gadā, kad pievienojās SM līgas klubam HPK, kura rindās aizvadīja piecas sezonas, līdz 2000. gadam, kad pievienojās Turku TPS vienībai, kuras rindās 2000.—01. gada sezonā kļuva par Somijas čempionu. 1998. gada NHL draftā viņu ar kopējo 173. numuru izvēlējās Dalasas "Stars". 2001. gadā Kapanens devās uz Ziemeļameriku, kur lielāko daļu sezonas aizvadīja AHL klubā Jūtas "Grizzlies", kurš ir Dalasas "Stars" fārmklubs, bet "Stars" sastāvā Niko aizadīja vien deviņas spēles. Nākamajās divās sezonās Kapanens bija nostiprinājies "Stars" rindās. 2004.—05. gada NHL sezonas lokauta laikā Kapanens spēlēja Šveices hokeja līgas kluba EV Zug rindās, taču tad atgriezās Dalasas "Stars". Pēc 2005.—06. gada sezonas noslēguma Kapanens tika aizmainīts uz Atlantas "Thrashers" vienību, taču nākamajā vasarā ar viņu līgumu parakstīja Fīniksas "Coyotes", kuras rindās Kapanens spēlēja arī 2007.—08. gada sezonā. 2008. gada vasarā Niko pārcēlās uz Eiropu, pievienojoties KHL klubam Kazaņas "Ak Bars", nākamajās divās sezonās kluba sastāvā izcīnot Gagarina kausu. 2013.—14. gada sezonā kopā ar Prāgas "Lev" sasniedza Gagarina kausa finālu, tajā gan septiņās spēlēs piekāpjoties Magņitogorskas "Metallurg". Vasarā, pēc "Lev" dalības atsaukšanas no KHL, pievienojās Helsinku "Jokerit" rindām. "Jokerit" rindās aizvadīja divas sezonas, abās pildot komandas kapteiņa funkcijas, bet tad, 2016. gada jūnijā, atgriezās Hemēnlinnas HPK rindās. Somijas izlases rindās spēlējis desmit Pasaules čempionātos, izcīnot vienu zelta, divas sudraba un divas bronzas medaļas, kā arī 2006. un 2010. gada olimpiskajās spēlēs, 2006. gadā izcīnot sudraba, bet 2010. gadā — bronzas medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)