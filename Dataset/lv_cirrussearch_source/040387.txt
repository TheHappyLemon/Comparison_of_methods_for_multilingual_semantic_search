Venera, Kupidons, Muļķība un Laiks (saukta arī par Veneras un Kupidona alegoriju un Veneras triumfu) ir alegoriska glezna, kuras autors ir florenciešu mākslinieks Anjolo Bronzino. Tā pašlaik atrodas Nacionālajā galerijā, Londonā. Ap 1546. gadu Bronzino saņēma pasūtījumu, lai izveidotu gleznu, kas kļuva pazīstama ar nosaukumu "Venera, Kupidons, Muļķība un Laiks". Tā parāda ambivalenci, erotiku un neskaidros attēlus, kas bija raksturīgi manierisma periodam un Bronzino skolotājam Pontormo. Gleznu varētu būt pasūtījis Kozimo I de' Mediči, Toskānas lielhercogs, vai Franšesko de' Rosi, lai dāvinātu to Francijas karalim Fransuā I. Džordžo Vazāri aprakstījis, ka tā tika sūtīta karalim Fransuā, tomēr viņš nav norādījis, kurš to sūtīja. Erotiskais attēls būtu iederējies tajā laikā Francijas un Mediči galmā valdošajai gaumei. Pastiprinātā uzmanība tekstūrām un bagātībai atbilst Bronzino aristokrātiskajai patronāžai. Napoleons Bonaparts šo gleznu aizveda no Parīzes uz Vīni, kur 1813. gadā Johans Keglevičs to iegādājās no grāfa Franca Vencela fon Kaunica-Rītberga. Kopš 1860. gada tā atradusies Londonā. Veneras tēlu var salīdzināt ar vērtīgu priekšmetu (piemēram, marmora statuju) greznā vidē, iekārojamu viņas nepieejamības dēļ. Šajā lielajā, neparasti aukstajā kompozīcijā, kas ir apzināti veidota pretkustību satikšanās punktā, lielākais darbs ir ieguldīts seju detalizācijā. Bronzino, pazīstams galvenokārt kā portretists, radījis vairākus rūpīgi noformētus Mediči ģimenes portretus. Gleznas klaustrofobiskajā priekšplānā ir vairāki tēli, kuru identitāte ir bijusi plašu zinātnisku diskusiju tēma. Reizēm gleznu sauc arī par "Veneras triumfu". Tomēr tās nozīme joprojām ir nenoteikta. Kupidons līdz ar viņa māti (Veneru) un pa labi esošais kailais putto tiek izkārtoti tipiskā manierisma figura serpentinata formā. Abi galvenie tēli ir viegli identificējami pēc to īpašībām kā Venera un Kupidons. Piemēram, Venera tur zelta ābolu, kuru viņa ieguva Parisa sprieduma rezultātā, kamēr Kupidonam ir raksturīgie spārni un bultu maks. Abi tēli ir kaili, tos izgaismo starojoši balta gaisma. Kupidons glāsta savas mātes kailās krūtis un skūpsta viņas lūpas. Tiek uzskatīts, ka bārdainais plikgalvainais tēls augšdaļā pa labi ir Laiks, saistot to ar smilšu pulksteni aiz viņa. Viņš savu labo roku izstiepis uz sāniem. Šo žestu ir grūti interpretēt; tas varētu būt mēģinājums aizkavēt tēlu gleznas kreisajā malā no Veneras un Kupidona incesta darbību aizklāšanas ar zilu drānu, kas nodala tēlus priekšplānā no tiem, kas fonā. Daudzi pētnieki uzskata, ka viņa žests izsaka "Laiks ir galīgs un nekad neuzzināsi, kad tas beigsies." Tēls iepretim Laikam, kurš arī saķēris drānu, parasti tiek saukts par Mūžīgo aizmirstību, jo viņa seja ir kā maska un acīs trūkst būtības. Šī tēla maskai līdzīgo seju pastiprina divas īstas maskas apakšējā labajā stūrī. No Veneras un Kupidona pa labi redzama Muļķība. Pārējo tēlu identitāte ir vēl neskaidrāka. Vecā sieviete, kas plēš savus matus, tiek saukta par Skaudību, lai gan daži uzskata, ka viņa attēlo sifilisa postošās sekas (neprātīgas dzimumtieksmes rezultāts). Radība labajā pusē aiz Muļķības ar meitenes seju un nesakarīgas, groteskas formas ķermeni, kreisajā rokā turot bišu vaska šūnas un labajā aiz muguras slēpjot skorpiona dzeloni, varētu attēlot Baudu un Krāpšanu. Tomēr par šīm identifikācijām nav vienprātības. Kāja gleznas kreisajā apakšējā stūrī ir par pamatu Monty Python ainām par Kupidona kāju. Daļa gleznas (Venera un Kupidons) izmantota Enigma singla Principles of Lust noformējumam. https://beckchris.wordpress.com/visual-arts/best-works-of-art-of-all-time-the-critics-picks/; Make Lists, Not War. https://beckchris.wordpress.com/visual-arts/art-history-101-part-one-30000-bce-1599/; Make Lists, Not War; pārbaudes datums: jūnijs 2020. «bronzino-an-allegory-with-venus-and-cupid». www.nationalgallery.org.uk. Arhivēts no oriģināla, laiks: 2017. gada 3. decembrī. Skatīts: 2015. Wiens lebende Schriftsteller, Künstler und Dilettanten im Kunstfache: dann Bücher-, Kunst- und Naturschätze und andere Sehenswürdigkeiten dieser Haupt- und Residenz-Stadt : ein Handbuch für Einheimische und Fremde, Seite 319, Franz Heinrich Böckh, Bauer, Wien 1821. The masters of mannerism, Museum of fine arts Budapest, page 29, Szépművészeti Múzeum (Hungary), Marianne Haraszti-Takács, Taplinger Pub. Co., New York 1968. «Judgement of Paris». www.theoi.com. Skatīts: November 2014. Aphrodite equals Venus «Peter Paul Rubens | The Judgement of Paris | NG194 | National Gallery, London». www.nationalgallery.org.uk (angļu). Skatīts: 2017-11-17. The National Gallery. 2001. An Allegory with Venus and Cupid Arhivēts 2008. gada 25. maijā, Wayback Machine vietnē. 'Fraude' as interpreted by Erwin Panofsky, Studies in Iconology, Harper Torchbooks (New York, Harper and Row, 1962), pp. 86–91 (originally pub. by Oxford University Press, 1939). «Bronzino's An Allegory with Venus and Cupid». Smarthistory at Khan Academy. Arhivēts no oriģināla, laiks: 2014. gada 25. novembrī. Skatīts: 2013. gada 25. septembris. The Life Of Python, A&E Home Video, 1999 Vikikrātuvē par šo tēmu ir pieejami multivides faili. Skatīt: Venera, Kupidons, Muļķība un Laiks. Eseja par šo gleznu no grāmatas Beauty and Terror, autors Brian A. Oard Arhivēts 2017. gada 6. janvārī, Wayback Machine vietnē.