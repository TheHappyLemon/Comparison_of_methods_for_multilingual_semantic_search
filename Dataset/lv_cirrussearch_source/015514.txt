2012.—2013. gada NHL lokauts bija Nacionālās hokeja līgas lokauts, kas sākās 2012. gada 16. septembrī, saistību zaudējot iepriekš parakstītajam līgas vadības un līgas spēlētāju asociācijas kolektīvajam līgumam. Lokauts tika pārtraukts 2013. gada 6. janvārī. Klubu īpašnieki sākotnēji vēlējās samazināt spēlētāju ienākumus līdz 57 procentiem no kluba kopējiem ieņēmumiem, ierobežot atļautos līgumu garumus, likvidēt algu arbitrāžas tiesu un mainīt brīvo aģentu noteikumus. Sākotnēji spēlētājiem tika piedāvāts saņemt 46 procentus no kluba kopējiem ieņēmumiem, taču šo priekšlikumu spēlētāju asociācija noraidīja. 16. oktobrī Gērijs Betmens piedāvāja ienākumus dalīt uz pusēm, taču uz to spēlētāju asociācija atbildēja ar trim priekšlikumiem no savas puses. Līdz ar NHL lokauta sākumu liela daļa līgas spēlētāju izvēlējās spēlēt Amerikas hokeja līgā vai kādā no Centrālās hokeja līgas klubiem, taču pietiekami daudzi hokejisti izvēlējās spēlēt dažādās Eiropas hokeja līgās. Tuvojoties NHL lokautam, uzreiz vairākas vadošās Eiropas hokeja līgas ieviesa dažādus ierobežojumus (KHL, SM līga) vai pat aizliegumus (Elitsērija) slēgt īstermiņa līgumus ar NHL spēlētājiem. Uzskaitījums ar spēlētājiem, kas lokauta laikā spēlēja Eiropā: