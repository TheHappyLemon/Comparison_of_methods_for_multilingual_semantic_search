Rūsganā blizme (latīņu: Blysmus rufus) ir grīšļu dzimtas suga. Savvaļā tā ir sastopama Pola tuvumā: Lielbritānijā, Baltijas jūras valstīs, kā arī Kanādas piekrastē gar Atlantijas okeānu. Latvijā rūsganā blizme reti ir sastopama Baltijas jūras un Rīgas līča piekrastē. Suga ir ierakstīta Baltijas jūras reģiona Sarkanajā grāmatā un Latvijas Sarkanajā grāmatā 2. kategorijā. Rūsganā blizme ir daudzgadīgs, 20-70 cm garš lakstaugs. Tam ir cilindrisks stublājs, uz tā ir dažas līdz 0,2 cm šauras, renesveidīgas lapas, kas parasti ir manāmi īsākas nekā stublājs. Seglapa ir īsāka nekā ziedkopa. Stublāja galā divrindu vārpā ir saliktas 4-8 vārpiņas. Vārpiņas segplēksne ir tumšbrūna, noapaļota, aptuveni 0,5 cm plata. Auglis ir dzeltens, 0,3-0,4 cm garš riekstiņš, tā apziedņa matiņi ir īsāki nekā riekstiņš vai dažreiz to nav vispār. Zied jūnijā. «rūsganā blizme - Blysmus rufus (Huds.) Link - Augi - Latvijas daba». www.latvijasdaba.lv. Skatīts: 2022-05-11.