Kembridžbeja (angļu: Cambridge Bay) vai Ikaluktūtiaka (inuinnaktuna: Iqaluktuuttiaq, inuītu: ᐃᖃᓗᒃᑑᑦᑎᐊᖅ — ‘laba zvejas vieta’) ir inuitu ciems Kanādā, Nunavutas teritorijā, Kitirmiutas reģiona centrs. Izvietojusies Viktorijas salas dienvidaustrumos Kembridžas līča krastā. Nozīmīgs reģiona transporta un pētniecības centrs; šeit atrodas Kanādas Augstās Arktikas pētniecības centrs, lidosta, komunikāciju centrs. Reģions bijis apdzīvots vismaz 4000 gadu tālā senatnē. 19. gadsimtā un 20. gadsimta sākumā salas dienvidu krastā medīja un zvejoja tā dēvēto «vara inuitu» saimes, bet pastāvīgas apmetnes neveidoja. Mūsdienu apdzīvotā vieta sāka veidoties 1921. gadā pie līča, kas nosaukts britu karaļa Džordža III dēla prinča Adolfusa, Kembridžas hercoga vārdā. Vecajā ciema vietā līča austrumu krastā sākotnēji tika izveidots Kanādas Karaliskās jātnieku policijas postenis un Hudson's Bay Company faktorija. 1947. gadā uzbūvēja LORAN staciju ar 189 m augstu torni (nojaukts 2014. gadā). 1954. gadā uzbūvēta mūra katoļu baznīca. 1955. gadā Kembridžbejā izveidoja Tālās agrīnās brīdināšanas līnijas (Distant Early Warning Line', DEW) staciju. Militārās struktūras kalpoja par grūdienu ciema izaugsmei. 1960. gados ciemu pārcēla uz tagadējo vietu līča pretējā krastā. 1984. gadā piešķirts oficiāls ciema statuss, bet kopš 2011. gada Kembridžbeja ir reģiona centrs. Kembridžbejā ir sākumskola, vidusskola, Arktikas koledžas filiāle, slimnīca, sporta centrs, veikali, pasts, policijas iecirknis, viesnīcas, katoļu, anglikāņu un pentekostu baznīcas, muzejs. Elektrību nodrošina dīzeļelektrostacija. CANADIAN HIGH ARCTIC RESEARCH STATION CBC News. Last call for tallest tower in western Nunavut Vikikrātuvē par šo tēmu ir pieejami multivides faili. Skatīt: Kembridžbeja.