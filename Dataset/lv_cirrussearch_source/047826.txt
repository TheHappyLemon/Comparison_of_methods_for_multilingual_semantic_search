Brendans Džeimss Freizers (angļu: Brendan James Fraser; dzimis 1968. gada 3. decembrī) ir ASV un Kanādas teātra un kino aktieris. Freizers dzimis ASV, Indianapolisā, bet, tā kā viņa tēvs bija atbildīgais par ārzemju sakariem Kanādas valdības Tūrisma birojā, viņa ģimene bieži mainīja dzīvesvietu. Brendans dzīvojis dažādās vietās ASV, Kanādā un Eiropā. Freizers studējis Augškanādas Koledžā Toronto (Upper Canada College in Toronto) un Sietlas Korniša Mākslas koledžā (Acting at Seattle's Cornish College of the Arts). 1998. gada 27. septembrī Freizers apprecēja Aftonu Smitu, viņiem ir trīs bērni. Freizera hobijs ir fotografēšana. Freizera kino debija bija epizodiska loma filmā Dogfit (1991). Pirmā nozīmīgā loma sekoja jau 1992. gadā filmā Encino Man. Tajā pašā gadā viņš piedalījās filmā, kurā tēloja arī lielākā mēroga zvaigznes (Mets Deimons, Bens Afleks, Kriss O'Donels): "Skolas saites" (School Ties). 1997. gadā Brendans Freizers izpelnījās vispārēju popularitāti, atveidojot galveno lomu komēdijā "Džordžs no džungļiem". Nozīmīgas ir arī lomas filmās "Mūmija" (1999) un "Mūmija atgriežas" (2001). 2008. gada augustā iznāca trešā filma, kurā Freizers tēlo Riku O'Konelu: "Mūmija: Pūķa imperatora kapenes" (The Mummy: Tomb of the Dragon Emperor). Freizers ir arī teātra aktieris, 2001. gadā viņš spēlēja nozīmīgu lomu kādā no Londonas Vestenedas teātriem T. Viljamsa lugā "Kaķis uz nokaitēta skārda jumta". 2005. gadā Freizers saņēma Ekrāna aktieru ģildes balvu kategorijā "Labākais tēlojums kinofilmā" par lomu filmā "Sadursme". 2023. gadā saņēma Amerikas Kinoakadēmijas balvu "Labākais aktieris galvenajā lomā" par lomu filmā "Valis" (2022). Vikikrātuvē par šo tēmu ir pieejami multivides faili. Skatīt: Brendans Freizers. IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski)