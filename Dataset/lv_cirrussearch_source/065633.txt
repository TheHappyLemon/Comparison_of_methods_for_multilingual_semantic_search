Ugunsdzēsības kuģis (fireboat - angļu val.) ir specializēts kuģošanas līdzeklis ar sūkņiem un ūdens lielgabaliem, kurš paredzēts cīņai ar piekrastes un kuģu ugunsgrēkiem. Apvienotajā Karalistē ugunsdzēsības kuģus dēvē par ugunsdzēsības laivām (fire-float - angļu val.). Pirmie ugunsdzēsības kuģi parādījās 19. gadsimta vidū un tie bija ar ugunsdzēsības aprīkojumu apgādāti velkoņi. Mūsdienās tiek ekspluatēti gan vecāki, pārbūvēti velkoņi, gan moderni ugunsdzēsības kuģi, kuri vairāk atgādina jūrai paredzētos kuģus. Dažas pārvaldes savus daudzfunkciju kuģus dēvē par ugunsdzēsības kuģiem. Tos bieži izmanto ugunsgrēku dzēšanai piestātnēs un pret ostas akvatoriju vērstajās noliktavu daļās, jo ar šiem kuģiem var tieši dzēst būvju nesošās konstrukcijas. Tā kā sūknēšanai izmanto zem korpusa esošo ūdeni, tā pieejamība nav ierobežota. Ugunsdzēsības kuģus var izmantot arī, lai sniegtu atbalstu krasta ugunsdzēsējiem, ja ūdens pieejamība ir ierobežota vai nav vispār, piemēram, zemestrīcei sabojājot maģistrālos ūdens cauruļvadus. Tā notika Sanfrancisko pēc 1989. gada Lomas - Prietas zemestrīces (Loma Prieta - angļu val.). Daži modernie ugunsdzēsības kuģi spēj sūknēt desmitiem tūkstošu litru ūdens minūtē. Piemēram, Losandželosas ugunsdzēsības pārvaldes (Los Angeles Fire Department - angļu val.) otrais ugunsdzēsības kuģis Warner Lawrence spēj suknēt 2,4 m3/s līdz pat 122 m augstumā. Sabiedrība ugunsdzēsības kuģus visbiežāk redz demonstrējot ūdens sūkņu darbu ar lieliem visos virzienos vērstiem ūdens strūklu veidotiem lokiem. Visbiežāk tas notiek sagaidot ierodamies floti vai vēsturiskus kuģus. Dažkārt ugunsdzēsības kuģus izmanto, lai ugunsdzēsējus, neatliekamās medicīnas ārsta palīgus un ārstus kopā ar to aprīkojumu nogādātu uz salām vai citiem kuģiem. Dažus var izmantot kā ledlaužus, piemēram, Čikāgas ugunsdzēsības pārvaldes (Chicago Fire Department - angļu val.) kuģis Victor L. Schlaeger var lauzt 20 līdz 30 cm biezu ledu. Tie var pārvadāt ūdenslīdējus un virsūdens glābējus. Kuģu pasažierus nelaimes gadījumā var nocelt ar dažāda veida glābšanas kuģiem, tajā skaitā ugunsdzēsības kuģiem. Glābšanas kuģus var izmantot arī naftas un ķīmiskā piesārņojuma savākšanai upēs, ezeros un jūrās. Piemēram, Helsinku glābšanas pārvaldes (Helsinki Rescue Department - angļu val.) rīcībā ir dažāda tipa kuģošanas līdzekļi ugunsgrēku dzēšanai, glābšanai un naftas piesārņojuma savākšanai. Ugunsgrēku dzēšanā, glābšanas darbos un neatliekamās medicīniskās palīdzības sniegšanai izmanto arī hidrokopterus, cieta korpusa piepūšamās laivas, ventilatora laivas un pat kuģus uz gaisa spilvena un helikopterus. Pilsētas ar ugunsdzēsības kuģiem parasti ir izvietotas pie lielām ūdenstilpēm un tām ir ostas. Mazākas ugunsdzēsības pārvaldes, kurām nav lielu resursu, izmanto cieta korpusa piepūšamās laivas vai arī citu glābšanas organizāciju (neatliekamās medicīniskās palīdzības, krasta apsardzes, bruņoto spēku) kuģošanas līdzekļus. Pirmās rakstveida ziņas par ugunsdzēsības laivas būvi ir no 1765. gada, kad tādu uzbūvēja Londonas ugunsgrēku apdrošināšanas sabiedrībai Sun (Sun Fire Insurance Company - angļu val.). Tas bija rokas sūknis mazā laivā, kuru uz ugunsgrēka vietu airēja tās komanda. Līdzīgu kuģošanas līdzekli imperiālajam ugunsgrēku apdrošināšanas birojam (Imperial Fire Insurance Office - angļu val.) Bristolē, 1780. gados uzbūvēja Džeimss Hilhauzs (James Hillhouse - angļu val.). Visus ugunsdzēsības darbus Bristolē veica vai nu privātas apdrošināšanas sabiedrības, vai arī ostas uzņēmums (Docks Company - angļu val.), līdz 1876. gadā kā policijas struktūrvienība tika izveidota Bristoles ugunsdzēsības brigāde. Ņujorkā, sākot no 1809. gada, jūras ugunsgrēku dzēšanā izmantoja mazu laivu ar rokas sūkni. 19. gadsimta vidū sāka parādīties pašgājējas, tvaika ugunsdzēsības laivas. 1866. gadā Ņujorkas ugunsdzēsības pārvalde (Fire Department of the City of New York (FDNY) - angļu val.) iznomāja glābšanas velkoni John Fuller kā pilsētas pirmo pašgājēju ugunsdzēsības kuģi. Pirms John Fuller, sākot no 1700. gadu beigām, FDNY izmantoja uz baržām un lielām airu laivām uzstādītus rokas sūkņus. Pirmos ar nolūku būvētos tvaika kuģus ieviesa Bostonas ugunsdzēsības pārvalde (William F. Flanders) un FDNY (William F. Havenmeyer) attiecīgi 1873. un 1875. gadā. Pirmais Eiropas ugunsdzēsības kuģis bija Bristoles Fire Queen, kuru 1884. gadā uzbūvēja Londonas uzņēmums Shand Mason & Co darbam pilsētas ostā. 16,61 m garais peldlīdzeklis bija apgādāts ar trīs cilindru tvaika sūkni, kurš ar ūdeni apgādāja divas lielas ugunsdzēsības šļūteņu spoles; vienu no tām 1900. gadā nomainīja pret ūdens monitoru jeb lielgabalu. Fire Queen ekspluatēja līdz 1922. gadam. Abram S. Hewitt – FDNY (Ņujorka). Ekspluatēts no 1903. līdz 1958. gadam, izņemts no ekspluatācijas un pamests kuģu kapsētā Witte (Witte Marine Scrapyard - angļu val.) Rozivillā, Steitenailendā; Deluge – ugunsdzēsības kuģis/velkonis (Ņūorleāna). Izņemts no ekspluatācijas; Duwamish – Sietla. Būvēts 1909. gadā. Izņemts no ekspluatācijas; Edward M. Cotter – ugunsdzēsības kuģis/ledlauzis (Bufalo). Aktīvs. Vecākais joprojām ekspluatētais ugunsdzēsības kuģis; Fireboat No. 1 – Takoma. Izņemts no ekspluatācijas; Fireboat 85 - Kalifornijas štata Kontra - Kostas apgabala uguns aizsardzības iecirknis (Contra Costa County Fire Protection District - angļu val.). Izvietots 8. bataljonā, Pitsburgas jahtu ostā; Fire Fighter – Ņujorka. 1938. g.; Fire Fighter II – FDNY (Ņujorka). 2010. g. Savienoto Valstu lielākais ugunsdzēsības kuģis. Aktīvs; Governor Irwin – ugunsdzēsības kuģis/velkonis (Sanfrancisko). Ekspluatēts no 1878. līdz 1909. gadam. Ugunsdzēsības kuģis piedalījās 1906. gada Sanfrancisko zemestrīces un tai sekojošā ugunsgrēka seku likvidācijā. Izņemts no ekspluatācijas un sagriezts metāllūžņos; Governor Markham – ugunsdzēsības kuģis/velkonis (Sanfrancisko). Ugunsdzēsības kuģis piedalījās 1906. gada Sanfrancisko zemestrīces un tai sekojošā ugunsgrēka seku likvidācijā. Izņemts no ekspluatācijas un sagriezts metāllūžņos; Hoga – ASV Jūras kara flotes ugunsdzēsības kuģis/velkonis (Pērlhārbora, vēlāk Oklenda). Ekspluatēts no 1940 līdz 1996. gadam. Piedzīvoja uzbrukumu Pērlhārborai. Izņemts no ekspluatācijas un notiek tā restaurācija par muzejkuģi; John Fuller – tvaika glābšanas velkonis (Ņujorka). 1866. gadā kuģim bija 7 571 l/min sūknis un ugunsdzēsības šļūtene. Tiek uzskatīts par pirmo moderno ugunsdzēsības kuģi; John Kendall – Detroita. Detroitas upes tvaika ugunsdzēsības kuģis no 1930. līdz 1976. gadam. Izņemts no ekspluatācijas, sagriezts metāllūžņos; John J. Harvey – Ņujorka. Ekspluatēts no 1931. līdz 1959. gadam. Īslaicīgi atjaunots aktīvajā dienestā 2001. gada 11. septembrī. Izņemts no ekspluatācijas, muzejkuģis; Massey Shaw – Londona, Anglija. Apkalpoja Londonas ugunsdzēsības brigādi. Denkerkas evakuācijas laikā bija viens no Denkerkas mazajiem kuģiem, kuri evakuēja karavīrus. Izņemts no ekspluatācijas; Phoenix – Sanfrancisko. Aktīvs; Pyronaut – pietauvots Bristoles industriālajā muzejā (Bristole, Anglija). Izņemts no ekspluatācijas; Ralph J. Scott – Losandželosa. Izņemts no ekspluatācijas; Sir Alexander Grantham – Honkonga. Izņemts no ekspluatācijas; St. Mungo – Glāzgova. Izņemts no ekspluatācijas; Three Forty Three – FDNY (Ņujorka). 2009. g. Kopā ar savu dvīņu kuģi Fire Fighter II ir Savienoto Valstu lielākais ugunsdzēsības kuģis. Aktīvs; Thomas D'Alesandro – Baltimora. Ekspluatēts no 1956. līdz 2016. gadam. Izņemts no ekspluatācijas; Warner Lawrence – Losandželosa. Aktīvs; William F. Flanders – Bostona. 1873. g.; William F. Havenmeyer – Ņujorka. Ekspluatēts no 1875. līdz 1901. gadam. Izņemts no ekspluatācijas; William Lyon Mackenzie – Toronto, Kanāda. Aktīvs; William O. Bird II – Sendaskī (Sandusky - angļu val.) ugunsdzēsības pārvalde (Sendaskī). Aktīvs; USS Active – ASV Jūras kara flotes ugunsdzēsības kuģis/velkonis. Ekspluatēts no 1888. līdz 1945. gadam. Ugunsdzēsības kuģis piedalījās 1906. gada Sanfrancisko zemestrīces un tai sekojošā ugunsgrēka seku likvidācijā. Izņemts no ekspluatācijas un sagriezts metāllūžņos; USS Fortune – ASV Jūras kara flotes ugunsdzēsības kuģis/velkonis. Ekspluatēts no 1865. līdz 1922. gadam. Ugunsdzēsības kuģis piedalījās 1906. gada Sanfrancisko zemestrīces un tai sekojošā ugunsgrēka seku likvidācijā. Izņemts no ekspluatācijas un sagriezts metāllūžņos; USS Leslie – 1861. gada ASV Armijas/Jūras kara flotes ugunsdzēsības kuģis/velkonis. Ugunsdzēsības kuģis piedalījās 1906. gada Sanfrancisko zemestrīces un tai sekojošā ugunsgrēka seku likvidācijā. Izņemts no ekspluatācijas un sagriezts metāllūžņos. Ugunsdzēsības kuģus parasti ekspluatē ugunsdzēsības pārvaldes vai brigādes, bet tos var izmantot arī citas valsts iestādes vai bruņotie spēki: Japānas Krasta apsardze – 9; 230 patruļkuģi ar ūdens lielgabaliem vai ugunsdzēsības atbalsta sistēmām; ASV Krasta apsardze Kanādas Karaliskās jūras kara flotes palīgflotes Fire klases ugunsdzēsības kuģi - 2: CFAV Firebird (YTR 561); CFAV Firebrand (YTR 562). Honkongas ugunsdzēsības dienests (Hong Kong Fire Service (HKFS) — angļu val.) Delgado J. Duwamish Fireboat National Historic Landmark Study National Park Service. Skatīts: 2023. gada 12. februārī Ockershausen J., Stambaugh H., Kelly S. Fireboats: Then and Now United States Fire Administration, 2003. 1. lpp. O'Boyle S. Abram S. Hewitt Oboylephoto.com. Skatīts: 2023. gada 16. februārī Fireboats: Governor Irwin San Francisco Fire Department Museum. Skatīts: 2023. gada 16. februārī Starratt W. Two Fireboats Save the Waterfront Bay Crossings 2006. gada 4. aprīlis. Skatīts: 2023. gada 16. februārī Savienoto Valstu kuģis (United States Ship (USS) — angļu val.) Navy Firefighting Operations The Museum of the City of San Francisco. Skatīts: 2023. gada 16. februārī Services Performed by the Flagship Chicago During Conflagration in San Francisco, California, And Operations of the Navy in Control of the Sixth District (Water Front) of the City The Museum of the City of San Francisco. Skatīts: 2023. gada 16. februārī Kanādas spēku palīgkuģis (Canadian Forces Auxiliary Vessel (CFAV) — angļu val.) 1931. gada maija žurnāla "Popular mechanics" raksts "Smoke Eaters On the Water" par tā laika Ņujorkas ugunsdzēsības kuģiem (angliski) 1937. gada augusta žurnāla "Popular mechanics" raksts "Diesel Fire Boat Shoots Seventeen Streams" par Čikāgas ugunsdzēsības pārvaldes ugunsdzēsības kuģi Fred A. Busse (angliski)