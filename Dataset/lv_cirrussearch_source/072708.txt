Kristofers Roberts "Kriss" Prongers (Christopher Robert "Chris" Pronger; dzimis 1974. gada 11. oktobrī Draidenā, Kanādā) ir bijušais hokejists, aizsargs. Karjeras laikā aizvadījis 1167 spēles Nacionālajā hokeja līgā, 2007. gadā izcīnījis Stenlija kausu. Kanādas hokeja izlases rindās kļuvis par divkārtēju olimpisko čempionu. 2015. gadā uzņemts Hokeja slavas zālē, neformālā Trīs zeltu kluba biedrs. Krisu Prongeru 1993. gada NHL draftā ar kopējo otro numuru izvēlējās Hārtfordas "Whalers". Nākamajā sezonā viņš "Whalers" sastāvā aizvadīja 81 spēli un tika iekļauts sezonas labāko NHL debitantu izlasē. Taču ārpus laukuma viņš iekūlās dažādās nepatikšanās — tika arestēts par braukšanu dzērumā un iesaistījās kādā kautiņā. Pēc otrās Hārtfordā aizvadītās sezonas viņš 1995. gadā tika aizmainīts uz Sentluisas "Blues" pret Brendonu Šanahenu. "Blues" komandas galvenais treneris tolaik bija Maiks Kīnans, kuram raksturīgs savdabīgs trenēšanas stils. Bieži tiek uzsvērts, ka tieši Kīnanam bijusi liela loma K. Prongera audzināšanā un sagatavošanā pieaugušo hokejam, jo tieši Sentluisā hokejists sācis progresēt visstraujāk.[nepieciešama atsauce] Pēc 2004.—2005. gada sezonas NHL lokauta Prongers tika aizmainīts uz Edmontonas "Oilers", kas par aizsargu atdeva trīs spēlētājus: Ēriku Brūeru, Džefu Voivitku un Dagu Linču. Darījums notika, jo Sentluisas "Blues" nācās iekļauties jaunajos noteikumos par algu griestiem. "Oilers" ar Prongeru noslēdza ilgtermiņa līgums uz pieciem gadiem par 6,25 miljoniem dolāru gadā. 2007. gadā viņš NHL kluba Anahaimas "Ducks" rindās izcīnīja Stenlija kausu, un sākot ar 2007.—2008. gada sezonu bija arī komandas kapteinis. No 2009. līdz 2012. gadam Prongers spēlēja Filadelfijas "Flyers" rindās. Savas NHL karjeras laikā Prongers ir saņēmis daudzus apbalvojumus, tādēļ tiek uzskatīts par vienu no labākajiem līgas aizsargiem.[nepieciešama atsauce] Prongers ir divreiz piedalījies NHL Visu zvaigžņu spēlē, pa vienai reizei saņēmis Norisa balvu un Hārta balvu. Kanādas izlases sastāvā piedalījies 1998. (4. vieta), 2002. (zelts), 2006. (4. vieta) un 2010. gada ziemas olimpiskajās spēlēs (zelts). Oficiālā tīmekļa vietne (angliski) Olympedia profils (angliski) Eliteprospects profils (angliski) Internet Hockey Database profils (angliski) NHL profils (angliski) Hockey-Reference profils (angliski)