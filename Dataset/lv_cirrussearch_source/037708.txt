Sumatras kūdras purvu zivtiņa (Paedocypris progenetica) ir kūdras purvu zivtiņu dzimtas (Paedocyprididae) vismazākā zivs pasaulē, kas ir arī viens no mazākajiem mugurkaulniekiem pasaulē. Tā ir endēma Sumatras zivju suga, kas mājo izteikti skābos tropu kūdras purvos un lēni plūstošās purvūdeņu tērcēs. Sumatras kūdras purvu zivtiņa ir ļoti maziņa. Tās garums ir 7,9—10,3 mm. No mugurkaulniekiem par to mazāka ir tikai Papua-Jaungvinejā dzīvojošā Amau vardīte (Paedophryne amauensis), kuras ķermeņa garums ir 7—8 mm. Pieaugusi Sumatras kūdras purvu zivtiņa ir apmēram vienāda ar lielu odu. Sumatras kūdras purvu zivtiņa ir slaida un tās ķermenis ir caurspīdīgs, kuram cauri var redzēt mugurkaulu un iekšējos orgānus. Šai sugai ir raksturīgs dzimumu dimorfisms. Tēviņam pirms vēdera spurām atrodas keratīna spilventiņš, kas izskatās kā mezgliņš. Turklāt tēviņa vēdera spuras anatomiski piemērotas tam, lai satvertu un cieši noturētu mātīti nārsta laikā. Vēdera spurām ir spēcīgi muskuļi, kas spēj aptvert matītes ķermeni. Ir arī alternatīvs skaidrojums šādam vēdera spuru satvērienam — tēviņš ar spuru palīdzību manipulē ar ikriem, kamēr tos apaugļo. Mātītei vēdera spuras samazinātas vai to nav vispār, kā arī pirms anālās spuras atrodas neliela kabatiņa, ieloce. Abiem dzimumiem uz vēdera, ādas dziļākajos slāņos, ir nelielas hromatoforas, kas izskatās kā smalku, melnu punktiņu rindas (3—5). Tās sākas pie rīkles un beidzas pie anālās atveres, šķērsojot arī tēviņa keratīna mezgliņu. Uz lūpām ir daži pigmentēti laukumi. Zivtiņa ir tika maziņa, ka tai nav attīstīti vairāki mugurkaulniekiem raksturīgi orgāni, piemēram, galvas smadzenes neaizsargā kaulaudu galvaskauss. Sumatras kūdras purvu zivtiņa mājo skābos (pH 3) un tumšos, sarkanbrūnos kūdras purva ūdeņos, kur uz tilpnes gultnes guļ vairākus metrus biezs, mīksts kūdras slānis. Tā kā zivtiņa ir tik maziņa, tā spēj pārdzīvot ilgstošus sausuma periodus, patveroties pat ļoti seklās, nelielās peļķēs. Tā barojas ar planktonu, uzturoties gultnes tuvumā. Mātīte spēj iznēsāt tikai dažus ikrus, un, iespējams, tēviņa keratīna mezgliņš palīdz apaugļot katru ikru atsevišķi. Mūsdienās Sumatras kūdras purvu zivtiņas apdraud cilvēks, nosusinot purvus un ierīkojot palmu audzes palmu eļļas iegūšanai. Iespējams, mazo zivtiņu nesenā atklāšana tās ir paglābusi no iznīcības. Daviddarling: Paedocypris Ecological Guild Evolution and the Discovery of the World's Smallest Vertebrate World’s smallest vertebrate has a big secret FishBase: Paedocypris progenetica Kottelat, Britz, Tan & Witte, 2006 Paedocypris carbunculus, a new species of miniature fish from Borneo (Teleostei: Cypriniformes: Cyprinidae) BBC: Scientists find 'smallest fish' Atklāta pasaulē mazākā zivs The Worlds Smallest Fish - Paedocypris progenetica[novecojusi saite] Paedocypris progenetica - smallest fish