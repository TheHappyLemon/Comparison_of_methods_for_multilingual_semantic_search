Tanšaņa (ķīniešu: 唐山, piņjiņs: Tángshān), ir prefektūras līmeņa municipalitāte Hebei provincē Ķīnas ziemeļaustrumos. Izvietojusies provinces austrumos Bohai jūras krastā. Robežojas ziemeļos ar Čendi, austrumos — ar Cjiņhuandao, bet rietumos — ar Tiaņdzjiņas municipalitāti. 1976. gadā Tanšaņu satricināja 7,6 balles stipra zemestrīce, kurā tika nopostīti 85 % pilsētas ēku un gāja bojā vismaz 255 000 iedzīvotāju. Tā bija trešā (pēc citiem datiem — otrā) nāvējošākā zemestrīce fiksētajā pasaules vēsturē. Pilsētas nosaukums cēlies no Tanšaņa kalna, kas, pēc nostāstiem, nosaukts par godu Tanu dinastijas imperatora Li Šimiņa mīļākajai konkubīnei Caofei, kas šeit mirusi un kalns nodēvēts Tanu valsts vārdā. Ilgu laiku šeit pastāvējis ciems, kura iedzīvotāji nodarbojušies ar lauksaimniecību un podniecību. 1878. gadā dibināts Cjaotunas kalnraču ciemats. 1889. gadā tas pārdēvēts par Tanšaņu. 1938. gadā formāli nodibināta pilsēta. 1958. gadā nodibināta Tanšaņas prefektura, kas 1983. gadā reorganizēta par municipalitāti. Tanšaņa ir nozīmīgs Ķīnas kalnrūpniecības un smagās metalurģijas centrs. Galvenais ieguves produkts ir akmeņogles. Attīstīta arī mašīnbūve, ķīmiskā rūpniecība, tekstilrūpniecība, naftas pārstrāde, cementa rūpniecība un keramiskā rūpniecība — Tanšaņa tiek dēvēta par Ziemeļķīnas porcelāna galvaspilsētu. http://www.citypopulation.de/php/china-hebei-admin.php; Ķīnas Tautas Republikas Septītā nacionālā tautskaite. 原标题：筑巢引凤，“北方瓷都”再次腾飞发展 Vikikrātuvē par šo tēmu ir pieejami multivides faili. Skatīt: Tanšaņa. Encyclopædia Britannica raksts (angliski) Encyclopædia Universalis raksts (franciski)