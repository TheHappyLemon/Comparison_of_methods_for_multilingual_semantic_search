Mazā eragroste (latīņu: Eragrostis minor) ir graudzāļu dzimtas suga. Savvaļā tā sastopama mērenā un subtropu klimata joslās Eirāzijā. Eiropas ziemeļdaļā, tostarp Latvijā, mazā eragroste ir rets, adventīvs (ievazāts) augs. Latvijā mazā eragroste pārsvarā sastopama valsts vidus un austrumu daļā, kur dažāda lieluma grupas aug smiltājos, ceļmalās un dzelzceļu uzbērumos. Vizuāli grūti atšķirama no otras Latvijā sastopamās sugas — lielvārpu eragrostes. Mazā eragroste ir viengadīgs, 8—25 cm garš lakstaugs, kurš veido nelielu, blīvu ceru ar daudziem paciliem vai stāviem stiebriem. Stiebrs ir kails. Viss augs ir pelēcīgs, it kā eļļains; šo iespaidu rada daudzie dziedzermatiņi uz lapām un ziedkopas. Lapas ir 0,2—0,5 cm šauras, mēlītes vietā matiņu pušķis. Skara iegareni olveidīga (ga 5—10 cm), zari atstāv, katrā vārpiņā 8—18 divdzimumu ziedi. Vārpiņas ir 1 cm garas un (līdz) 0,2 cm platas uz ziedkopas ass 2 rindās, ar pelēcīgi violetu nokrāsu. Vārpiņas plēksnes ir īsas, uz šķautnēm ar dziedzeriem. Ārējās zieda plēksne ir 0,15—0,2 cm gara, tās šķautne parasti ir kaila. Bagātīgs dziedzermatojums ir uz vārpiņas kātiņa (ass) tā galā. Akota nav. Auglis ir sīks grauds. Zied no jūlija līdz septembrim. Encyclopædia of Life raksts (angliski) «mazā eragroste - Eragrostis minor Host - Augi - Latvijas daba». www.latvijasdaba.lv. Skatīts: 2022-09-29.