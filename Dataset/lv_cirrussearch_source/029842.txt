Jakobs Fugers (vācu: Jakob Fugger, dzimis 1459. gada 6. martā, miris 1525. gada 30. decembrī) bija Augsburgā dzimis baņķieris, tirgotājs un uzņēmējs, viens no sava laika bagātākajiem cilvēkiem, kurš darbojās daudzās Eiropas valstīs. No 14 gadiem strādāja Venēcijā, kur apguva grāmatvedību. Pamazām faktiski pārņemdams savas ģimenes biznesa vadību, Jakobs Fugers izveidoja milzīgu uzņēmēdarbības impēriju. Ģimenes biznesa pamati tika likti audumu tirdzniecībā. Vēlāk, sadarbojoties ar Hābsburgiem un Romas kūriju, Fugers pievērsās finanšu operācijām. Tajā pašā laikā Fugers attīstīja kalnrūpniecību Tirolē, 1493. gadā pievērsdamies sudraba un vara ieguvei Bohēmijā (mūsdienu Čehijā) un Augšungārijā (mūsdienu Slovākijā). 1525. gadā Fugeram arī piederēja dzīvsudraba un cinobra ieguves tiesības Almadenā Spānijā. Fugeram kādu laiku gandrīz piederēja vara tirgus monopols Eiropā. Tirdzniecību Fugers veica caur Antverpenes un Lisabonas ostām. Dzimtajā Augsburgā Fugers uzcēla Fugereju - rajonu pilsētas nabadzīgajiem iedzīvotājiem, kas uzskatāms par vienu no pirmajiem sociālo mājokļu projektiem pasaulē. Pēc Jakoba Fugera nāves ģimenes biznesa vadību pārņēma Antons Fugers. 1967. gadā Fugera krūšu tēls tika novietots Valhallas slavas zālē pie Rēgensburgas. Vikikrātuvē par šo tēmu ir pieejami multivides faili. Skatīt: Jakobs Fugers. Encyclopædia Britannica raksts (angliski) Brockhaus Enzyklopädie raksts (vāciski)