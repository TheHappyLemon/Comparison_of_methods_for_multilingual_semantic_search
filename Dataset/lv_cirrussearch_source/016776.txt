Šis raksts ir par basketbolistu. Par citu personu ar šādu uzvārdu skatīt rakstu Holidejs. Džrū Rendels Holidejs (angļu: Jrue Randall Holiday; dzimis 1990. gada 12. jūnijā) ir amerikāņu basketbolists, spēlē saspēles vadītāja pozīcijā. 2024. gadā pārstāv Nacionālās basketbola asociācijas (NBA) klubu Bostonas "Celtics". 2021. gada NBA čempions Milvoki "Bucks" sastāvā. ASV basketbola izlases sastāvā kļuva par 2020. gada vasaras olimpisko spēļu čempionu. Džrū Holideja brāļi Džastins Holidejs un Ārons Holidejs abi ir basketbolisti, abi arī spēlējuši NBA, arī jaunākā māsa Lorena spēlē basketbolu NCAA līmenī. Džrū Holidejs ir precējies ar ASV futbola izlases spēlētāju, divkārtējo olimpisko čempioni Lorenu Čīniju, ar kuru iepazinies studējot augstskolā. Spēlējis NCAA, kur pārstāvēja UCLA basketbola komandu "Bruins". Komandas sastāvā aizvadīja tikai vienu sezonu. 2009. gada NBA draftā Džrū Holideju Filadelfijas "76ers" izraudzījās pirmajā kārtā ar 17. kārtas numuru. Viņš kļuva par pirmo 20. gadsimta 90. gados dzimušo basketbolistu, kas spēlējis NBA. Jau pirmajā NBA sezonā Džrū Holidejs biežāk laukumā devās "76ers" sākumsastāvā, nekā nāca uz maiņu, savukārt divās nākamajās sezonās viņš visas spēles ir sācis komandas pirmajā pieciniekā kā pamata saspēles vadītājs. 2013. gadā Džrū Holidejs piedalījās NBA Visu Zvaigžņu spēlē. 2013. gada jūlijā Džrū Holidejs tika aizmainīts uz Ņūorleānas "Pelicans" pret Nerlensu Noelu un pirmās kārtas drafta izvēli. "Pelicans" sastāvā saglabāja pamatsastāva saspēles vadītāja pozīciju, sevišķi augstu atzinību izpelnoties par savu spēli aizsardzībā. 2018. gadā iekļauts NBA aizsardzības simboliskajā pirmajā izlasē. 2020. gada novembrī četru komandu maiņas darījuma rezultātā Džrū Holidejs nonāca vienā no spēcīgākajām NBA Austrumu konferences vienībām Milvoki "Bucks", kuras sastāvā sezonas noslēgumā, 2021. gada jūlijā, kļuva par NBA čempionu. 2023. gada septembrī Džrū Holidejs tika iesaistīts plašā trīs komandu maiņas darījumā, kura rezultātā Demjens Lilards nonāca Milvoki "Bucks"; Džrū Holidejs, Deandrē Eitons, Tumani Kamara un nākotnes drafta izvēles pārcēlās uz Portlendas "Trail Blazers", savukārt Fīniksas "Suns" ieguva Greisonu Allenu, Jusufu Nurkiču, Nasiru Litlu un Keonu Džonsonu. Četras dienas vēlāk viņš tika aizmainīts uz Bostonas "Celtics" pret Robertu Viljamsu, Malkolmu Brogdonu un divām nākotnes drafta izvēlēm. «NBA & ABA Players Born in 1990». Basketball-Reference.com. Arhivēts no oriģināla, laiks: 2011-10-31. Skatīts: 2011-11-08. «Holiday sits out vs. Bobcats». Sports.espn.go.com. 2009-12-05. Skatīts: 2011-11-08. «Bucks Acquire NBA 75th Anniversary Team Member Damian Lillard». www.nba.com (angļu). 2023-09-28. Skatīts: 2023-10-02. «Boston Celtics Acquire Jrue Holiday». www.nba.com (angļu). Skatīts: 2023-10-02. Vikikrātuvē par šo tēmu ir pieejami multivides faili. Skatīt: Džrū Holidejs. Olympedia profils (angliski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) ESPN NBA profils (angliski) RealGM Basketball profils (angliski) UCLA "Bruins" profils (angliski)