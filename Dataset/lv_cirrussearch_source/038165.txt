Таlīts (ivritā: טַלִּית (tallit) — 'apmetnis'), dažreiz arī tallīts vai taless — lūgšanu tērps jūdaismā, kas ir īpašā veidā izgatavots taisnstūra pārvalks. Tas tiek uzskatīts par Toras svētuma un pakļaušanās Dieva gribai pazīmi. Talīts ir ebreju rituālais tērps, kurā ietērpjas lūgšanu laikā; liels, četrstūrains vilnas lakats ar auklām un pušķiem (sk. arī cicīts). Senatnē talīts bija ikdienas apģērbu daļa; šāds tērps parasti tika izgatavots no vilnas vai lina auduma. Ar laiku talīts ir saglabājies tikai kā rituālais tērps. Izraēlas karogā attēlotas talīta tradicionālās krāsas un svītras. Parasti talīts tiek izgatavots no vilnas, lina, kokvilnas vai zīda auduma, ar vairākām ieaustām gaiši zilām, zilām vai melnām svītrām; talīta četros stūros speciālos caurumos tiek stiprinātas otas — cicīts. Bieži pa vidu vienai no garenvirziena pusēm tiek šūts taisnstūra auduma gabals, kas dažreiz nošūts ar sudraba pavedieniem, ko sauc par ataru (kroni). Dažas ataras tiek izšūtas ar benedikcijām, kas jāizrunā pirms ietērpšanas talītā. Bieži talītu (īpaši zīda) izgrezno ar izšuvumiem. Parastais talīta izmērs ir 1 x 1,5 m. Minimālajam izmēram ir jābūt pietiekamam, lai segtu bērnu, kas jau sāk staigāt. Aškenazi kultūrā talītu uzvelk vīrieši uz rīta lūgšanu un tikai pēc kāzām, bet sefardu kultūrā to uzvelk visi vīrieši pēc pilngadības. Ilmārs Hiršs, Ligita Hirša. Reliģisko terminu vārdnīca./ Rīga,  Kristīgās vadības koledža, 2008. – 214 lpp. – 172.lpp. ISBN: 978-9984-39-571-5 Таллит (raksts no Ebreju enciklopēdijas) (krieviski) Tallit (The Prayer Shawl) (angliski) Tallit, definition (angliski)