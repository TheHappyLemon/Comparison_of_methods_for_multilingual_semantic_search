Džana Fenliu (ķīniešu: 张凤柳, piņjiņs: Zhāng Fèng Lǐu; dzimusi 1989. gada 15. novembrī) ir ķīniešu brīvā stila cīkstone, 2013. gada pasaules čempione, 2016. gada vasaras olimpisko spēļu bronzas medaļas ieguvēja, Āzijas čempionātu medaļniece. Starptautiskās sacensībās Džana Fenliu pirmoreiz piedalījās 2007. gadā, kad viņa kļuva par uzvarētāju Pasaules kausa sacensībās Krasnojarskā. Tajā pašā gadā viņa ieguva sudraba medaļu Pasaules junioru čempionātā. 2008. gadā Džana ieguva trešo vietu Āzijas čempionātā. Viņa cīnījās svara kategorijā līdz 67 kg, kas olimpisko spēļu programmā nav pārstāvēta, tāpēc jautājums par viņas dalību Pekinas olimpiskajās nebija aktuāls. 2009. gadā viņa otro gadu pēc kārtas ieguva bronzas medaļu Āzijas čempionātā. Pēc tam līdz pat 2013. gadam šī ķīniešu cīkstone starptautiskās sacensībās nepiedalījās. 2013. gada pasaules čempionātā Budapeštā, startējot svara klasē līdz 72 kg, Džana Fenliu astotdaļfinālā pieveica Kazahstānas pārstāvi Guzeli Manjurovu, ceturtdaļfinālā — ASV cīkstoni Adelīnu Greju, pusfinālā — turcieti Jaseminu Adaru, finālā — krievieti Natāliju Vorobjovu un kļuva par Pasaules čempioni. 2016. gada olimpiskajās spēlēs Riodežaneiro Džana, pēc uzvaras astotdaļfinālā pār igaunieti Epu Mē, ceturtdaļfinālā zaudēja kanādietei Ērikai Vībei. Kanādiete uzvarēja arī pusfinālā, un šis fakts deva iespēju Džanai piedalīties gandarījuma cīņās. Pirmajā gandarījuma cīņā viņa pieveica vācieti Mariju Zelmaieri, otrajā — baltkrievieti Vasilisu Merzaļuku un ieguva bronzas medaļu. «Zhang Fengliu» (angļu). Alchetron. 2018. gada 20. jūlijs. Skatīts: 2019-08-06. «China's Zhang Fengliu Wins Wrestling World Championships» (angļu). China Sports News. 2013. gada 21. septembris. Skatīts: 2019-08-06. «Zhang Fengliu wins women's freestyle 75kg bronze medal of Wrestling» (angļu). http://en.people.cn. 2016. gada 19. augusts. Skatīts: 2019-08-06. Olympedia profils (angliski) FILA profils (angliski)