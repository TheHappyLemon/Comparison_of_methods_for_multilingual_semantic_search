Kārlis Alfrēds Neilands (igauņu: Alfred Neuland; dzimis 1895. gada 10. oktobrī, miris 1966. gada 16. novembrī) bija latviešu izcelsmes igauņu svarcēlājs. Alfrēds Neilands dzimis Vidzemes guberņas pilsētā Valkā, 1895. gada 10. oktobrī [v.s. 28. septembrī] ormaņa Juhana Neilanda ģimenē. Arī viņa brāļi Voldemārs (1893-1976) un Feliks (1902—1966) Neilandi bija svarcēlāji. Alfrēds mācījās Rīgā. Trenējās sporta biedrības "Marss" smagatlētikas sekcijā. 1913. gadā, būdams 18 gadus vecs, Alfrēds uzstādīja piecus Viskrievijas svarcelšanas rekordus. 1914. gadā, vēl pārstāvot Rīgu, viņš izcīnīja otro vietu 18. un 19. Viskrievijas svarcelšanas čempionātos un bija pirmais Rīgā notikušajā 2. Viskrievijas olimpiādē. Frontes līnija tuvojās Rīgai un Neilands pārceļas uz Petrogradu, kur turpina treniņus klubos "Kalev" un "Sanitas". Jau kā Petrogradas pārstāvis viņš uzvarēja Viskrievijas 20. (1915) un 21. (1916) čempionātā. Pēc Pirmā pasaules kara, 1919. gadā Alfrēds Neilands pārcēlās dzīvot uz Tallinu. 1920. gada vasaras olimpiskajās spēlēs Amsterdamā viņš kļuva par pirmo Igaunijas olimpisko čempionu. Divus gadus vēlāk uzvarēja pasaules čempionātā Tallinā. 1924. gadā ieguva sudrabu medaļu Parīzes olimpiādē. Kopumā Neilands uzstādījis 12 pasaules, 14 olimpiskos un 45 Igaunijas rekordus. Pēc 1924. gada olimpiskām spēlēm Neilands aizgāja no aktīvā sporta un vēlāk strādāja par biznesmeni dzimtajā pilsētā Valgā. Viņš darbojās arī kā svarcelšanas treneris un tiesnesis. No 1950.līdz 1955. gadam Neilands bija Igaunijas Eksperimentālo bezalkoholisko dzērienu fabrikas (tagad AS Tallinna Karastusjoogid) direktors. 1995. gadā Valgā viņam atklāja pieminekli (tēlnieks Mati Karmins) un no 2000. gada tur notiek viņa piemiņas sacensības. Apglabāts Tallinas meža kapos. Kurzemes, Vidzemes un Latgales Ev. Lut. draudžu metriku grāmatas. Fonds-235. Apraksts-14. Vidzeme. Valkas apriņķis. Valkas draudze. 1661.g.-1918.g. Lieta:623 — Dz,L,M,-Ig. (1896.g.) 10. lpp, ieraksts № 17 Ivars Ošiņš. «ČIGĀNA LĀSTS: KAUT TU LEPNS PALIKTU!». http://sportacentrs.com/sporta_avize, 11.08.2012. Skatīts: 2018-11-11. М.Л. Аптекарь. Тяжёлая атлетика (krievu). Москва : Физкультура и спорт, 1983. 16.—24. lpp. «Cīņas pirmsākumi Latvijā. Atlēti, kas nesuši Latvijas vārdu pasaulē - amatieri un profesionāļi. Alfreds Kārlis Neilands.». cinas-sports.webnode.lv. Skatīts: 2018-05-09. «NEULAND, ALFRED KARL» (igauņu). ESBL. 15.12.2016. Skatīts: 2018-05-09. Vikikrātuvē par šo tēmu ir pieejami multivides faili. Skatīt: Alfrēds Neilands. Olympedia profils (angliski)