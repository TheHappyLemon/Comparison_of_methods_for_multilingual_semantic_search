2021. gada Vuelta a España bija triju nedēļu garas šosejas riteņbraukšanas daudzdienu sacensības, kas notika Spānijā no 14. augusta līdz 5. septembrim. Tā bija 76. reize, kad notikušas Vuelta a España sacensības un tās bija 24. sacensības 2021. gada UCI Pasaules tūres kalendārā. Sacensības sākās ar 7,1 km garu individuālo braucienu Burgosā, bet noslēdzās ar finišu Santjago de Kompostelā. Velobraucienā uzvarēja Slovēnijas sportists Primožs Rogličs no Jumbo–Visma, kas viņam bija trešā Vuelta a España uzvara pēc kārtas, kļūstot tikai par trešo braucēju, kurš to paveicis. Viņš uzvarēja ar 4 minūšu un 42 sekunžu pārsvaru, kas bija lielākais pārsvars kopš Aleksa Cilles uzvaras 1997. gadā. P. Rogličs ieguva līdera krekliņu jau pirmajā posmā, pēc tam to zaudēja uz kādu laiku, bet velobrauciena gaitā izcīnīja uzvaras vēl trīs posmos. Otrajā vietā ierindojās Enriks Mass no Movistar Team, kurš kalnos demonstrēja stabilu sniegumu visas sacīkstes garumā, kļūstot par Rogliča tuvāko sāncensi. Džeks Heigs no Bahrain Victorious stājās uz pjedestāla trešā pakāpiena. Fabio Jakobsens no Deceuninck–Quick-Step bija labākais punktu klasifikācijā, uzvarot trīs sprinta posmos. Kalnu klasifikācijā uzvarēja Maikls Storers no Team DSM. Jauno braucēju ieskaitē uzvarēja Džino Mēders no Bahrain Victorious, kurš sevi labi parādīja kalnu posmos un apsteidza favorītu Eganu Bernalu (Ineos Grenadiers). Komanda Bahrain Victorious uzvarēja komandu ieskaitē, savukārt Magnusam Kortam (EF Education-Nippo), kurš uzvarēja trīs posmos, tika piešķirta cīnītāja balva. Sacensībās piedalījās 23 komandas. Tā kā Vuelta a España bija UCI Pasaules tūres sacensības, visas 19 UCI WorldTeam komandas tika ielūgtas un dalība tām bija obligāta. Piedalījās arī četras UCI ProTeam komandas: Alpecin-Fenix saņēma automātisku ielūgumu kā 2020. gada labākā ProTeam komanda, bet pārējās trīs komandas saņēma organizatoru Amaury Sport Organization ielūgumu. Parasti sacensībās piedalās 22 komandas, bet UCI atļāva lielo tūru organizatoriem 2021. gadā ielūgt vēl vienu komandu, lai atvieglotu COVID-19 pandēmijas radītās grūtības. Par galveno favorītu tika uzskatīts iepriekšējo divu gadu uzvarētājs Primožs Rogličs (Jumbo–Visma), kam sekoja 2021. gada Giro d'Italia kopvērtējuma uzvarētājs Egans Bernals (Ineos Grenadiers). Bernala komandas biedrs un iepriekšējā gada otrās vietas ieguvējs Ričards Karapass (Ineos Grenadiers) līdz ar komandas biedru Ādamu Jeitsu tika uzskatīts par nākamajiem pretendentiem, līdz ar Mikelu Landu (Team Bahrain Victorious) un uz 2020. gada pjedestāla finišējušo Hjū Kārtiju (EF Education–Nippo). Pie tālākiem pretendentiem tika nosaukti Movistar Team duets Migels Anhels Lopess un Enriks Mass, Aleksandrs Vlasovs (Astana–Premier Tech) un Pavels Sivakovs (Ineos Grenadiers). Par galvenajiem pretendentiem uz uzvaru sprinta posmos tika uzskatīti Fabio Jakobsens (Deceuninck–Quick-Step), Arno Demārs (Groupama–FDJ), Jaspers Filipsens (Alpecin–Fenix) un Maikls Metjūss (Team BikeExchange). Sacensību organizatori maršrutu publiskoja 2021. gada 11. februārī. Neierasti bija tas, ka COVID-19 pandēmijas ierobežojumu dēļ sacensības pilnībā notika Spānijas teritorijā. 2021. gada maršrutā pirmoreiz tika iekļauta nozīmīga kalnu pāreja Alto de Gamoniteiru, kas kalpoja par 18. posma finišu. Pirmoreiz kopš 2014. gada finišs nebija Madridē. Tāpat kā 2014. gadā, noslēdzošais posms bija individuālais brauciens Santajgo de Kompostelā. «The route of La Vuelta 21». lavuelta.es. Skatīts: 2021. gada 12. februāris. «Grand tours can add additional wildcard team in 2021». Velonews.com. Skatīts: 2021. gada 12. februāris. Roadbook, 2021, 29. lpp. Tim Bonville-Ginn. «Who are the bookies's favourites for the Vuelta a España 2021?». Cycling Weekly, 2021. gada 10. augusts. Skatīts: 2021. gada 14. augusts. Dane Cash. «Your guide to the 2021 Vuelta a España GC favorites, sprinters, and more». CyclingTips, 2021. gada 12. augusts. Skatīts: 2021. gada 14. augusts. Johnny Long. «Vuelta a España 2021 route: Organizers announce all-Spanish route, no Madrid finish and a 'historic new climb'». Cycling Weekly. Arhivēts no oriģināla, laiks: 2020. gada 8. augustā. Skatīts: 2021. gada 13. februāris. Alasdair Fotheringham. «Vuelta a España 2021 sees return of full-length final TT after 20 years». Cyclingnews.com. Skatīts: 2021. gada 12. februāris. La Vuelta 21 Libro de Ruta [The Vuelta 21 Roadbook]. Vuelta a España (spāņu) (Amaury Sport Organisation). 2021. Vuelta 2021 Rules. Vuelta a España (Amaury Sport Organisation). 2021. Vikikrātuvē par šo tēmu ir pieejami multivides faili. Skatīt: 2021. gada Vuelta a España. Oficiālā tīmekļa vietne ProCyclingStats profils Veidne:2021 UCI World Tour