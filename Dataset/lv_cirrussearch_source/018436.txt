Emanuels Novīns Malhotra (angļu: Emmanuel Noveen Malhotra; dzimis 1980. gada 18. maijā) ir bijušais kanādiešu hokejists, centra uzbrucējs. Malhotra spēlētāja karjeru beidza 2016.gadā. 1998. gada NHL draftā Malhotru ar augsto septīto numuru izvēlējās Ņujorkas "Rangers" vienība, kuras sastāvā Malhotra spēlēja jau 1998.—99. gada sezonā, tādējādi uzsākot profesionālā spēlētāja karjeru. Nākamajās divās sezonās uzbrucējam gan saglabāt vietu "Rangers" sastāvā nenācās viegli, daļu sezonas aizvadot tās AHL fārmklubā Hartfordas "Wolf Pack". 2001.—02. gada sezonas vidū Malhotra tika aizmainīts uz Dalasas "Stars", savukārt divas sezonas vēlāk no neaizsargāto spēlētāju saraksta hokejista līgumu pārņēma Kolumbusas "Blue Jackets". 2004.—05. gada NHL lokauta laikā Malhotra spēlēja slovēņu klubā Ļubļanas "Olimpija", kā arī Zviedrijas Elitsērijas vienībā HV 71, taču tad atgriezās "Blue Jackets". 2005.—06. gada sezona hokejistam izvērtās visnotaļ veiksmīga, tajā, par spīti traumai, gūstot 31 punktus, kā rezultātā vasarā "Blue Jackets" pagarināja līgumu ar Malhotru uz nākamajiem trim gadiem. 2009. gada vasarā hokejists kļuva par brīvo aģentu, noslēdzot līgumu ar Sanhosē "Sharks" vienību, tās sastāvā aizvadot vienu vienīgu sezonu, nākamajā vasarā pievienojoties Vankūveras "Canucks" rindām un uzreiz sākot pildīt arī tās kapteiņa palīga funkcijas. 2010.—11. gada sezonā, kas bija viņa pirmā "Canucks" sastāvā, Malhotra guva nopietnu kreisās acs traumu, kuras ārstēšanai bija nepieciešamas vairākas operācijas. 2012.—13. gada sezonā traumas seku dēļ Malhotra tika ievietots savainoto spēlētāju sarakstā, un "Canucks" rindās laukumā devās vien deviņās spēlēs. 2013. gada vasarā Malhotram neizdevās noslēgt līgumu ar nevienu NHL klubu, tā rezultātā noslēdza 25 spēļu pārbaudes laika līgumu ar Amerikas hokeja līgas vienību Šarlotas "Checkers". Oktobra beigās hokejists tomēr noslēdza viena gada līgumu ar Karolīnas "Hurricanes" vienību. 2014. gada vasarā Malhotra pievienojās Monreālas "Canadiens" rindām. Kanādas hokeja izlases rindās Malhotra spēlējis 2002. gada Pasaules čempionātā. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)