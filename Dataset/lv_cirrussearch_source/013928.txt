Saimons Gaņjē (Simon Gagné; dzimis 1980. gada 29. februārī) ir bijušais kanādiešu hokejists, kreisās malas uzbrucējs, Kanādas hokeja izlases dalībnieks. Karjeras laikā aizvadījis 822 spēles Nacionālajā hokeja līga, 2012. gadā kopā ar Losandželosas "Kings" izcīnījis Stenlija kausu. Kanādas hokeja izlases rindās kļuvis par 2002. gada olimpisko spēļu čempionu. Savu profesionālā spēlētāja karjeru Gaņjē uzsāka 1999.—2000. sezonā, kad debitēja NHL kluba Filadelfijas "Flyers" rindās. Savā pirmajā sezonā Gaņjē atzīmējās ar 48 punktiem 80 spēlēs. Tuvākajās sezonās hokejista rezultativitāte vienīgi pieauga. 2005.—06. sezonā līdz šim vienīgo reizi savā karjerā Gaņjē guva vidēji vairāk nekā punktu spēlē, 72 spēlēs atzīmējoties ar 79 rezultativitātes punktiem. Sākot ar 2006.—07. sezonu Saimons pildīja "Flyers" kapteiņa palīga funkcijas. Filadelfijas "Flyers" rindās Gaņjē spēlēja līdz pat 2009.—10. sezonas noslēgumam. 2010. gada vasarā Gaņjē tika aizmainīts uz Tampabejas "Lightning" vienību, taču jau nākamajā vasarā viņš bija kļuvis par brīvo aģentu, parakstot divu gadu līgumu ar Losandželosas "Kings" komandu. 2011.—2012. gada sezonā "Kings" sastāvā izcīnījis Stenlija kausu. Nākamās sezonas vidū aizmainīts uz Filadelfijas "Flyers". 2013.—14. gada sezonu Gaņjē izlaida, savukārt 2014.—15. gada sezonā izturēja pārbaudes laiku un pievienojās Bostonas "Bruins". Pēc sezonas beigām paziņoja par karjeras beigšanu. Kanādas izlases rindās Gaņjē kļuvis par 2002. gada olimpisko čempionu, Olimpiskajās spēlēs piedalījies arī 2006. gadā. Gaņjē spēlējis arī 2005. gada Pasaules čempionātā, tajā izcīnot sudraba medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)