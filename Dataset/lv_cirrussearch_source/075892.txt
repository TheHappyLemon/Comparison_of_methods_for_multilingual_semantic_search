Pelēkā lapsa (Urocyon cinereoargenteus) jeb koku lapsa ir suņu dzimtas (Canidae) plēsējs. Pelēkā lapsa apdzīvo plašas teritorijas sākot ar Kanādas dienvidiem un beidzot ar Venecuēlas un Kolumbijas ziemeļiem. Tomēr šajā teritorijā ir rajoni, kuros pelēkās lapsas nedzīvo, kā Klinšu kalnos, Karību jūras piekrastē un Panamas rietumos. Pelēkajām lapsām nepatīk iekoptas lauksaimniecības zemes. Tās ir tuvas radinieces mazajām salu lapsām (Urocyon littoralis), kas apdzīvo vairākas salas pie Kalifornijas krastiem. Pelēkās lapsas ir vienas no vecākajām lapsām, kas ir atrodamas fosilajās paliekās. Izmirušās lapsas Urocyon progressus fosilie kauli ir apmēram 3,5 miljonus gadu veci, daudzi zinātnieki uzskata, ka tā ir pelēkās lapsas (Urocyon cinereoargenteus) priekštece. Pelēkās lapsas vecākie fosilie kauli ir 1,5 miljonus gadu veci. Pleistocēna beigās tā apdzīvoja visu Ziemeļameriku. Pelēko lapsu var labi atpazīt pēc tās sirmā kažoka, lai gan kājas, pakakle un pavēderes sāni ir rudi brūna, pazode, vēders balti. Lapsai ir spēcīgs kakls un gara, kupla aste, kurai pa virspusi stiepjas melna līnija, kas nobeidzas ar melnu astes galu. Tēviņi ir nedaudz mazāki par mātītēm. Pelēkās lapsas ķermeņa garums ir 80—112 cm, astes garums 27–45 cm, svars 3,6—6,8 kg. Pelēkās lapsas tāpat kā jenotsuņi var kāpt kokos, tādēļ tās mēdz saukt arī par koku lapsām. To nagi ir asi un līki, tādējādi lapsas var ieķerties koku mizā. Tās mēdz kokos patverties no saviem vajātājiem, kā mājas suņiem un koijotiem, vai tās rāpjas kokos, lai tiktu pie augļiem vai medītu. Kokos lapsas var pārvietoties no zara uz zaru, un lejā tās rāpjas tāpat kā kaķi — atmuguriski. Pelēkās lapsas ir nakts dzīvnieki, pa dienu tās slēpjas midzeņos, kas iekārtoti koku dobumos, kritušos kokos vai izraktās alās. Medīt tā dodas vienatnē. Pelēkās lapsas ir visēdājas, pamatā tās medī trušus, bet reizēm mēdz noķert arī peles un putnus. Pelēkās lapsas ēd jebkādus augļus, un savā diētā patērē daudz vairāk veģetārās barības kā, piemēram, rudās lapsas (Vulpes vulpes). Pelēkās lapsas veido monogāmus pārus. Pārošanās sezona notiek pavasarī, bet mēneši ir atšķirīgi dažādos ģeogrāfiskos rajonos. Grūsnības periods ilgst 53 dienas. Parasti piedzimst 1—7 kucēni. Trīs mēnešu vecumā lapsēni sāk doties medībās kopā ar vecākiem. 4 mēnešu vecumā pelēkās lapsas sāk medīt patstāvīgi. Ģimene turas kopā līdz rudenim, līdz jaunā paaudze sasniedz dzimumbriedumu un izklīst. Pelēkajai lapsai ir 16 pasugas: Urocyon cinereoargenteus cinereoargenteus - Masačūsetsa, Konektikuta, Dienvidkarolīna. Urocyon cinereoargenteus borealis - Jaunanglija, Ontārio Urocyon cinereoargenteus californicus - Kalifornija Urocyon cinereoargenteus costaricensis - Urocyon cinereoargenteus floridanus - Dienvidkarolīna, Teksasa, Florida Urocyon cinereoargenteus fraterculus Urocyon cinereoargenteus furvus Urocyon cinereoargenteus guatemalae Urocyon cinereoargenteus madrensis Urocyon cinereoargenteus nigrirostris Urocyon cinereoargenteus ocythous - Ilinoisa, Misūri, Ārkanzasa, Oklahoma, Kanzasa, Nebraska, Dienviddakota, Ziemeļdakota, Manitoba un Kvebeka. Urocyon cinereoargenteus orinomus Urocyon cinereoargenteus peninsularis Urocyon cinereoargenteus scottii - Teksasa, Kolorādo, Jūta, Nevada, Kalifornija, Sjerranevada, Meksika, Čivava. Urocyon cinereoargenteus townsendi - Kalifornija, Oregona Urocyon cinereoargenteus venezuelae «The Gray Fox». Arhivēts no oriģināla, laiks: 2009. gada 4. aprīlī. Skatīts: 2009. gada 28. martā. «Urocyon cinereoargenteus (Grey Fox, Gray Fox, Tree Fox)». Arhivēts no oriģināla, laiks: 2008. gada 8. oktobrī. Skatīts: 2009. gada 26. martā. ADW: Urocyon cinereoargenteus: Information Digimorph - Urocyon cinereoargenteus (gray fox) - female «Mammal Species of the World - Browse: cinereoargenteus». Arhivēts no oriģināla, laiks: 2012. gada 15. martā. Skatīts: 2011. gada 7. decembrī. Urocyon cinereoargenteus Desert USA: Gray Fox Nature Works: Gray Fox - Urocyon cinereoargenteus Bear-tracker: Gray Fox North American Mammals: Gray Fox Natural Worlds: Gray Fox Blue Planet Biomes: Gray Fox Mammals of Texas: Common Gray Fox