Andi Raimonds Šleks (Andy Raymond Schleck, dzimis 1985. gada 10. jūnijā Luksemburgas galvaspilsētā Luksemburgā) ir bijušais profesionālais luksemburgiešu šosejas riteņbraucējs. A. Šleks ir dzimis riteņbraucēju ģimenē — arī viņa tēvs Džonijs Šleks bija profesionāls riteņbraucējs, bet vecākais brālis Frenks Šleks tāds ir joprojām un abi brāļi ilgstoši brauca vienā profesionāļu komandā. Riteņbraucējs ir bijis arī viņu vectēvs. Ievērojamākā uzvara A. Šleka karjerā ir pirmā vieta prestižākajā velobraucienā Tour de France 2010. gadā (otrajā vietā finišējušo A. Šleku par uzvarētāju atzina pēc Alverto Kontadora diskvalifikācijas par dopinga lietošanu). Profesionālajā riteņbraukšanā A. Šleks nonāca 2005. gadā, kad pirmo reizi arī kļuva par nacionālo čempionu. Pirmie panākumi lielajos daudzdienu velobraucienos tika gūti 2007. gadā, kad viņš kļuva par Giro d'Italia labāko jauno braucēju, turklāt izcīnot otro vietu kopvērtējumā aiz Danilo di Lukas. 2008. un 2009. gadā A. Šleks kļuva par labāko jauno braucēju arī velobraucienā Tour de France. 2009. gadā brāļi Šleki jau bija vieni no tūres favorītiem - Frenks uzvarēja vienā posmā, bet Andi kļuva par otro kopvērtējumā, piekāpjoties tikai Alverto Kontadoram. 2010. gada Tour de France viņš iesāka vēl pārliecinošāk, kļūstot par kopvērtējuma līderi Alpos un saglabājot līdera dzelteno kreklu no 10. līdz 15. posmam, kad tehniskas kļūmes dēļ viņš to zaudēja A. Kontadoram. A. Šlekam izdevās izcīnīt uzvaras arī divos smagos augstkalnu posmos un izšķirošo 19. posmu, kas bija individuālais brauciens ar atsevišķu startu, viņš sagaidīja tikai par 8 sekundēm atpaliekot no divkārtējā šo sacensību uzvarētāja spāņa A. Kontadora. Lai arī individuālajā braucienā uzvarēja favorīts no Spānijas, A. Šleks velobrauciena finišā Parīzē jau trešo reizi tika apbalvots kā tā labākais jaunais braucējs un otro reizi karjerā ieguva otro vietu Tour de France kopvērtējumā. Pēc tam, kad 2012. gada februārī A. Kontadors tika diskvalificēts par dopinga lietošanu un virkne viņa rezultātu anulēti, A. Šleks tika atzīts par 2010. gada Tour de France uzvarētāju. 2011. gada Tour de France A. Šleks vēlreiz ieņēma otro vietu kopvērtējumā, šoreiz piekāpjoties Keidelam Evansam no Austrālijas, bet apsteidzot trešajā vietā finišējušo savu brāli un komandas biedru Frenku Šleku. A. Šleks uzvarēja smagajā 18. kalnu posmā Alpos, pie kam nākamajā etapā (tas finišēja leģendārajā L'Alpe d'Huez) kļuva par velobrauciena līderi. Tomēr priekšpēdējā posmā - individuālajā braucienā - zaudēja K. Evansam un piekāpās cīņā par uzvaru velobrauciena kopvērtējumā. Pēc tam vēl divas reizes piedalījies Tour de France, bet bez panākumiem. 2014. gada oktobrī A. Šleks paziņoja par karjeras beigām, nespējot atgūties pēc traumām. Piezīme: IZST — izstājās Vikikrātuvē par šo tēmu ir pieejami multivides faili. Skatīt: Andi Šleks. Olympedia profils (angliski) The Sport.org profils (angliski) Munzüger Sport profils (vāciski) ProCyclingStats profils (angliski) Cycling Archives profils (angliski) Cycling Quotient profils (angliski) CycleDatabase profils (angliski)