Vasja Pircs (slovēņu: Vasja Pirc; 1907. gada 19. decembris, Idrija — 1980. gada 2. jūnijs, Ļubļana) bija slovēņu tautības Dienvidslāvijas starptautiskais lielmeistars šahā (1953). Vairākus gadu desmitus bijis viens no labākajiem Dienvidslāvijas šahistiem. Uzvarējis savas valsts čempionātos 1935., 1936., 1937., 1948. un 1953. gados. Sekmīgi piedalījies daudzos starptautiskajos turnīros. 1938. gadā uzvarējis turnīrā Polijas pilsētā Lodzā, apsteidzot Saveliju Tartakoveru un Latvijas šahistu Vladimiru Petrovu. 1948. gadā ierindojies 11. vietā pirmajā Pasaules čempiona izcīņas cikla starpzonu turnīrā. 1949. gadā nospēlējis neizšķirti 5:5 (+2, =6, -2) maču ar Pasaules šaha eksčempionu Maksu Eivi. Pārstāvējis Dienvidslāvijas izlasi dažādos šaha komandu turnīros. Pasaules šaha olimpiādēs piedalījies sešas reizes (1931, 1935-1937, 1950-1954). Kļuvis par uzvarētāju komandu vērtējumā 1950. gadā, kā arī komandas sastāvā izcīnījis 2 bronzas medaļas (1952, 1954). 1931. gadā ieguvis arī sudraba medaļu individuālajā vērtējumā. 1936. gada neoficiālajā šaha olimpiādē izcīnījis sudraba medaļu individuālajā vērtējumā. 1946. gadā Belgradā palīdzējis savas valsts izlasei uzvarēt šaha Balkaniādē, bet 1947. gadā Sofijā kopā ar komandu šajās sacensībās ierindojies otrajā vietā. FIDE 1950. gadā piešķīrusi Pircam starptautiskā meistara (IM), bet 1953. gadā - starptautiskā lielmeistara (GM) nosaukumus. Devis nozīmīgu ieguldījumu šaha atklātņu teorijā. Viņa vārdā ir nosaukta viena no mūsdienās popularākajām atklātnēm - Pirca aizsardzība: 1. e4 d6 2. d4 Zf6 3. Zc3 g6. «Turniej Międzynarodowy Łódź 1938». Arhivēts no oriģināla, laiks: 2013. gada 20. oktobrī. Skatīts: 2015. gada 23. septembrī. 1948 Saltsjobaden Interzonal Tournament Euwe - Pirc (1949) 1st Chess Balkaniad (men): Belgrade 1946 2nd Chess Balkaniad (men): Sofia 1947 Vasja Pircs šahista profils vietnē chessgames.com Vasja Pircs. Atjaunināts: 2015. gada 23. septembrī šahista profils vietnē 365chess.com Vasja Pircs šahista profils vietnē olimpbase.org (Pasaules šaha olimpiādes) Vasja Pircs šahista profils vietnē olimpbase.org (neoficiālās Pasaules šaha olimpiādes)