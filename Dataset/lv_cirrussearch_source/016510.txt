Brians Holms Serensens (dāņu: Brian Holm Sørensen; dzimis 1962. gada 2. oktobrī) ir bijušais profesionālais Dānijas šosejas riteņbraucējs, kura profesionālā karjera ilga no 1986. līdz 1998. gadam. No 1993. līdz 1997. gadam viņš pārstāvēja Team Telekom komandu un bija daļa no komandas, kura palīdzēja savam tautietim Bjarnem Rīsam izcīnīt uzvaru 1996. gada Tour de France. Braiens Holms Tour de France piedalījās septiņas reizes, visas reizes finišējot. Brians Holms dzimis Kopenhāgenā. Lielāko karjeras daļu viņš bija uzticams gregari, tomēr karjeras laikā viņam izdevās gūt 11 individuālas uzvaras, ieskaitot nacionālo čempiontitulu individuālajā braucienā (1990), viendienas klasiku Parīze-Brisele un pusklasiku Parīze–Kamembēra. Pēc aktīvās karjeras Holms darbojies kā sporta direktors, iesākumā Dānijas profesionālajās komandās Team Acceptcard (1999) un Team Fakta, pēc tam Dānijas nacionālajā izlasē un no 2003. gada Team Telekom (vairākkārt mainījās sponsori) līdz 2011. gadam, kad komanda, kuru sauca HTC-Highroad, beidza pastāvēt. Pēc tā viņš pievienojās Omega Pharma-Quick Step. Holmam tiek piedēvēta motivējoša ietekme HTC-Highroad riteņbraucēja, Marka Kevendiša karjerā. 2011. gada Pasaules čempionātā Kopenhāgenā, kurā uzvarēja Kevendišs, viņš atradās Lielbritānijas izlases atbalsta automašīnā kopā ar Lielbritānijas treneri Rodu Ellingvortu. Savā 2002. gadā izdotajā autobiogrāfijā viņš atzinās dopinga lietošanā 1990. gados. Lai arī radās bažas par viņa ietekmi uz jaunajiem Dānijas riteņbraucējiem, viņš nezaudēja darbu kā Dānijas izlases menedžeris. 2007. gada maijā viņš atzinās, ka divreiz lietojis eritropoetīnu (EPO) 1996. gadā, pārstāvot Team Telekom komandu. 2004. gada februārī viņam diagnosticēja resnās zarnas vēzi un viņš pēc operācijas spēja atgriezties sportā. Pēc savas pārciestās vēža pieredzes Holms nodibināja La Flamme Rouge, kā līdzekļu vākšanas veidu labdarības organizācijām, kuras atbalsta vēža pacientus sportā. La Flamme Rouge pārdod dažādus produktus kā, piemēram, modes dizainera Pola Smita radītus veloapģērbus. Marks Kevendišs ir viens no kustības vēstniekiem. «How Mark Cavendish Conquered the World». Cycling Weekly. 2011-10-13. Arhivēts no oriģināla, laiks: 2011-12-23. Skatīts: 2012-11-22. Susan Westemeyer. «Zabel and Aldag confess EPO usage». cyclingnews.com, 2007-05-24. Skatīts: 2007-05-24.