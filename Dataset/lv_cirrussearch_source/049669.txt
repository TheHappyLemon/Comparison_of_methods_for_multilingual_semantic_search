Vikipēdija vienkāršajā angļu valodā ir tiešsaistes enciklopēdijas Vikipēdijas versija, kas rakstīta vienkāršotā angļu valodā. Lai saprastu tās tekstus, pietiek ar minimālām angļu valodas zināšanām. Tā tika aizsākta 2001. gada sepembrī, publiski atvērta 2003. gada novembrī un ir viena no piecām Vikipēdijām, kas rakstītas angliskajās valodās, pārējās ir angliskā Vikipēdija, pitkerniešu-norfolkiešu, skotu un senangļu valodu Vikipēdijas, lai gan pēdējā lielākoties nav saprotama mūsdienu angļu valodas runātājiem. Vietne vadās no mērķa nodrošināt angliski rakstītu enciklopēdiju "cilvēkiem ar dažādām vajadzībām, piemēram, studentiem, bērniem, pieaugušajiem ar mācīšanās grūtībām un cilvēkiem, kuri cenšas iemācīties angļu valodu". 2019. gada jūnijā vietne saturēja ap 150 000 rakstu, un tajā reģistrējušies vairāk nekā 853 000 lietotāju, no kuriem 858 bija aktīvi vismaz reizi mēnesī. Vairākkārt Vikipēdijā pacēlās diskusija par šīs versijas slēgšanu, jo daļa lietotāju uzskatīja to par lieku spēku sašķelšanu neeksistējošas valodas atbalstam. 2008./2009. gada balsošanā ar 109 pret 45 uzvarēja saglabāšanas ieteicēji un tēma vairs netika cilāta 10 gadus. 2018. gadā atkal tika izteikts piedāvājums par vienkāršotās valodas versijas slēgšanu, kurš pēc balsošanas atkal tika noraidīts ar paziņojumu, ka kamēr šī versija aktīvi un efektīvi funkcionēs, viņas iespējamā slēgšana būs tikai viņas pašas izvēle un no augšas to nedarīs. Raksti vienkāršās angļu valodas Vikipēdijā parasti ir īsāki par tās angļu rakstiem, parasti sniedzot tikai pamatinformāciju. Interfeiss ir arī aprakstīts vienkāršāk; piemēram, angļu versijas saite "Random article" ("Nejauši izvēlēts raksts") vienkāršotajā valodā tiek nosaukta par saiti "Show any page" ("Rādīt jebkuru lapu"); lietotāji tiek aicināti "mainīt", nevis "rediģēt" lapas; noklikšķinot uz sarkanās saites, tiek parādīta "lapa, kas nav izveidota", nevis parastā "lapa nepastāv". Projektā tiek izmantoti aptuveni 1500 angļu valodas vārdi un tā pamatā ir "Basic English" ("Pamata angļu valoda" jeb "beiziks"), 850 vārdu starptautiskā palīgvaloda, ko 1920. gados radīja Čārlzs Kejs Ogdens. Tekstos cenšas nelietot daudznozīmīgus vārdus, piemēram, vārdu "like" tā "līdzīgs" nozīmē iesaka aizvietot ar vārdus "similar", lai neradītu pārpratumus ar citām "like" nozīmēm. Tāpat rakstu autoriem jāizvairās no angļu vai citu valodu idiomām, kuras var tikt pārprastas. Teikumu vienkāršošana parasti atsakās no teksta mākslinieciskuma, piemēram, tekstā par Tristanu un Izoldi angļu versijā lasāms: "Tristans nomira ar viņas vārdu uz lūpām." Vienkāršotā variantā - "Tristans nomira, izrunājot viņas vārdu." Vienkāršās angļu valodas Vikipēdijas atvieglotais pasniegšanas stils padara to par labu iesācējiem, kas mācās angļu valodu. Tās vienkāršākā vārdu un teikumu struktūra, lai arī pazemina informācijas līmeni, padara to vieglāk saprotamu. Vienkāršotā valoda ir piemērotāka arī mašīntulkošanai. Vairums vienkāršotās angļu valodas Vikipēdijas dalībnieku nāk no Eiropas, pa 20-25% dalībnieku tai dod arī Ziemeļamerika un austrumu Āzija, pieskaitot tai arī Austrāliju. Sheri R. Parris. Adolescent Literacy, Field Tested: Effective Solutions for Every Classroom. International Reading Assoc., 2009. 76. lpp. ISBN 0-87207-695-4. A version of Wikipedia, called Simple English Wikipedia, contains entries using the 2,000 or so most common words in English, and is well suited for younger readers. The Guardian: Wikipedia too long-winded for you? Try the simple version - Tim Dowling, (2008) Special:Statistics Meta: Closure of Simple English Wikipedia (2) Meta: Closure of Simple English Wikipedia (3) Tim Dowling. «Wikipedia too long-winded for you? Try the simple version». The Guardian, 2008. gada 14. janvāris. Skatīts: 2009. gada 17. maijs. Phoebe Ayers, Charles Matthews, Ben Yates. How Wikipedia works: and how you can be a part of it. No Starch Press, 2008. 417. lpp. Simple English Wikipedia: A New Text Simplification Task William Coster, David Kauchak, Computer Science Department, Pomona College Fabien Snauwaert. How to Learn English, 2010. 34. lpp.[novecojusi saite] How to Learn English. Vienkāršotās angļu valodas Vikipēdijas vārdu krājums ar papildvārdiem