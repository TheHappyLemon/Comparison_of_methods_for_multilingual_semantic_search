Nikolajs Antropovs (krievu: Николай Антропов; dzimis 1980. gada 18. februārī Ustkamenogorskā) ir bijušais Kazahstānas hokejists, centra uzbrucējs. Karjeras laikā aizvadījis 788 spēles Nacionālajā hokeja līgā, tajās atzīmējoties ar 465 punktiem. Karjeras lielāko daļu aizvadījis Toronto "Maple Leafs" sastāvā. Antropovs savu karjeru uzsāka 1996. gadā, spēlējot Krievijas Augstākās līgas klubā Ustkamenogorskas "Torpedo". Tika sagaidīts, ka Antropovs tiks izvēlēts NHL drafta otrajā kārtā, bet pēc lieliskās sezonas "Torpedo" rindās, kā arī atzīmēšanās ar 26 punktiem izlases spēlē pret Īslandi, 1998. gada NHL draftā viņu ar augsto kopējo 10. numuru izvēlējās Toronto "Maple Leafs". 1998.—99. gadā Antropovs vēl palika Eiropā, spēlējot Krievijas Superlīgas klubā Maskavas "Dinamo". 1999.—2000. sezonā Antropovs jau spēlēja "Maple Leafs" rindās. 2004.—05. sezonas NHL lokauta laikā Niks spēlēja Kazaņas "Ak Bars" rindās. Antropovs traumu dēļ izlaida nozīmīgu daļu 2005.—06. sezonas. Antropovs turpināja būt viens no "Maple Leafs" vadošajiem uzbrucējiem, līdz 2009. gada 4. martā viņš tika aizmainīts uz Ņujorkas "Rangers", kurā viņš aizvadīja vien 18 spēles. Viņa līgums vasarā beidzās, kā rezultātā viņš parakstīja jaunu līgumu uz nākamajām četrām sezonām ar Atlantas "Thrashers" vienību. 2011. gada vasarā "Thrashers" franšīze tika pārdota līdz ar Antropova līgumu, attiecīgi hokejistam 2011.—12. gada sezonu aizvadot jau Vinipegas "Jets" sastāvā. 2013. gada vasarā pievienojās Astanas "Baris" rindām. Tās sastāvā aizvadīja nākamās divas sezonas, līdz noslēdza profesionāļa karjeru. Kazahstānas izlases rindās Antropovs spēlējis 1998. un 2014. gada Pasaules čempionātos, kā arī 2006. gada olimpisko spēļu turnīrā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)