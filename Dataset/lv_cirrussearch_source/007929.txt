Anglijas futbola čempionāts (angļu: Football League Championship), bieži saīsināts vienkārši kā The Championship, oficiāli saukts sponsoru vārdā par Npower Championship, ir augstākā divīzija Anglijas futbola līgas organizācijā un otra spēcīgākā līga Anglijas futbolā pēc Premjerlīgas. Futbola līgas čempionāts tika izveidots 2004./05. gada sezonā. Iepriekš tas bija zināms ar nosaukumu Pirmā divīzija. Saskaņā ar Deloitte ziņojumu, 2004./05. gada sezonā tā bija pasaulē bagātākā no līgām, kuras nav savas valsts augstākās līgas un sestā bagātākā Eiropā. Čempionāta uzvarētāji saņem Futbola līgas čempionu kausu, kura ir tā pati balva, kuru iepriekš saņēma Pirmās divīzijas čempioni pirms Premjerlīgas izveidošanas 1992./93. gada sezonā. Līgā piedalās 24 komandas. Sezonas gaitā, kura parasti ilgst no augusta līdz nākamā gada maijam, katra komanda divreiz spēlē pret katru no pārējām, vienreiz savā, bet vienreiz pretinieku laukumā. Kopā katra komanda aizvada 46 spēles. par uzvaru tiek piešķirti trīs punkti, par neizšķirtu viens punkts, bet par zaudējumu nulle punktu. Komandas tabulā tiek izkārtotas pēc gūtajiem punktiem, pēc tam vārtu starpības un tad gūtajiem vārtiem. Ja komandu rādītāji ir vienādi visos trijos parametros, komandas tiek sakārtotas alfabēta secībā, izņemot gadījumus, kad izšķiras paaugstināšana vai pazemināšana, vai izslēgšanas spēles. Šajā gadījumā kārtības noteikšanai tiek nozīmēta izslēgšana spēle, tomēr kopš šī noteikuma ieviešanas brīža šāda situācija vēl nav bijusi. Sezonas beigās divas pirmās komandas un izslēgšanas spēļu uzvarētājs tiek paaugstināts uz Premjerlīgu, bet pēdējās trīs komandas tiek pazeminātas uz Pirmo līgu. Čempionāta izslēgšanas spēlēs piedalās komandas, kuras noslēguma tabulā ierindojas no trešās līdz sestajai vietai. Šo spēļu uzvarētājs tiek paaugstināts uz Premjerlīgu. Trešo vietu ieņēmusī komanda spēlē pret sestās vietas īpašnieci, bet ceturtās pret piekto, aizvadot pa spēlei mājās un viesos. Katra pusfināla uzvarētāji pēc tam piedalās vienā finālspēlē, kuras balva ir paaugstināšana uz Premjerlīgu un izslēgšanas spēļu trofeja. Trīs paaugstinātās komandas nākamajā sezonā aizvieto komandas, kuras ievietojās pēdējās trijās vietās Premjerlīgā. Pazeminātās komandas aizvieto divas labākas komandas no Pirmās līgas un Pirmā slīgas izslēgšanas pēļu uzvarētājkomanda. First fall in Premiership wages, BBC News, 31 May 2006, reporting on Deloitte's review of football finance in 2004–05 «Championship». Sporting Life. Skatīts: 2008. gada 2. aprīlis.