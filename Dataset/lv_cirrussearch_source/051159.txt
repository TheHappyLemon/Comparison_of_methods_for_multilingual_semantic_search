Ilze Juhansone (1971) ir latviešu valsts ierēdne un diplomāte, agrāk — pedagoģe. No 2020. gada 14. janvāra viņa ir Eiropas Komisijas (EK) ģenerālsekretāre, pirms tam bijusi agrākā ārkārtējā un pilnvarotā vēstniece Latvijas Pastāvīgajā pārstāvniecībā Eiropas Savienībā. Dzimusi 1971. gadā. Studēja Latvijas Universitātes Filoloģijas un filozofijas fakultātē (1989—1994), bija Rīgas 34. arodskolas latviešu valodas skolotāja, tad direktora vietniece (1992—1998). 1998. gadā viņa ieguva Dānijas Publiskās administrācijas skolas sertifikātu un kļuva par Latvijas Bēgļu lietu centra direktora vietnieci. Līdztekus studēja tieslietas LU Juridiskajā fakultātē (1999—2005) un 2002. gadā kļuva par Latvijas Pilsonības un migrācijas lietu pārvaldes (PMLP) juridiskās daļas direktora vietnieci, 2003. gadā par Latvijas Pastāvīgās pārstāvniecības ES padomnieci. Pēc Latvijas pievienošanās Eiropas Savienībai 2004. gadā Juhansone atgriezās Latvijā un bija Latvijas Republikas Tieslietu ministrijas Valsts sekretāra vietniece (2004—2008), tad Ārlietu ministrijas ES lietu ģenerālsekretāre (2008—2011). 2011. gadā Juhansoni iecēla par Latvijas ārkārtējo un pilnvaroto vēstnieci Latvijas Pastāvīgajā pārstāvniecībā Eiropas Savienībā. 2014. gadā viņa ieguva Eiropas Publiskās administrācijas skolas sertifikātu. Pēc aktīvās darbības Latvijas prezidentūras Eiropas Savienības Padomē laikā 2015. gadā Juhansone kļuva par EK ģenerālsekretāra vietnieci. Kad 2019. gada 16. jūlijā par prezidenti tika ievēlēta Vācijas politiķe Urzula fon der Leiena, viņa no 1. augusta sāka pildīt Eiropas Komisijas (EK) ģenerālsekretāres pienākumus. 2020. gada 14. janvārī viņu apstiprināja par EK ģenerālsekretāri. Triju Zvaigžņu ordenis, 3. šķira (2014) CV ec.europa.eu (angliski) «Juhansone appointed European Commission’s acting secretary-general». eng.lsm.lv. LETA. 2019. gada 25. jūlijs. Arhivēts no oriģināla, laiks: 2019. gada 18. decembrī. Skatīts: 2019. gada 26. jūlijs. Irene Kostaki. «Ilze Juhansone to serve as interim EU Secretary General». New Europe, 2019. gada 25. jūlijs. Arhivēts no oriģināla, laiks: 2019. gada 26. jūlijā. Skatīts: 2019. gada 26. jūlijs. Par jauno Komisijas ģenerālsekretāri šodien iecelta Ilze Juhansone Eiropas Komisija 14.01.2020.