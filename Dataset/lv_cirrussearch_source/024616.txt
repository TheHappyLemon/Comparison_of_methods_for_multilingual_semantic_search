Āfrikas tripanosomiāze jeb miega slimība ir parazitāra cilvēku un dzīvnieku slimība. To izraisa Trypanosoma brucei sugas parazīti. Pastāv divi parazītu veidi, kas inficē cilvēkus – Trypanosoma brucei gambiense (T.b.g) un Trypanosoma brucei rhodesiense (T.b.r.). T.b.g ir izraisījuši vairāk nekā 98 % ziņoto gadījumu. Abu veidu infekcijas parasti tiek pārnestas ar inficētas cece mušas kodienu, un tās ir izplatītas lauku apvidos. Sākotnēji – slimības pirmajā stadijā – novērojams drudzis, galvassāpes, nieze un locītavu sāpes. Šie simptomi parādās vienu līdz trīs nedēļas pēc kodiena. Vairākas nedēļas vai mēnešus vēlāk sākas otrā stadija ar dezorientāciju, pasliktinātu koordināciju, nejutīgumu un miega traucējumiem. Saslimšanu diagnosticē, atrodot parazītu asins uztriepē vai limfmezgla šķidrumā. Lai noteiktu starpību starp slimības pirmo un otro stadiju, bieži nepieciešama lumbālpunkcija. Lai novērstu smagu saslimšanu, jāveic skrīnings riska grupai, pārbaudot T.b.g. klātbūtni asinīs. Ārstēšana ir vieglāka, ja slimību nosaka agrīnā stadijā pirms neiroloģisko simptomu parādīšanās. Slimību pirmajā stadijā ārstē ar pentamidīnu vai suramīnu. Otrajā stadijā izmanto eflornitīnu vai nifurtimoksa un eflornitīna kombināciju – infekcijai no T.b.g. Kaut arī melarsoprols iedarbojas abu infekcijas veidu gadījumos, nopietnu blakņu dēļ to parasti izmanto tikai T.b.r. gadījumā. Slimība ir regulāri sastopama dažos Subsahāras Āfrikas reģionos, un riskam pakļautā populācija ir aptuveni 70 miljoni cilvēku 36 valstīs. Kopš 2010. gada tā ir izraisījusi aptuveni 9000 nāves gadījumu, kas ir ievērojams samazinājums, salīdzinot ar 34 000 gadījumu 1990. gadā. Saskaņā ar aplēsēm pašlaik ir inficēti aptuveni 30 000 cilvēku, tostarp 7000 jaunu inficēšanās gadījumu 2012. gadā. Vairāk nekā 80 % šo gadījumu ir Kongo Demokrātiskajā Republikā. Nesenā vēsturē bijuši trīs lieli slimības uzliesmojumi: viens no 1896. līdz 1906. gadam galvenokārt Ugandā un Kongo baseina reģionā un divi 1920. un 1970. gadā vairākās Āfrikas valstīs. Slimību var pārnēsāt, un var tikt inficēti citi dzīvnieki, piemēram, govis. WHO Media centre (June 2013). Fact sheet N°259: Trypanosomiasis, Human African (sleeping sickness). Kennedy, PG (2013 Feb). "Clinical features, diagnosis, and treatment of human African trypanosomiasis (sleeping sickness).". Lancet neurology 12 (2): 186-94. PMID 23260189. Simarro PP, Cecchi G, Franco JR, Paone M, Diarra A, Ruiz-Postigo JA, Fèvre EM, Mattioli RC, Jannin JG (2012). "Estimating and Mapping the Population at Risk of Sleeping Sickness". PLoS Negl Trop Dis 6 (10): e1859. doi:10.1371/journal.pntd.0001859. Lozano, R (Dec 15, 2012). "Global and regional mortality from 235 causes of death for 20 age groups in 1990 and 2010: a systematic analysis for the Global Burden of Disease Study 2010.". Lancet 380 (9859): 2095–128. doi:10.1016/S0140-6736(12)61728-0. PMID 23245604.