Vaira Paegle (dzimusi 1942. gada 6. jūlijā, Rīgā, mirusi 2019. gada 14. jūnijā, Vesthārtfordā, Konektikutas štatā, ASV) bija latviešu politiķe, kopš 2010. gada Pilsoniskās savienības biedre. 7. Saeimas, 8. Saeimas un 9. Saeimas deputāte. V. Paegle ir dzimusi Rīgā, bet kara beigās kopā ar ģimeni emigrējusi sākumā uz Vāciju, pēc tam uz ASV. Emigrācijā aktīvi piedalījusies latviešu sabiedriskajā dzīvē, bijusi Pasaules brīvo latviešu apvienības priekšsēdētāja. Latviešu studenšu korporācijas Dzintra biedrene. Pēc atgriešanās Latvijā iesaistījās politikā, 1998. gadā būdama viena no Tautas partijas dibinātājām. Bijusi 7. Saeimas, 8. Saeimas un 9. Saeimas deputāte, pēdējos divos parlamentos gan nav tikusi ievēlēta, bet kļuvusi par deputāti par ministriem kļuvušo kolēģu Māra Kučinska un Helēnas Demakovas vietā. 1999. gada Latvijas prezidenta vēlēšanās Tautas partija viņu izvirzīja kā savu Valsts prezidenta kandidāti, bet sarežģītās vēlēšanās par prezidenti kļuva cita trimdas latviete Vaira Vīķe-Freiberga. 2008. gadā V. Paegle nesekmīgi tika izvirzīta vēstnieces amatam ANO, bet 2009. gadā nesekmīgi kandidēja Eiropas Parlamenta vēlēšanās. Tautas partijā viņa bieži bija iekšēja opozicionāre, kas iebildusi daudzām sabiedrībā nepopulārām partijas iniciatīvām un kritizējusi partijas dibinātāja Andra Šķēles lielo ietekmi partijā. Pēc A. Šķēles paziņojuma par atgriešanos aktīvajā politikā un oficiālā partijas vadībā, 2009. gada oktobrī V. Paegle izstājās no partijas un Saeimā turpmāk darbojās kā pie frakcijām nepiederoša deputāte. 2010. gada janvārī viņa pievienojās Pilsoniskajai savienībai un tās Saeimas frakcijai. Pēc nesekmīgas kandidēšanas uz 10. Saeimu politiskās apvienības "Vienotība" sarakstā V. Paegle paziņoju par aiziešanu no politikas un plāniem atgriezties uz dzīvi ASV. Mūžībā devusies Amerikas latviete, bijusī Saeimas deputāte Vaira Paegle Diena Madara Fridrihsone. «Paegle: Šķēle ar mani manipulēja, izmantoja kā ārzemju latvieti». Diena, 2010. gada 30. oktobris. Skatīts: 2011. gada 4. aprīlī. Vikikrātuvē par šo tēmu ir pieejami multivides faili. Skatīt: Vaira Paegle.