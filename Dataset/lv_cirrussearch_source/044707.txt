Natālija Vuda (angļu: Natalie Wood; dzimusi kā Natālija Zaharenko (Natalia Zakharenko), 1938. gada 20. jūlijā, mirusi 1981. gada 29. novembrī) bija krievu izcelsmes aktrise no Amerikas Savienotajām Valstīm. Dzimusi 1938. gadā Sanfrancisko krievu imigrantu Nikolaja Zaharenko un viņa sievas Marijas, dzimušas Zudilovas, ģimenē, kas Krievijas pilsoņu kara laikā bija ieradušies no Sibīrijas. Bērnību pavadīja Santamonikā, jau 1947. gadā sāka filmēties Holivudas filmās, šajā laikā viņas vecāki nomainīja Natašas uzvārdu uz "Vuda". Saņēmusi Zelta globusa balvu trīs dažādās kategorijās — 1955. gadā Natālija Vuda kļuva par gada jauno zvaigzni filmā "Dumpinieks bez iemesla" (filmā kopā ar Džeimsu Dīnu), 1966. gadā viņa ieguva Pasaules filmu favorītes titulu, bet 1979. gadā kļuva par Televīzijas drāmas labāko aktrisi (par lomu televīzijas miniseriālā "No šejienes līdz bezgalībai"). Trīs reizes nominēta Amerikas Kinoakadēmijas balvai ("Oskaram") — 1955. gadā labākās otrā plāna aktrises balvai par lomu filmā "Dumpinieks bez iemesla", 1961. un 1963. gadā labākās aktrises balvai attiecīgi par lomām filmās Splendor in the Grass un Love with the Proper Stranger. 1981. gadā Natālija Vuda nomira neskaidros apstākļos. Viņa ar vīru Robertu Vagneru un aktieri Kristoferu Volkenu bija devušies izbraucienā ar kuģīti, ko vadīja kapteinis Deniss Deverns. 29. novembrī vīrs greizsirdībā sastrīdējās ar Volkenu. Tajā vakarā Natālija Vuda pazuda no kuģīša. Nākamajā rītā Natālijas Vudas ķermeni atrada ūdenī. Nāves iemesls tika definēts kā "nejauša noslīkšana". 2011. gadā izmeklēšana tika atjaunota pēc kuģa kapteiņa izteikumiem presē, ka viņš sākotnējā izmeklēšanā melojis, un uzskata, ka strīds starp Natāliju un viņas vīru Robertu novedis pie viņas nāves. Tomēr policija arī pēc papildus izmeklēšanas nav atradusi pierādījumus apsūdzības izvirzīšanai, bet Roberts atteicies runāt ar policiju. Policija papildināja ierakstu par nāves iemeslu, definējot to kā "noslīkšana un citi neatklāti iemesli". «Robert Wagner Is Not A Suspect In Natalie Wood’s Death, But He’s Refusing To Talk To Detectives». huffingtonpost.com. «Natalie Wood's death certificate amended». BBC News. Vikikrātuvē par šo tēmu ir pieejami multivides faili. Skatīt: Natālija Vuda. IMDb profils (angliski) AllMovie profils (angliski)