Kostanaja (kazahu: Қостанай), iepriekš zināma kā Nikolajevska (krievu: Николаевск, 1893–1895) un Kustanaja (krievu: Кустана́й, 1895—1997), ir pilsēta Kostanajas apgabalā Kazahstānas ziemeļos, netālu no Krievijas Federācijas robežas. Tā atrodas Tobolas upes krastā 571 km uz ziemeļiem no Astanas un 260 km uz dienvidaustrumiem no Čeļabinskas. Krievijas Impērija anektēja agrākās Kazahu hanistes ziemeļrietumu daļu 1798. gadā, bet 1863. gadā kazahu apdzīvotās teritorijas sadalīja Turkestānas ģenerālgubernatūrā dienvidos un Stepes novadā ziemeļos. 1879. gadā pie Tobolas upes nodibināja apmetni, kuru 1893. gadā nosauca par Nikolajevsku. Pilsētas straujo attīstību galvenokārt noteica auglīgā stepju augsne, attīstījās lauksaimniecība un lopkopība. 1885. gadā Nikolajevsku pārdēvēja par Kustanaju. 1913. gadā atklāja Kustanajas—Čeļabinskas dzelzceļa līniju. Otrā pasaules kara laikā uz Kustanaju pārcēla apģērbu rūpnīcu no Hersonas un citus uzņēmumus. 1950. gados Neskarto zemju kampaņas laikā Kustanajā ieradās daudz pārceļotāju. 1997. gada 17. jūnijā pilsētas nosaukumu nomainīja uz kazahu Kostanaju (Қостанай). Vikikrātuvē par šo tēmu ir pieejami multivides faili. Skatīt: Kostanaja. Encyclopædia Britannica raksts (angliski) Krievijas Lielās enciklopēdijas raksts (krieviski)