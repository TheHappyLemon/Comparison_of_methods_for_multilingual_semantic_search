International Business Machines Corporation (zināma kā IBM jeb "Big Blue" — 'Lielais zilais') ir daudznacionāla datoru tehnoloģiju un konsultāciju korporācija ar galveno biroju Armonkā, Ņujorkā, ASV. Tas ir viens no nedaudzajiem informācijas tehnoloģiju uzņēmumiem, kurš nepārtraukti darbojies kopš 19. gadsimta. IBM ražo un pārdod datoru aparatūru, programmatūru, kā arī infrastruktūras, tīmekļa mitināšanas un konsultācijas pakalpojumus dažādās jomās, no lieldatoriem līdz nanotehnoloģijām. IBM bija pasaulē lielākais datoruzņēmums, bet 2006. gadā to apsteidza Hewlett-Packard ienākumu (tomēr ne peļņas) ziņā. Ar vairāk nekā 350 000 darbinieku IBM ir lielākais darba devējs pasaulē. Tam ir vairāk patentu nekā jebkuram citam ASV uzņēmumam. IBM ir inženieri un konsultanti vairāk nekā 170 valstīs, un IBM Research ir astoņas laboratorijas. IBM darbinieki saņēmuši trīs Nobela prēmijas, četras Tjūringa balvas, piecas Nacionālās Tehnoloģiju medaļas un piecas Nacionālās Zinātnes medaļas. Kā mikroshēmu ražotājs, IBM ir pasaules 20 lielāko pusvadītāju pārdošanas līderu vidū. 2018. gada oktobrī tika paziņots, ka IBM par 33,4 miljardiem ASV dolāru iegādāsies programmatūras uzņēmumu Red Hat, kas izstrādā risinājumus uz Linux bāzes; darījums tika pabeigts 2019. gada 9. jūlijā. 2020. gada 8. oktobrī IBM paziņoja, ka no Global Technology Services nodaļas atsevišķā uzņēmumā tiks atdalīta Managed Infrastructure Services vienība, kas sniedz klientiem informācijas sistēmu infrastruktūras tehnisko atbalstu. 18. novembrī tika panākta vienošanās par lietojumprogrammu veiktspējas uzraudzības un novērojamības uzņēmuma Instana iegādi; darījums pabeigts 29. decembrī. 2021. gada 29. aprīlī tika paziņots, ka IBM iegādāsies uzņēmumu Turbonomic, kas izstrādā lietojumprogrammu resursu pārvaldības (Application Resource Management, ARM) un tīkla veiktspējas pārvaldības (Network Performance Management, NPM) programmatūru; darījums pabeigts 17. jūnijā. 2021. gada 4. novembrī tika pabeigta Managed Infrastructure Services atdalīšana no IBM, dodot tai nosaukumu Kyndryl Holdings, Inc. IBM nolēma turpmāk koncentrēties uz mākoņpakalpojumiem un mākslīgā intelekta risinājumiem. 2022. gada 21. janvārī IBM paziņoja, ka pārdos Watson Health biznesu privātā kapitāla uzņēmumam Francisco Partners. 16. februārī tika paziņots, ka IBM iegādājies ASV mākoņpakalpojumu konsultāciju uzņēmumu Neudesic, kas specializējas galvenokārt Microsoft Azure platformā; šī iegāde ļāva paplašināt hibrīdo daudzmākoņu pakalpojumus. Jūlijā IBM paziņoja par datu novērošanas programmatūras izstrādātāja Databand iegādi. Decembrī IBM no investīciju uzņēmuma Arlington Capital Partners iegādājās Restonā reģistrēto digitālās transformācijas un IT modernizācijas pakalpojumu sniedzēju Octo Consulting. IBM noslēdza partnerību ar jauno Japānas 2 nm procesa ražošanas uzņēmumu Rapidus. 2023. gada 10. augustā tika pabeigta uzņēmuma Apptio iegāde; darījuma summa 4,6 miljardi ASV dolāru; Apptio izstrādāja tehnoloģiju biznesa pārvaldības programmatūra kā pakalpojums risinājumus. IBM AIX IBM PC «IBM Research | IBM Research | Nanotechnology & Nanoscience». Arhivēts no oriģināla, laiks: 2009. gada 27. decembrī. Skatīts: 2007. gada 26. maijā. IBM to break up 109-year old company to focus on cloud growth Munsif Vengattil, Reuters, October 8, 2020