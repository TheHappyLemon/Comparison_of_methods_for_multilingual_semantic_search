Mijo Udovčičs (horvātu: Mijo Udovčić; 1920. gada 11. septembris Stara Jošava — 1984. gada 8. septembris Zagreba) bija horvātu izcelsmes Dienvidslāvijas starptautiskais lielmeistars šahā (1962). Daudzkārtējais Dienvidslāvijas šaha čempionāta dalībnieks. 1952. gada Dienvidslāvijas šaha čempionātā kopā ar Petaru Trifunoviču un Andriju Fudereru dalījis 3.-5. vietu (uzvarējuši Svetozars Gligoričs un Borislavs Miličs). 1961. gada Dienvidslāvijas šaha čempionātā kopā ar Petaru Trifunoviču dalījis 2.-3. vietu (uzvarējis Stojans Pucs). Lielāko panākumu guvis 1963. gadā Zenicā, kad kopā ar Borislavu Ivkovu šajā turnīrā dalījis pirmo vietu. Starptautiskajos šaha turnīros bijis trešais 1955. gadā Ļubļanā un dalījis otrās vietas 1961. gadā Dortmundē, 1962. gadā Berlīnē un 1969. gadā Zagrebā. Pārstāvējis Dienvidslāvijas komandu lielākajos komandu šaha turnīros: Pasaules šaha olimpiādē piedalījies 1964. gadā un komandu vērtējumā izcīnījis sudraba medaļu; Eiropas komandu šaha čempionātā piedalījies 2 reizes (1961-1965) un abas reizes gan komandu, gan individuālā vērtējumā izcīnījis sudraba medaļas. Par panākumiem turnīros FIDE 1957. gadā Udovčičam piešķīrusi starptautiskā meistara (IM), bet 1962. gadā - starptautiskā lielmeistara (GM) nosaukumu. Bijis pirmais horvātu šahists, kas saņēmis šaha lielmeistara nosaukumu. 1970. gadu sākumā beidzis savu aktīvo šahista karjeru. Pēc profesijas bijis jurists un strādājis par Zagrebas municipālās tiesas tiesnesi. Campeonato de Yugoslavia OlimpBase :: Men's Chess Olympiads :: Mijo Udovčić OlimpBase :: European Men's Team Chess Championship :: Mijo Udovčić Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)