Pjetro Antonio Lokatelli (itāļu: Pietro Antonio Locatelli, 1695. gada 3. septembrī, Bergamo — 1764. gada 30. martā, Amsterdama) — itāļu vijolnieks un baroka komponists. Vēl bērnībā viņam piemita labas vijoļspēlēšanas prasmes, tāpēc viņš tika aizsūtīts uz Romu, kur mācījās pie slavenā itāļu vijolnieka un komponista Arkandželo Korelli. Tur Lokatelli strādāja par kapelmeistaru, bet 1725. gadā ieņēma šo amatu Mantujā. Par viņa dzīvi un darbību pastāv ļoti maz liecību, toties ir zināms, ka pēc ilggadējām koncertēšanām pa Eiropas pilsētām (Venēcija, Mantuja, Berlīne, Minhene, Drēzdene, Kasele) 1729. gadā viņš apmetās uz dzīvi Amsterdamā, kur nodarbojās ar pedagoģiju. Viens no viņa skolēniem bija Žans-Mari Leklērs. Savā laikā Lokatelli tika uzskatīts par ekstraordināru. Viņš nekļuva par galma muzikantu, neskatoties uz to, ka viņa līmeņa muzikantiem bija tādas iespējas. 1728. gadā notika pēc koncerta karalis Frīdrihs Vilhelms nosūtīja viņam honorāru 20 dālderu apjomā, kuru mākslinieks uzdāvināja galminiekam, kurš atnesa naudu. Karalis bija izbrīnīts par šādu darbību, bet Saksijas kūrfirsts Frīdrihs Augusts, kas atveda vijolnieku, paskaidroja, ka Lokatelli nav pieradis tik maziem honorāriem. Pēc nākamās uzstāšanās Lokatelli saņēma zelta kausu pilnu ar dālderiem. "Jūs esat tik dāsns," karalis ironizēja. "ka šoreiz "dzeramnaudu" par manu dāvanu gribētu saņemt es." Uz to Lokatelli atbildēja: "Ak! Dāvana no karaļa rokām ir tik vērtīga, ka šoreiz es nevarētu no tās sķirties." Pēc Lokatelli nāves ir saglabājušās viņa kolekcijas: daiļliteratūras, mūzikas skaņdarbu rokraksti un izdevumi, filozofijas, teoloģijas, ornitoloģijas, topogrāfijas un vēstures grāmatas. Visnozīmīgākais Lokatelli muzikālais sacerējums ir koncertu cikls "Vijoles māksla", kurš sastāv no 12 koncertiem, kuros ietilpst 24 garas kadences kaprīžu formā (koncertu sastāvs: solo vijole, 2 vijoles, alts, čells un basso continuo (izdots 1733. gadā). Lokatelli vārds ir saistīts ar sonātes formas attīstību. Tiek uzskatīts par pirmo programmātiskās vijoļmūzikas pārstāvi (vijoļkoncerts Nr.6 "Ariadnas raudas", "Sēru sonāta" u.c.). Vikikrātuvē par šo tēmu ir pieejami multivides faili. Skatīt: Pjetro Lokatelli.