"Sikspārnis" (vācu: Die Fledermaus) ir austriešu komponista Johana Štrausa II triju cēlienu operete, kas pirmoreiz uzvesta Vīnē, Teātrī "An der Wien" 1874. gada 5. aprīlī. Libretu sarakstīja Rihards Ženē un Karls Hafners. Šobrīd "Sikspārni" uzskata par pasaulē populārāko opereti, uzreiz pēc pirmizrādes tā guva labus panākumus, daudzkārt tika ekranizēta. Pirmoreiz Latvijā to iestudēja Rīgas Pilsētas teātrī 1877. gada 14. janvārī. Dziedāšanas skolotājs Alfrēds dzied serenādi savai mīļotajai Rozalindei. Alfrēdu dzird Eizenšteinu istabene Adele un lūdz viņam aiziet. Vēlāk Adele saņem vēstuli no māsas Idas, kas aicina doties uz grāfa Orlovska rīkoto balli. Adele priecājas, jo vēlas kļūt par aktrisi, bet grāfs ir pazīstams mecenāts. Izliekoties, ka saņēmusi ziņu par tantes slimību, Adele lūdz Rozalindei atļaut doties pie tantes. Rozalindes vīram Gabrielam fon Eizenšteinam ir piespriests astoņu dienu cietumsods, tomēr Gabriela draugs pierunā viņu vispirms doties uz balli, bet uz cietumu tikai nākamajā dienā. Eizenšteins atvadās no Rozalindes, izliekoties, ka jau dodas uz cietumu. Pēc vīra aizbraukšanas pie Rozalindes ierodas Alfrēds. Vēlāk pēc Eizenšteina atnāk cietuma direktors Franks, kas, redzot abus divus vienatnē, nodomā, ka Alfrēds ir Eizenšteins. Lai glābtu mīļotās godu, Alfrēds Eizenšteina vietā dodas cietumā. Grāfa Orlovska rīkotajā ballē satiekas Eizenšteins, kas izliekas par marķīzu de Ferosti, Adele kā aktrise Olga un Rozalinde, kas izliekas par ungāru grāfieni. Eizenšteins iemīlas grāfienē maskā, nenojaušot, ka tā ir Rozalinde. Eizenšteins ierodas cietumā un atklāj, ka viņa kamera ir aizņemta. Notiek Eizenšteina atmaskošana. «Operetes Sikspārnis recenzija Lēciens Sikspārņa vilcienā». diena.lv. Skatīts: 2019. gada 22. decembrī. Aija Kaukule. «Operete “Sikspārnis” atgriežas opernamā mūsdienīgā iestudējumā». Latvijas Avīze. Skatīts: 2019. gada 22. decembrī. Vikikrātuvē par šo tēmu ir pieejami multivides faili. Skatīt: Sikspārnis.