Austrālijas atklātais čempionāts tenisā ir gada pirmais Grand Slam turnīrs, kas parasti norisinās janvārī, Austrālijas pilsētā Melburnā. Pirmo reizi tas norisinājās 1905. gadā. Līdz 1988. gadam turnīrā tika spēlēts uz zālāja kortiem, vēlāk uz cietā seguma. Pirmoreiz turnīrs notika 1905. gadā Melburnā un saucās "Austrālāzijas čempionāts" (angļu: The Australasian Championships). Tajā piedalījās 17 sportisti, bet finālmaču noskatījās 5 tūkstoši skatītāju. 1927. gadā turnīru pārdēvēja par "Austrālijas čempionātu" (angļu: Australian Championships). No 1969. gada turnīrā sāka pielaist profesionāļus un tas ieguva savu pašreizējo nosaukumu. Kopš 1905. gada čempionāts noticis sešās dažādās vietās: Melburnā (66 reizes), Sidnejā (17 reizes), Adelaidā (15 reizes), Brisbenā (7 reizes), Pērtā (3 reizes), Jaunzēlandē (2 reizes, 1906. un 1912. gadā). 1972. gadā tika pieņemts lēmums katru gadu turnīru rīkot vienā un tai pašā pilsētā. Par turnīra norises vietu tika izvēlēti tenisa kluba Kujong (Kooyong Lawn Tennis Club) zālāja korti Melburnas piepilsētā, bet ar laiku tie kļuva par šauru pieaugušajam dalībnieku skaitam. 1988. gadā turnīrs tika pārvietots uz tikko pabeigto, jauno tenisa kompleksu Melburnas parkā (angļu: Melbourne Park). 1970. gadu beigās un 1980. gadu sākumā Austrālijas atklātā čempionāta popularitāti iespaidoja tenisa profesionalizācija. Daudzi vadošie spēlētāji jau saņēma tik lielas summas, ka vārēja atļauties izlaist šo Grad Slam turnīru, jo piedalīšanās tajā nozīmēja atteikties no Ziemassvētku un Jaungada svinībām. Tāpēc, lai atvieglotu elites spēlētāju piesaistīšanu Austrālijas atklātajam čempionātam, pēc 1977. gada turnīra, kas notika janvāra sākumā, tika pieņemts lēmums pārnest turnīra norises laiku uz novembra beigām un decembra sākumu. Tāpēc 1977. gadā decembrī turnīrs tika izspēlēts jau otrreiz šajā gadā. Decembra mēnesī turnīrs notika arī nākamajos gados. Sākot ar 1987. gadu turnīru no jauna pārnesa uz janvāri, tādēļ 1986. gadā turnīrs nenotika. Turnīra galvenais korts — Roda Leivera arēna, 2000. gadā tika nosaukta leģendārā austrāliešu tenisista Roda Leivera vārdā. Arēna uzbūvēta 1988. gadā un projektēta 15 000 skatītājiem. Tā aprīkota ar atbīdāmu jumtu, kas ļauj spēlēt mačus arī lietū un lielā karstumā. Turnīra otrais korts — Melburnas arēna (agrākā Hisense Arena), tā uzbūvēta 2000. gadā. Arēna īpaša ar to, ka tā viegli var tikt transformēta citiem pasākumiem. Bez tenisa turnīriem, šeit notiek riteņbraukšanas, basketbola sacensības, kā arī dažādi koncerti. Tribīņu ietilpība tenisa sacensībām ir 10 500 skatītāju. Arī šī arēna ir aprīkota ar atbīdāmu jumtu. Trešais centrālais korts — Mārgaritas Kortas arēna, nosaukta tituliem visbagātākās austrāliešu tenisistes Mārgaritas Kortas vārdā. Bez šiem trīs lielajiem kortiem, kompleksā ietilpst vēl divi parādes korti (Show Courts) ar ietilpību līdz 5000 skatītājiem un daudzi mazāki korti. Visiem kortiem ir cietais segums (Hard). Par dalību čempionātā un ieņemtu attiecīgo vietu, vīrieši ATP rangā un sievietes WTA rangā saņem šādu punktu skaitu: John Feinstein. Hard Courts: Real Life on the Professional Tennis Tours. New York : Villard Books, 1992. 47–48. lpp. ISBN 978-0-307-80096-1. «Rod Laver Arena» (angļu). Austadiums. Skatīts: 2019-07-27. «Melbourne Arena» (angļu). Austadiums. Skatīts: 2019-07-27. «Margaret Court Arena» (angļu). Austadiums. Skatīts: 2019-07-27. Vikikrātuvē par šo tēmu ir pieejami multivides faili. Skatīt: Austrālijas atklātais čempionāts tenisā. Oficiālā tīmekļa vietne (angliski)