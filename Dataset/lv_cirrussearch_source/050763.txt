Leopardkaķi (Prionailurus) ir kaķu dzimtas (Felidae) ģints, kas pieder kaķu apakšdzimtai (Felinae). Leopardkaķu ģintī ir 5 sugas. Visas leopardkaķu sugas mājo Āzijā. Tie ir tipiski meža iemītnieki. Lielākā daļa leopardkaķu labi peld. Dažas sugas pamatā barojas tikai ar zivīm un citiem ūdens dzīvniekiem. Leopardkaķu ģints dzīvnieki ir neliela auguma, un to pelēkbrūnie kažoki ir ar tumšākiem plankumiņiem. Pirmo reizi leopardkaķu ģinti 1858. gadā ieteica izdalīt Krievijas dabas pētnieks Nikolajs Severcovs (krievu: Никола́й Алексе́евич Се́верцов), lai izdalītu no citiem savvaļas kaķiem tropiskajā Āzijā dzīvojošu savvaļas kaķu sugu — Āzijas leopardkaķi (Felis pardachrous). Severcova sistemātisko iedalījumu akceptēja 1917. gadā britu zoologs Redžinalds Pokoks (angļu: Reginald Innes Pocock). Ģints nepieciešamība tika pamatota ar galvaskausa un kažoka īpatnībām, salīdzinot ar citām savvaļas kaķu sugām. Visām leopardkaķu sugām kažokiem ir raksturīgie leopardveidīgie plankumiņi. Parasti tie ir pildīti, retu reizi — rozetveidīgi. Reizēm plankumiņi sakārtojas virtenē kā svītra paralēli mugurkaulam, bet tie nekad neveido svītras, kādas tās ir raksturīgas kaķu ģints (Felis) sugām. Arī galvaskausa uzbūve abām ģintīm ir atšķirīga. Pokoks leopardkaķu ģintī klasificēja 3 sugas — Āzijas leopardkaķi (Prionailurus bengalensis), rūsgano kaķi (Prionailurus rubiginosus) un Āzijas zvejniekkaķi (Prionailurus viverrinus). Pokoka sistemātika tika plaši pieņemta sistemātiķu vidū. Mūsdienās ģintī ir 5 sugas, lai gan Iriomotes kaķis (Prionailurus iriomotensis) no Japānas daudzās sistemātikās tiek klasificēts kā Āzijas leopardkaķa (Prionailurus bengalensis) pasuga. Šobrīd, balstoties uz jaunākajiem DNS pētījumiem, tiek diskutēts par vēl vienas Āzijas leopardkaķa pasugas izdalīšanu kā sugu. Tas ir Amūras kaķis (Prionailurus bengalensis euptilurus). ģints Leopardkaķi (Prionailurus) Āzijas leopardkaķis (Prionailurus bengalensis) Āzijas zvejniekkaķis (Prionailurus viverrinus) Iriomotes kaķis (Prionailurus iriomotensis) Plakangalvas kaķis (Prionailurus planiceps) Rūsganais kaķis (Prionailurus rubiginosus) «Genus Prionailurus». Arhivēts no oriģināla, laiks: 2011. gada 12. augustā. Skatīts: 2012. gada 20. janvārī. Johnson, W. E., Eizirik, E., Pecon-Slattery, J., Murphy, W. J., Antunes, A., Teeling, E., O'Brien, S. J. (2006) The late miocene radiation of modern felidae: A genetic assessment. Science 311: 73-77. Severtzow, M. N. (1858) Notice sur la classification multisériale des Carnivores, spécialement des Félidés, et les études de zoologie générale qui s'y rattachent. Revue et Magasin de Zoologie Pure et Appliquée 2e Série, T. X Séptembre 1858: 385–396 Pocock, R. I. (1939) The fauna of British India, including Ceylon and Burma. Mammalia – Volume 1. Taylor and Francis, London. Molecular Diversity and Phylogeography of the Asian Leopard Cat, Felis bengalensis Amūras kaķa foto ARKive: Fishing cat (Prionailurus viverrinus) ARKive: Flat-headed cat (Prionailurus planiceps) ARKive: Leopard cat (Prionailurus bengalensis) Rusty-spotted cat (Prionailurus rubiginosus)