Karls Gilgs (vācu: Karl Gilg; 1901. gada 20. janvāris Novi Jičīnas apriņķis — 1981. gada 4. decembris Kolbermūra) bija Čehoslovākijas un Vācijas starptautiskais meistars šahā (1953). Pēc izcelsmes bijis Sudetu vācietis, bet pēc profesijas — skolotājs. Šahu iemācījies spēlēt četru gadu vecumā. Pēc Pirmā pasaules kara aktīvi iesaistījies šaha dzīvē jaunizveidotajā Čehoslovākijas republikā. Daudzu starptautisko šaha turnīru dalībnieks. Lai gan Gilga rezultāti turnīros bija viduvēji, tomēr viņš bija viens no retajiem tā laika šahistiem, kas sasniedza pozitīvu savstarpējo rezultātu pret toreizējo Pasaules šaha čempionu Aleksandru Aļehinu (+1, =2). Pārstāvējis Čehoslovākijas komandu lielākajos komandu šaha turnīros: Pasaules šaha olimpiādēs piedalījies 3 reizes (1927-1928, 1931). Komandu vērtējumā izcīnījis bronzas (1931) medaļu; neoficiālajā Pasaules šaha olimpiādē piedalījies 1936. gadā. Pēc tam, kad 1939. gadā Trešais reihs okupēja un sadalīja Čehoslovākiju, Gilgs spēlēja Vācijas šaha čempionātos. 1939. gadā viņš ieņēma trešo vietu, bet gadu vēlāk dalīja trešo vietu ar Kurtu Rihteru. Otrā pasaules kara laikā dienējis Vērmahtā. Pēc kara pārcēlies uz dzīvi Bavārijā un apmeties Rozenheimā. Turpinājis piedalīties šaha turnīros. Daudzkārtējais Rozenheimas pilsētas šaha čempions. Divas reizes uzvarējis Bavārijas federālās zemes šaha čempionātos. Tāpat divas reizes uzvarējis prestižajā Vācijas šaha kausā Dähne-Pokal (1954, 1963). Piedalījies arī Vācijas šaha čempionātos, kuros divas reizes dalījis 4. vietu (1951, 1953). Par rezultātiem turnīros FIDE 1953. gadā Gilgam piešķīrusi starptautiskā meistara (IM) nosaukumu. Vācijas Federatīvās Republikas komandas sastāvā piedalījies Eiropas komandu šaha čempionātā 1957. gadā. Līdz 1980. gadam Vācijas šaha bundeslīgā spēlējis Rozenheimas pilsētas komandas sastāvā. Periodikā publicējis savus šaha galotņu pētījumus. Classical games: Karl Gilg beat Alexander Alekhine OlimpBase :: Men's Chess Olympiads :: Karl Gilg OlimpBase :: unofficial Chess Olympiads :: Karl Gilg 31. Deutsche Schacheinzelmeisterschaft 1939 in Bad Oeynhausen 32. Deutsche Schacheinzelmeisterschaft 1940 in Bad Oeynhausen 40. Deutsche Schacheinzelmeisterschaft 1951 Deutsche Schacheinzelmeisterschaft 1953 OlimpBase :: European Men's Team Chess Championship :: Karl Gilg Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)