Marks Savārs (angļu: Marc Savard; dzimis 1977. gada 17. jūlijā) ir kanādiešu hokejists, centra uzbrucējs. Pašlaik (2015) pārstāv Nacionālās hokeja līgas kluba Floridas "Panthers" sastāvā. Dažādu savainojumu dēļ Savārs gan nav aizvadījis nevienu spēli kopš 2011. gada. Pēc vairākām Ontārio hokeja līgas kluba Ošavas "Generals" rindās aizvadītām sezonām, profesionāļa karjeru Savārs uzsāka 1997.—98. gada sezonā, kad aizvadīja 28 spēles NHL kluba Ņujorkas "Rangers" sastāvā. Pēc 1998.—99. gada sezonas uzbrucējs tika aizmainīts uz Kalgari "Flames" vienību. Nākamajās sezonās Savārs turpināja kļūt arvien rezultatīvāks, 2000.—01. gada sezonu noslēdzot kā otrs "Flames" rezultatīvākais spēlētājs aiz Džeroma Iginlas. 2002.—03. gada sezonas pirmajā pusē Savārs tika aizmainīts uz Atlantas "Thrashers" rindām. "Thrashers" sastāvā uzbrucējs spēlēja vienā maiņā ar Iļju Kovaļčuku un Deniju Hītliju, kļūstot par vienu no komandas rezultatīvākajiem spēlētājiem. 2005.—06. gada sezonu noslēdzot ar 97 punktiem 82 spēlēs, Savārs bija devītais visas līgas rezultatīvākais spēlētājs. 2006. gada vasarā uzbrucējs kļuva par brīvo aģentu, noslēdzot līgumu ar Bostonas "Bruins" rindām, nākamās trīs sezonas noslēdzot kā komandas rezultatīvākais spēlētājs. 2010.—11. gada sezonā traumas dēļ Savārs laukumā devās vien 25 spēlēs, taču kopā ar komandu izcīnīja Stenlija kausu. 2011. gada 23. janvārī Savārs guva smadzeņu satricinājumu, kura dēļ izlaida visu 2011.—12. gada sezonu. 2015. gada vasarā, joprojām neaizvadījis nevienu spēli kopš savainojuma gūšanas, tika aizmainīts uz Floridas "Panthers". Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)