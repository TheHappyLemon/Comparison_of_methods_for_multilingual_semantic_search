Aleksandrs Panajotovs Aleksandrovs (Александър Панайотов Александров; dzimis 1951. gada 1. decembrī) ir Bulgārijas bijušais lidotājs, kosmonauts. Darbojies aviācijas biznesā. Aleksandrs Aleksandrovs piedzima Targovištes apgabala Omurtagā. 1974. gadā viņš pabeidza augstāko kara lidotāju skolu. Pēc tam viņš dienēja Bulgārijas gaisa spēkos par iznīcinātāju pilotu. 1978. gada janvārī Aleksandrs Aleksandrovs kopā ar Georgi Kakalovu (pirms kosmiskā lidojuma viņš mainīja uzvārdu uz Ivanovs) tika izvēlēts par Bulgārija kosmonauta kandidātu. Martā sāka gatavoties kosmiskajam lidojumam Kosmonautu sagatavošanas centrā PSRS. Kosmosa kuģa pamatapkalpē tika apstiprināts Georgi Ivanovs, bet Aleksandrs Aleksandrovs bija viņa dublieris. Georgi Ivanovs kā Bulgārijas pirmais kosmonauts devās kosmosā 1979. gada 10. aprīlī ar kosmosa kuģi Sojuz-33 kopā ar Nikolaju Rukavišņikovu. Neilgi pirms orbitālās stacijas Saljut-6 sasniegšanas sabojājās kosmosa kuģa dzinējiekārta, un nācās atgriezties uz zemes. 1983. gadā Aleksandrovs pabeidza aspirantūru PSRS Zinātņu akadēmijas Kosmisko pētījumu institūtā Maskavā un aizstāvēja tehnisko zinātņu kandidāta disertāciju. Pēc atgriešanās Bulgārijā 1983. gadā viņš kļuva par Bulgārijas Zinātņu akadēmijas Kosmisko pētījumu centrālās laboratorijas (tagad Kosmisko pētījumu institūts) direktora vietnieku. 1986. gadā ar PSRS tika panākta vienošanās par otra Bulgārijas kosmonauta lidojumu. Pieteicās aptuveni 300 kandidāti, tai skaitā Aleksandrs Aleksandrovs un Georgi Ivanovs. 1987. janvārī par pamata kandidātu tika izvēlēts Aleksandrovs, par dublieri — Krasimirs Stojanovs. Aleksandrs Aleksandrovs lidojumu kosmosā sāka 1988. gada 7. jūnijā kosmosa kuģī Sojuz TM-5, dodoties uz orbitālo staciju Mir. 17. jūnijā viņš atgriezās uz zemes kosmosa kuģī Sojuz TM-4. Pēc kosmiskā lidojuma Aleksandrovs darbojās zinātnē. 1990. gados viņš iesaistījās aviācijas biznesā. Vikikrātuvē par šo tēmu ir pieejami multivides faili. Skatīt: Aleksandrs Aleksandrovs. Informācija astronaut.ru (krieviski)