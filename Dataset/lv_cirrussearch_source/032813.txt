C standarta bibliotēka (angļu: C standard library) ir C programmēšanas valodas standarta bibliotēka, ko nosaka ANSI C standarts. Tas tika izstrādāts vienā laikā ar POSIX C bibliotēkas standartu, kas iekļauj vēl papildus funkcionalitāti. Tā kā ANSI C standartu vēlāk pieņēma arī Starptautiskā standartizācijas organizācija (ISO), to mēdz dēvēt arī par ISO C bibliotēku (angļu: ISO C Library). C standarta bibliotēka ietver makrodefinīcijas, datu tipu definīcijas un biežāk nepieciešamās funkcijas virkņu apstrādei, matemātiskiem aprēķiniem, ievades/izvades apstrādei, atmiņas pārvaldībai un piekļuvei dažādiem operētājsistēmas servisiem. C standarta bibliotēkas lietojumprogrammu saskarne (API) tiek nodrošināta caur dažādiem iesākumfailiem (angļu: header files). Katrs iesākumfails satur vienu vai vairākas makrodefinīcijas, datu tipu definīcijas vai funkciju deklarācijas. Daļa no iesākumfailiem ir bijuši C standarta bibliotēkā no paša sākuma, bet citi pārādījušies līdz ar vēlākām standarta versijām (1995. gada papildinājumi NA1, 1999. gada standarts C99, 2011. gada standarts C11). Atkarībā no izmantotās programmēšanas platformas, jaunākos standartos ieviestie papildinājumi var nebūt programmētājam pieejami. ISO/IEC (1999). ISO/IEC 9899:1999(E): Programming Languages - C §7.19.1 para 1