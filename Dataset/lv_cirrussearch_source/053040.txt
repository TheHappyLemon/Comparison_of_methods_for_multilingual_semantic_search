Armands Duplantiss (Armand Duplantis; dzimis 1999. gada 10. novembrī) ir Zviedrijas vieglatlēts, startē kārtslēkšanas sacensībās. Viņš ir pašreizējais pasaules rekordists kārtslēkšanā ar rezultātu 6,23 metri, kas sasniegts Dimanta līgas sacensībās Jūdžīnā 2023. gada septembrī, kā arī pasaules labākā rezultāta īpašnieks telpās ar 6,22 m, ko pārvarēja sacensībās Klermonferānā 2023. gada februārī. A. Duplantiss ir olimpiskais čempions, izcīnīja uzvaru 2020. gada vasaras olimpiskajās spēlēs, kas notika 2021. gadā Tokijā, divkārtējs pasaules čempions (2022, 2023), kā arī divkātējs Eiropas čempions (2018, 2022). Dzimis Luiziānas štatā, ASV, sportiskā ģimenē. Viņa tēvs ir amerikānis Gregs Duplantiss, arī bijušais kārtslēcējs, kura personiskais rekords ir 5,80 m, viņa māte Helēna ir zviedriete, nodarbojusies ar septiņcīņu un spēlējusi volejbolu. Viņa brālis Andrēass arī nodarbojās ar kārtslēkšanu, pārstāvēja Zviedriju 2009. gada Pasaules čempionātā jauniešiem un 2012. gada Pasaules čempionātā junioriem. Otrs brālis Antuāns nodarbojas ar beisbolu, bet jaunākā māsa Johanna arī ir pievērsusies kārtslēkšanai. Armandam ir gan Zviedrijas, gan ASV pilsonība. 2015. gadā 15 gadu vecumā izvēlējās pārstāvēt Zviedriju. Starptautiskās sacensībās debitēja 2015. gadā, piedaloties Pasaules U18 čempionātā Kali, Kolumbijā, kur izcīnīja zelta medaļu. 2016. gadā nomainīja klubu no IK Stål uz Upsala IF. 2016. gada Pasaules čempionātā junioriem Bidgoščā, Polijā, ieguva bronzas medaļu. 2017. gada februārī Millrose Games sacensībās uzstādīja pasaules junioru rekordu telpās (5,75 m). 2017. gada Pasaules čempionātā Londonā ieguva 9. vietu ar rezultātu 5,50 m. 2018. gada janvārī sacensībās Rīno, ASV, uzlaboja savu pasaules junioru rekordu telpās, sasniedzot 5,83 metrus. 2018. gada Pasaules čempionātā junioriem Tamperē ieguva zelta medaļu. 2018. gada Eiropas čempionātā Berlīnē, pārvarot latiņu 6,05 metru augstumā, kļuva par Eiropas čempionu. 2019. gada Pasaules čempionātā Dohā ar rezultātu 5,97 m izcīnīja sudraba medaļu, piekāpjoties amerikānim Semam Kendriksam. 2020. gada 8. februārī iekštelpu sacensībās Toruņā, Polijā, laboja Reno Lavilenī piederošo pasaules rekordu, pārvarot latiņu 6,17 metru augstumā. Nedēļu vēlāk Glāzgovā uzlaboja rezultātu līdz 6,18 metriem. 2020. gada 17. septembrī Dimanta līgas sacensībās Romā laboja līdz tam Sergejam Bubkam piederošo pasaules labāko sasniegumu āra stadionā, sasniedzot 6,15 metrus. World Athletics nenodala kārtslēkšanas rezultātus telpās un stadionā, līdz ar to oficiālais pasaules rekords ir Duplantisa uzstādītais rezultāts telpās 6,18 metri. 2020. gada vasaras olimpiskajās spēlēs Tokijā izcīnīja zelta medaļu, sasniedzot rezultātu 6,02 metri. Viņš mēģināja arī labot sev piederošo pasaules rekordu, bet nesekmīgi. Jaunu pasaules rekordu A. Duplantiss uzrādīja 2022. gada martā World Indoor Tour Silver sacensībās Belgradā, pārlecot 6,19 m augstumu. Drīz pēc tam 2022. gada 20. martā turpat Belgradā Pasaules čempionātā vieglatlētikā telpās viņš pasaules rekordu uzlaboja līdz 6,20 m augstumam. Tā paša gada 30. jūnijā BAUHAUS-galan sacensībās Stokholmā, kas ir arī Dimanta līgas posms, uzlaboja pasaules labāko sasniegumu stadionā līdz 6,16 metriem. 2022. gada Pasaules čempionātā ASV pilsētā Jūdžīnā viņš izcīnīja zelta medaļu, vēlreiz labojot arī sev piederošo pasaules rekordu un pārvarot latiņu 6,21 m augstumā. Tajā pašā gadā Eiropas čempionātā Minhenē otro reizi kļuva par Eiropas čempionu, labojot čempionātu rekordu (6,06 m). 2023. gada 25. februārī All Star Perche sacensībās telpās Klermonferānā, Francijā, laboja pasaules rekordu sesto reizi, sasniedzot 6,22 metrus. 2023. gada Pasaules čempionātā Budapeštā izcīnīja savu otro pasaules čempiona titulu, pārvarot latiņu 6,10 metru augstumā. Viņš mēģināja labot arī sev piederošo pasaules rekordu, bet tas neizdevās. 2023. gada 17. septembrī Dimanta līgas sezonas finālposmā Jūdžīnā, pārvarot latiņu 6,23 metru augstumā, jau septīto reizi karjerā laboja pasaules rekordu. «Pole vaulter Armand Duplantis clearing new heights». theadvocate.com (angļu). 2015. gada 3. martā. Skatīts: 2020. gada 11. maijā. «Helena Duplantis, mother of the highest flyer in athletics». worldathletics.org (angļu). 2020. gada 15. februāris. Skatīts: 2020. gada 11. maijā. «Stavhoppartalang valde Sverige och Avesta». dalademokraten.se (zviedru). 2015. gada 3. jūnijā. Skatīts: 2020. gada 11. maijā. «Världsstjärnan Armand Duplantis lämnar Dalarna – klar för Upsala IF». dalademokraten.se (zviedru). 2016. gada 14. martā. Arhivēts no oriģināla, laiks: 2020. gada 20. oktobrī. Skatīts: 2020. gada 11. maijā. «Wilson, Hassan and Okolo shine on night of world leads and records at Millrose Games». worldathletics.org (angļu). 2017. gada 12. februāris. Skatīts: 2020. gada 11. maijā. «Zviedru kārtslēcējs labo pasaules U20 rekordu». sportacentrs.com. 2018. gada 15. janvārī. Skatīts: 2020. gada 11. maijā. «Zviedrijas kārtslēcējs Duplantiss sasniedz jaunu pasaules rekordu». lsm.lv. 2020. gada 8. februārī. Skatīts: 2020. gada 11. maijā. «Armand Duplantis: Pole vaulter sets new world record at Glasgow Indoor Grand Prix». bbc.co.uk (angļu). 2020. gada 15. februāris. Skatīts: 2020. gada 11. maijā. «Duplantis scales 6.15m in Rome, world's highest ever outdoor vault». worldathletics.org (angļu). 2020. gada 15. februāris. Skatīts: 2020. gada 19. septembrī. «Pole vault star Duplantis soars to Olympic gold in Tokyo». worldathletics.org (angļu). 2021. gada 3. augusts. Skatīts: 2021. gada 9. augustā. «Duplantis breaks world pole vault record with 6.22m in Clermont-Ferrand». worldathletics.org (angļu). 2023. gada 25. februāris. Skatīts: 2023. gada 28. februārī. «Duplantiss septīto reizi trīsarpus gados labo pasaules rekordu kārtslēkšanā». lsm.lv. 2023. gada 18. septembris. Skatīts: 2023. gada 18. septembrī. Vikikrātuvē par šo tēmu ir pieejami multivides faili. Skatīt: Armands Duplantiss. Olympedia profils (angliski) The Sport.org profils (angliski) Munzüger Sport profils (vāciski) IAAF profils (angliski) Trach and Field vieglatlēta profils (angliski) IAAF Dimanta līgas profils (angliski)