Džu Čeņa (ķīniešu: 諸宸, piņjiņs: Zhū Chén; dzimusi 1976. gada 16. martā, Džedzjanā, Ķīnā) ir Ķīnā dzimusi Kataras starptautiskā lielmeistare šahā (GM, 2001). 9. Pasaules čempione šahā (2001—2004). Džu Čeņa bija pirmā ķīniešu šahiste, kas uzvarēja starptautiskā šaha turnīrā. 1988. gadā Rumānijā viņa kļuva par Pasaules čempioni šahā meitenēm U12 vecuma grupā. Pēc tam Džu Čeņa uzvarēja Pasaules junioru šaha čempionātos U20 vecuma grupā 1994. un 1996. gadā. Pasaules šaha čempiones nosaukuma izcīņas ciklos pirmo reizi debitējusi 1995. gadā, kad starpzonu turnīrā Kišiņevā ierindojusies 19. vietā, atpaliekot no savas tautietes Vanas Lei. Nākamajā savā Pasaules čempionātā 2000. gadā Deli Džu Čeņa zaudēja jau pirmajā kārtā pēc izslēgšanas sistēmas. Tomēr jau 2001. gadā Maskavā Džu Čeņa kļuva par Pasaules čempioni šahā. Pusfinālā viņa ar 2½ : 1½ pieveica Maiju Čiburdanidzi, bet finālā ar 5 : 3 Aleksandru Kosteņuku. 2004. gadā Džu Čeņa nevarēja aizstāvēt savu titulu, jo gatavojās kļūt par māmiņu. No 1994. līdz 2002. gadam piecas reizes Ķīnas izlases sastāvā piedalījusies Pasaules šaha olimpiādēs. Ieguvusi 5 medaļas komandu vērtējumā - 3 zelta (1998, 2000, 2002), sudraba (1996) un bronzas (1994) - un 3 medaļas individuālā vērtējumā - 2 zelta (1996, 2000) un sudraba (1994). 2001. gadā Džu Čeņa apprecējās ar labāko Kataras šahistu Mohamedu el Modīahkī un tagad šaha turnīros pārstāv Kataru. Kataras vīriešu izlases sastāvā ir piedalījusies 2006. un 2010. gada Pasaules šaha olimpiādēs. Pasaules šaha čempionātā sievietēm 2012. gadā Hantimansijskā 1. kārtā uzvarējusi Nastasju Zjazjuļkinu, bet 2. kārtā zaudējusi Antoanetai Stefanovai. 2014. gada marta beigās Rīgā piedalījās Latvijas dzelzceļa organizētajā starptautiskajā ātrā šaha turnīrā "Latvian Railway Open", kurā kļuva par uzvarētāju sieviešu konkurencē. 2017. gadā Teherānā Pasaules šaha čempionātā sievietēm pēc izslēgšanas sistēmas 1. kārtā uzvarējusi Irini Harismu Sukandaru, bet 2. kārtā zaudējusi Dzjui Veņdzjuņai. 1995 Kishinev Interzonal Tournament 2000 FIDE Knockout Matches 2001-02 FIDE Knockout Matches Zhu Chen «2012 FIDE Knockout Matches». Arhivēts no oriģināla, laiks: 2019. gada 30. aprīlī. Skatīts: 2017. gada 7. februārī. «Latvian Railway Open». Arhivēts no oriģināla, laiks: 2014. gada 21. augustā. Skatīts: 2014. gada 31. martā. «FIDE Women's World Chess Championship 2017». Arhivēts no oriģināla, laiks: 2017. gada 21. februārī. Skatīts: 2017. gada 16. februārī. Džu Čeņa šahista profils vietnē fide.com Džu Čeņa šahista profils vietnē chessgames.com Džu Čeņa šahista profils vietnē 365chess.com Džu Čeņa šahista profils vietnē chesstempo.com Džu Čeņa šahista profils vietnē olimpbase.org (Pasaules sieviešu šaha olimpiādes) Džu Čeņa šahista profils vietnē olimpbase.org (Pasaules vīriešu šaha olimpiādes) Džu Čeņa šahista profils vietnē olimpbase.org (Āzijas komandu šaha čempionāti)