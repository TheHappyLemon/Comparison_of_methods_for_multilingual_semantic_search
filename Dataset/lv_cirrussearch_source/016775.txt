Alfrēds Džoels Horfords Reinoso (angļu: Alfred Joel Horford Reynoso; dzimis 1986. gada 3. jūnijā Puertoplatā) ir Dominikānas basketbolists, spēlē spēka uzbrucēja un centra pozīcijā, Dominikānas basketbola izlases dalībnieks. 2024. gadā pārstāv Nacionālās basketbola asociācijas (NBA) klubu Bostonas "Celtics". Piecas reizes piedalījies Visu zvaigžņu spēlē, kā arī 2011. gadā tika iekļauts līgas simboliskajā trešajā izlasē. Viņa tēvs Tito Horfords arī ir bijis basketbolists, trīs sezonas spēlējis NBA. Spēlētājs ir dzimis Dominikānā, taču bērnību pavadījis ASV, kur sācis spēlēt basketbolu. Spēlējis NCAA, kur pārstāvēja Floridas Universitātes basketbola komandu "Gators". Komandas sastāvā viņš divas reizes kļuva par NCAA čempionu (2006, 2007). 2007. gada NBA draftā E. Horfordu Atlantas "Hawks" izraudzījās pirmajā kārtā ar trešo kārtas numuru (pēc Grega Odena un Kevina Duranta). Jau pirmajā sezonā E. Horfords ieņēma vietu "Hawks" starta pieciniekā, bet komanda sasniedza play-off, kur piekāpās nākamajiem čempioniem Bostonas "Celtics" (3—4). Debijas sezonā viņš tika iekļauts līgas simboliskajā debitantu pirmajā izlasē. 2016. gada jūlijā E. Horfords kā brīvais aģents noslēdza līgumu ar Bostonas "Celtics" par 113 miljoniem dolāru uz 4 sezonām. 2017.—2018. gada NBA sezonā "Celtics" ar centra spēlētāju sastāvā sasniedza Austrumu konferences finālu, kur piekāpās Klīvlendas "Cavaliers". 2019. gada jūlijā E. Horfords kā brīvais aģents noslēdza līgumu ar Filadelfijas "76ers", kas nodrošināja atalgojumu 97 miljonus dolāru četrās sezonās. 2020. gada decembrī E. Horfords tika aizmainīts uz Oklahomasitijas "Thunder", kur aizvadīja vien 28 spēles, jo komandas prioritāte bija jauno spēlētāju attīstība nevis uzvaras spēlēs. 2021. gada jūnijā spēlētājs tika aizmainīts uz Bostonas "Celtics" — klubu, kurā jau bija aizvadījis trīs sezonas (maiņa ietvēra arī Mozesu Braunu, kurš tāpat devās uz "Celtics", savukārt pretī tika saņemts Kemba Volkers un divas nākotnes drafta izvēles). 2022. gada NBA play-off spēlēs E. Horfords 35 gadu vecumā bija viens no svarīgākajiem spēlētājiem "Celtics" komandā. 10. maija otrās kārtas uzvarā pār Milvoki "Bucks" (116—108) viņš guva 30 punktus (iemetot 5 no 7 trīspunktu metieniem) un sasniedza karjeras rezultativitātes rekordu izslēgšanas spēlēs. 2022. gada 1. decembrī spēlētājs un klubs noslēdza līguma divu gadu pagarinājumu, kas paredzēja 20 miljonu dolāru lielu atalgojumu. E. Horfords spēlē Dominikānas basketbola izlasē kopš 2008. gada. Būdams tās līderis, izcīnīja bronzas medaļu 2011. gada Amerikas čempionātā. «Boston Celtics vs Milwaukee Bucks May 9, 2022 Game Summary | NBA.com». www.nba.com. Skatīts: 2022-05-10. «Celtics Sign Horford To A Contract Extension». www.nba.com (angļu). Skatīts: 2024-01-15. Vikikrātuvē par šo tēmu ir pieejami multivides faili. Skatīt: Els Horfords. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)