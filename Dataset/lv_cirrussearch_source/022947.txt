Džeroms Klapka Džeroms (angļu: Jerome Klapka Jerome; dzimis 1859. gada 2. maijā, miris 1927. gada 14. jūnijā) bija angļu rakstnieks un humorists. Pazīstamākais Džeroma darbs ir humoristisks ceļojuma pa Temzu apraksts "Trīs vīri laivā (nerunājot nemaz par suni)" (Three Men in a Boat (To Say Nothing of the Dog)), publicēts 1889. gadā. Dzimis pie Birmingemas. Ģimene finansiāli bankrotēja, bet 13 gadu vecumā Džeroms kļuva par bāreni. 15 gadu vecumā Džeroms sāka strādāt dzelzceļa kompānijā. Nostrādāja četrus gadus, lasīdams pie sliedēm no vagoniem izkritušos ogļu gabalus. Vēlāk izmēģināja vairākus citus amatus, līdz 1885. gadā guva zināmus panākumus ar humoristisko darbu On the Stage — and Off, kur aprakstīja savu pieredzi teātra trupā. 1888. gadā apprecējās ar Elizabeti Stenliju Herisu, deviņas dienas pēc viņas iepriekšējās laulības šķiršanas. Medusmēnesi pāris pavadīja uz laivas Temzas upē, kas bija pamats Džeroma visslavenākā darba radīšanai. Tiklīdz pāris atgriezās no ceļojuma, Džeroms ķērās pie rakstīšanas un radīja savu slavenāko darbu, kas izdots miljonos eksemplāru daudzās pasaules valodās. Vēlāk strādāja humoristiskos žurnālos, sarakstīja vēl vairākus darbus, kas tomēr nebija tik panākumiem bagāti, kā "Trīs vīri laivā". Vikikrātuvē par šo tēmu ir pieejami multivides faili. Skatīt: Džeroms K. Džeroms.