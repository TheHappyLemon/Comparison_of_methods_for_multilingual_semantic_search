Senaki (gruzīnu: სენაკი) ir pilsēta Gruzijā, Megrelijas-Augšsvanetijas mharē, Senaki municipalitātes centrs. Izvietojusies valsts rietumos Kolhidas zemienē Tehuri upes krastos 272 km no valsts galvaspilsētas Tbilisi. Vēsturiskā Senaki (mūsdienās Dzveli Senaki) atrodas 6 km uz ziemeļaustrumiem no pilsētas un vēstures avotos minēta 17. gadsimta sākumā. Mūsdienu pilsēta kā Ahalsenaki (Jaunā Senaki) izveidojās 1870. gados pie jaunuzbūvētās Poti—Tbilisi dzelzceļa līnijas. 1921. gadā Senaki piešķirts pilsētas statuss. Padomju laikā attīstījās tekstilrūpniecība un pārtikas rūpniecība (tēja, konservi, vīns u.c.). 1933. gadā pārdēvēta par Miha Chakaju (მიხა ცხაკაია) par godu gruzīnu padomju revolucionāram un valsts darbiniekam Mihailam Chakajam. 1930. gados netālu no pilsētas izveidoja Mendži balneoloģisko kūrortu, bet 1940. gados dienvidos no pilsētas izveidoja kara stratēģiskās aviācijas bāzi. 1976. gadā pilsētu pārdēvēja par Chakaju (ცხაკაია), bet 1989. gadā atgrieza vēsturisko nosaukumu. 1991.—1992. gadā Senaki bija viens no Gruzijas pilsoņu kara epicentriem. «Miha Chakaja». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 479. lpp. Vikikrātuvē par šo tēmu ir pieejami multivides faili. Skatīt: Senaki.