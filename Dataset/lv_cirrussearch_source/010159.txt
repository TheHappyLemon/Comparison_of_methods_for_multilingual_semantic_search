Šis raksts ir par pilsētu Irānā. Par administratīvo vienību skatīt rakstu Isfahāna (ostāns). Isfahāna (persiešu: اصفهان, Esfahān, izrunā: [esfæˈɦɔːn]) ir pilsēta Irānas centrālajā daļā, Isfahānas ostāna administratīvais centrs. 2019. gadā iedzīvotāju skaits pilsētā tika lēsts ap 1,55 miljoniem (trešā lielākā pilsēta Irānā aiz Teherānas un Mešhedas). Aglomerācijā iedzīvotāju skaits tiek lēsts ap 5,7 miljoniem. Pilsēta atrodas Zājanderūdas upes kreisajā krastā, Zāgrosa kalnu pakājē, aptuveni 1600 metrus virs jūras līmeņa. Isfahāna ir nozīmīgs Irānas transporta mezgls, 25 km no pilsētas centra atrodas Isfahānas starptautiskā lidosta. 2015. gadā tika pabeigta pirmās Isfahānas metro līnijas izbūve (2019. gadā vēl turpinājās darbs pie vēl divu līniju izbūves). 17. gadsimta sākumā izbūvētais Isfahānas centrālais laukums - Nakše Džahānas laukums ir iekļauts UNESCO Pasaules mantojuma sarakstā. Arheoloģiskie izrakumi liecina, ka Isfahānas teritorija ir bijusi apdzīvota paleolītā (senajā akmens laikmetā). Antīko autoru darbos šī vieta bija zināma kā Aspadana. Šāds nosaukums vietai figurē sākot ar mīdiešiem, ahemenīdiem un beidzot ar partiešiem 3. gadsimtā. Sasanīdu impērijas laikā (3.–7. gadsimts) Isfahāna kļuva par nozīmīgu tirdzniecības, administratīvo un militāro centru; pilsētā tika izbūvēti nocietinājumi. Šajā laikā priekšpilsētās dzīvoja daudz kristiešu un ebreju. 644. gadā Isfahānu iekaroja umajādi (arābi), tā palika tikai kā administratīvais centrs. 8. gadsimtā, kad pilsētu kontrolēja abāsīdi, Isfahāna atkal kļuva par tirdzniecības un amatniecības centru, kā arī kļuva par kultūras centru (11. gadsimtā pilsētā dzīvoja persiešu zinātnieks Avicenna). «Population of Cities in Iran» (angļu). 2019 World Population by Country. Skatīts: 2019. gada 30. maijā. Vikikrātuvē par šo tēmu ir pieejami multivides faili. Skatīt: Isfahāna. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Katoļu enciklopēdijas raksts (angliski)