Florensio Kampomaness (spāņu: Florencio Campomanes; 1927. gada 22. februāris, Manila - 2010. gada 3. maijs, Bagio) bija Filipīnu starptautiskais meistars šahā (1958) un starptautiskās šaha federācijas (FIDE) prezidents no 1982. līdz 1995. gadam. 1948. gadā beidzis Filipīnu Universitāti Manilā ar bakalaura grādu politoloģijā. Pēc tam turpinājis izglītību ASV. 1951. gadā ieguvis maģistra grādu Brauna Universitātē Providensā. 1954. gadā aizstāvējis doktora grādu Džordžtaunas Universitātē Vašingtonā. Kampomaness ir bijis divkārtējais Filipīnu čempions šahā (1956, 1960). Piecas reizes (1956, 1958, 1960, 1962, 1966) pārstāvējis savu valsti Pasaules šaha olimpiādēs. Interesanti, ka 1960. gada olimpiādē Leipcigā Kampomaness zaudējis Mihailam Tālam, kuram tā ir bijusi pirmā oficiālā partija pēc Pasaules šaha čempiona nosaukuma izcīnīšanas. 1958. gadā FIDE piešķīra Kampomanesam starptautiskā meistara nosaukumu (IM). 1956. gadā uzsācis savu darbību Starptautiskajā šaha federācijā kā Filipīnu pārstāvis. No 1960. līdz 1964. gadam bijis Āzijas zonas prezidents, bet no 1974. līdz 1982. gadam bijis FIDE viceprezidents no Āzijas valstīm. Ievērību šaha aprindās izpelnījies ar Karpova - Korčnoja mača par Pasaules šaha čempiona nosaukumu organizēšanu 1978. gadā Filipīnu pilsētā Bagio. Lai gan pats mačs noritēja skandalozā gaisotnē, un Korčnojs vēlāk Kampomanesam pārmeta sadarbību ar PSRS Valsts drošības komiteju, tomēr tas bija pirmais tāda līmeņa mačs, kas notika Āzijā. 1982. gadā Kampomaness tika ievēlēts par FIDE prezidentu un šajā amatā palika līdz 1995. gadam. Kampomanesa prezidentūras laiks nebija viegls. Jau 1984. gadā viņam nācās pieņemt strīdīgu lēmumu, pārtraucot Karpova - Kasparova pirmo maču par Pasaules šaha čempiona nosaukumu. Tomēr galvenie izaicinājumi sekoja vēlāk. 1980. gadu otrajā pusē un 1990. gadu sākumā šaha pasaulē notika ievērojamas izmaiņas - strauji pieauga lielmeistaru skaits, šaha apritē sāka parādīties datorprogrammas, Kasparova un Karpova piecu maču par Pasaules šaha čempiona nosaukumu ietekmē (1984/85, 1985, 1986, 1987, 1990) bija jāmaina Pasaules šaha čempiona izcīņas sistēma. Turklāt 1993. gadā radās FIDE alternatīva organizācija - Profesionālā šaha asociācija, kas noveda pie divu Pasaules šaha čempiona titulu rašanās. Kampomanesa lēmumi FIDE prezidenta amatā bieži tika kritizēti, jo ne vienmēr viņam izdevās panākt optimālo risinājumu sarežģītajām problēmām. Pēc aiziešanas no FIDE prezidenta amata Kampomaness līdz pat savai nāvei saglabāja FIDE Goda prezidenta nosaukumu. 2007. gadā februārī Turcijā Kampomaness guva savainojumus autoavārijā un ārstējās intensīvajā terapijā. Tomēr cienījamais vecums neļāva pilnībā atveseļoties, un 2010. gada pavasarī viņš nomira. Mikhail Tal vs Florencio Campomanes Leipzig ol 1960 Obituary - Honorary President Campomanes «Former FIDE President Campomanes dies at 83». Arhivēts no oriģināla, laiks: 2012. gada 20. janvārī. Skatīts: 2012. gada 20. janvārī. Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) Šahista profils olimpbase.org mājaslapā (Pasaules šaha olimpiāde) (angliski)