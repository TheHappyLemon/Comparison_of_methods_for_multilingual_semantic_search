Leonīds Jānis Vedējs (dzimis 1908. gada 12. oktobrī (pēc vecā stila — 29. septembrī), miris 1995. gada 4. februārī) bija latviešu hokejists un agronoms. Dzimis 1908. gadā Daugavpilī policijas ierēdņa Jūlija Vedēja un viņa sievas Jozefas, dzimušas Kočānes, ģimenē. Mācījās Rīgas pilsētas krievu vidusskolā (1922–1927). Studēja Latvijas Universitātes Lauksaimniecības fakultātē (1927–1934), bija studentu korporācijas “Lettgallia” biedrs. Strādāja par bakteriologu LR Zemkopības ministrijas Bakterioloģiskās nodaļas laboratorijā. Otrā pasaules kara laikā 1944. gada jūlijā līdz ar izlases vārtsargu Robertu Lapaini pieteicās 506. SS zenītartilērijas divizionā un cīnījās tā sastāvā VI SS korpusa pakļautībā. Pēc kara beigām nokļuva latviešu bēgļu nometnē Fišbahā, kur strādāja par bakteriologu bērnu sanatorijā Nirnbergā. 1949. gadā pārcēlās uz dzīvi ASV, strādāja Grandrepidsas slimnīcas laboratorijā, vēlāk piena pārstrādes uzņēmuma Joppe’s Dairy Co bakterioloģiskajā laboratorijā. Miris 1995. Grandrepidsā. Leonīds Vedējs pārstāvēja "Universitātes Sports" un "Dinamo". Latvijas izlases sastāvā piedalījās četros Pasaules čempionātos (1933, 1935, 1938, 1939), kā arī 1936. gada ziemas olimpiskajās spēlēs, kur bija arī Latvijas karognesējs atklāšanas ceremonijā. Kopumā izlases sastāvā aizvadīja 34 spēles (Latvijas izlase starpkaru periodā aizvadīja 36 spēles). Dzelzs krusts, I un II šķiras. «Leonīds Vedējs». DU.lv. Skatīts: 2012. gada 27. jūlijā. Daugavpils ev. lut. draudzes kristīto reģistrs. - 1908. - Nr. 94 Laiks" 1995. gada 8. marts (Nr. 19), 6. lpp enciklopedija.lv Andris Zeļenkovs. «Leonīds Vedējs». Nacionālā enciklopēdija. Olympedia profils (angliski) LOK profils Eliteprospects profils (angliski) Biogrāfija(latviski)