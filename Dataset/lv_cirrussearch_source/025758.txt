Elrejs Borge Jepesens (Elrey Borge Jeppesen; dzimis 1907. gada 28. janvārī Leikčārlzā, Luiziānā, ASV, miris 1996. gada 29. novembrī), saukts arī Kapteinis Džeps (Captain Jepp), bija dāņu izcelsmes amerikāņu lidotājs, viens no aeronavigācijas pamatlicējiem — izstrādājis rokasgrāmatas un kartes, kas ļāva pilotiem veikt drošākus lidojumus. Dzimis Leikčārlzā, Luiziānā, izaudzis Oregonā. Jau kopš bērnības bijis apsēsts ar lidošanu. 14 gadu vecumā pirmoreiz lidojis ar ceļojošā gaisa cirka lidmašīnu Curtiss JN-4 desmit minūtes par 4 dolāriem. 18 gadu vecumā pievienojies Teksa Renkina lidojošajam cirkam par palīgstrādnieku, kur arī iemācījies pilotēt lidmašīnu jau pēc 2 stundu un 15 minūšu mācību lidojuma. Vēlākajos gados strādājis par aerofotogrāfu. 1928. gadā, kad ASV valdība ieviesa pilotu licences, Jepesens saņēma Oregonas licenci ar Nr. 27, ko bija parakstījis pats Orvils Raits. 1930. gadā viņš pievienojās Boeing Air Transport kā aviopasta pārvadātājs. Tajā laikā lidaparātu piloti orientējās pēc Rand McNally autoceļu kartēm, dzelzceļa līnijām un ievērojamiem objektiem maršrutā, lidojot 50—300 pēdu augstumā. Jepesens sāka par 10 centiem pirktā piezīmju grāmatiņā fiksēt detālus norādījumus par saviem regulārajiem maršrutiem. Viņš mērīja kalnu augstumus un vāca to fermeru telefonu numurus, kas piekrita sniegt laika novērojumus maršrutā. Viņa piezīmes kļuva slavenas, un viņš to kopijas iedeva vairākiem saviem paziņām pilotiem. Kad pieprasījums pēc šādas informācijas pieauga, Jepesens nodibināja firmu Jeppesen & Co ar ofisu Soltleiksitijā un pārdeva sevis savāktās informācijas kopijas par 10 ASV dolāriem gabalā, piesaistot informācijas vākšanā arī citus pilotus. 1941. gadā Jepesens pārcēla kompānijas galveno ofisu uz Denveru Kolorādo štatā. 1947. gadā Jepesens kopīgi ar ASV Civilās Aviācijas pārvaldi izstrādāja instrumentālo lidojumu standartu un nodibināja Nacionālo Lidojumu datu centru. 1957. gadā Jepesena kompānija paplašināja savu darbību uz Eiropu, atverot ofisu Frankfurtē. 1961. gadā Jepesena kompāniju nopirka Times-Mirror Company, bet pats Jepesens palika tās vadībā. Miris 1996. gadā Arapaho, ASV. The early adventures of Captain Jepp «ELREY BORGE JEPPESEN». Arhivēts no oriģināla, laiks: 2015. gada 30. martā. Skatīts: 2014. gada 10. oktobrī. Elrey Borge Jeppesen Vikikrātuvē par šo tēmu ir pieejami multivides faili. Skatīt: Elrejs Jepesens.