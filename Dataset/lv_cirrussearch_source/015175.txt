SKS 32. ekspedīcija (Экспедиция МКС-32; Expedition 32 jeb ISS-32) bija Krievijas, ASV un Japānas kosmonautu ekspedīcija Starptautiskajā kosmosa stacijā (SKS). 2012. gada 16. septembrī notika kosmosa kuģa Sojuz TMA-04M atvienošanās no stacijas, un 17. deptembrī tas nolaidās uz zemes. 20. augustā Genādijs Padalka un Jurijs Maļenčenko veica iziešanu kosmosā, kas notika no Pirs moduļa. Tika izmantoti skafandri Orlan-MK Nr. 5 un 6. Iziešana sākās ar stundas aizkavēšanos. Sagatavošanās laikā tika atklāta noplūde lūkās starp Pirs un Zvezda. Pēc tās novēršanas tika veiktas hermētiskuma papildu pārbaudes. Sākot ārpuskuģa aktivitāti, lūka tika atvērta 15:38 UTC. Pirmais uzdevums kosmonautiem bija pārnest kravas celtni Strela-2 (GStM-2) no Pirs uz moduli Zarja. Tā kā nākamā gada beigās Pirs moduli plānots atvienot no stacijas, lai atbrīvotu vietu jaunajam laboratorijas modulim, tad derīgās lietas no Pirs tiek pārnestas uz citiem moduļiem. Maļenčenko vadīja otru celtni Strela-1, pārvietojot Padalku ar Strela-2. Pēc tam abi piestiprināja celtni vajadzīgajā vietā. Tad Padalka mēģināja noņemt eksperimentu paketi, bet nevarēja to salocīt, tāpēc atstāja. Pēc tam viņi ķērās pie mikropavadoņa Sfera-53 sagatavošanas. Pavadonis tika palaists 18:29 UTC no iekārtas, kuru stacijā nogādāja kravas kuģis Progress M-15M. Sfera ir pasīvs lodes formas pavadonis 53 cm diametrā, kas paredzēts atmosfēras pretestības mērījumiem ar instrumentiem uz zemes; to stacijā nogādāja Progress M-16M. Pēc tam kosmonauti uz moduļa Zvezda uzstādīja piecus pretmeteorīdu paneļi, kurus stacijā divās pakās nogādāja Progress M-14M. Demontēts eksperimentu konteiners Biorisk-MSN. darba vietai uz moduļa Pirs uzstādīti atgāžņi. Lūka tika aizvērta 21:28 UTC. Slūžu kamerā spiediens tika atjaunots 21:33 UTC. Ekspedīcijas otrā iziešana kosmosā notika 30. augustā, kurā piedalījās Sanita Viljamsa un Akihiko Hošide. Iziešana sākās 12:16 UTC (pārslēgšanās uz autonomo elektrobarošanu). Bija paredzēts 6,5 stundu laikā nomainīt elektrosistēmas bloku Main Bus Switching Unit 1 (MBSU 1), kas bija sabojājies 2011. gadā, novilkt elektrokabeļus no ASV segmenta uz Krievijas segmenta vietu, kur vēlāk tiks pievienots jauns laboratorijas modulis. Pēc tam vajadzētu uz manipulalora Canadarm2 nomainīt apgaismošanas un vadības bloku. Bija ieplānoti vēl citi darbi, ja laiks pietiktu. MBSU 1 noņemšanas laikā grūtības sagādāja skrūves atskrūvēšana. Viņi ievēroja, ka skrūvju caurumos ir metāla skaidas. Pēc bloka noņemšanas un sapakošanas kosmonauti ar saspiestu gaisu iztīrīja skrūvju caurumus, bet tomēr neizdevās nostiprināt jauno bloku, jo divas skrūves nevarēja ieskrūvēt līdz galam. Līdz ar to bloka kontakti netika pilnībā savienoti. No citiem darbiem viņi paspēja tikai novilkt kabeli uz Krievijas segmentu. Iziešana beidzās 20:33 UTC. Tā kā remontdarbu laikā tika atslēgti divi saules bateriju segmenti, bet MBSU 1 netika pieslēgts, tika nolemts veikt vēl vienu iziešanu kosmosā, kas varētu notikt 4. septembrī. Atkārtotu iziešanu kosmosā Sanita Viljamsa un Akihiko Hošide veica 5. septembrī. Tā sākās 11:06 UTC. Viņi noņēma MBSU 1 bloku un ar improvizetiem instrumentiem iztīrīja skrūvju caurumus. Tad viņiem izdevās līdz galam ieskrūvēt skrūves. Pēc tam viņi nomainīja apgaismošanas un vadības bloku uz Canadarm2. Russian cosmonauts take spacewalk outside station WILLIAM HARWOOD, CBS NEWS "SPACE PLACE", 2012-08-20 (angliski) Spacewalkers run into major snag replacing power unit WILLIAM HARWOOD, CBS NEWS "SPACE PLACE", 2012-08-30 (angliski) 32. ekspedīcija NASA mājas lapā Arhivēts 2012. gada 28. septembrī, Wayback Machine vietnē. (angliski) 31./32. ekspedīcija Energija mājas lapā Arhivēts 2012. gada 15. jūnijā, Wayback Machine vietnē. (krieviski) 32./33. ekspedīcija Energija mājas lapā Arhivēts 2014. gada 12. novembrī, Wayback Machine vietnē. (krieviski)