Usji (ķīniešu: 无锡, piņjiņs: Wúxī) ir prefektūras līmeņa municipalitāte Dzjansu provincē Ķīnas austrumos. Izvietojusies provinces dienvidos starp Jandzi upi ziemeļos un Taihu ezeru dienvidos. Robežojas rietumos ar Čandžou, ziemeļos — ar Taidžou, austrumos — ar Sudžou, bet dienvidos ar Džedzjanas provinci. Municipalitātē ietilpst trīs pilsētas ar vairāk kā miljonu iedzīvotājiem — pati Usji (3 542 319), kā arī apriņķa līmeņa pilsētas Dzjanjina (1 594 829) Jandzi krastā un Isjina (1 235 476) Taihu krastā. Sens Ķīnas kultūras un ekonomiskais centrs. Pilsēta dibināta Haņu dinastijas laikā 202. gadā p.m.ē. Tās nosaukums burtiski nozīmē ‘bez alvas’, kas norāda uz kādreiz šajā apvidū plaukušo alvas ieguvi un apstrādi. Pilsētā plauka lauksaimniecība un zīda ieguve. Pēc Lielā Ķīnas kanāla atklāšanas 609. gadā Usji kļuva par nozīmīgu transporta centru un bija zināma kā viens no lielākajiem Ķīnas rīsu tirgiem. Juaņu dinastijas laikā (1206-1368) pilsēta kļuva par prefektūras centru. Cjinu dinastijas laikā pilsētā plauka kokvilnas un zīda audzēšana. 19. gadsimtā Usji kļuva par Ķīnas tekstilindustrijas centru. Pilsēta smagi cieta Taipinu sacelšanās laikā — tika nogalinātas 2/3 iedzīvotāju. Pēc 2. Pasaules kara Usji ekonomiskā nozīme mazinājās, bet tā joprojām bija nozīmīgs reģionālais centrs. Mūsdienās nozīmīgākās jomas pilsētā ir elektrotehniskā, farmaceitiskā rūpniecība, kā arī IT industrija. Usji tradicionāli ir nozīmīgu snukera sacensību rīkošanas vieta. http://tj.jiangsu.gov.cn/art/2021/5/18/art_80066_9819836.html; Ķīnas Tautas Republikas Septītā nacionālā tautskaite. Beverly World Cup Vikikrātuvē par šo tēmu ir pieejami multivides faili. Skatīt: Usji. Brockhaus Enzyklopädie raksts (vāciski)