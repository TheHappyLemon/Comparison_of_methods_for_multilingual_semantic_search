Hackman bija Somijas daudznozaru uzņēmums. Dibināts 1790. gadā. Uzņēmums ir nodarbojies ar dažādu preču importu un eksportu, tam ir bijuši lieli mežu īpašumi, kokzāģētavas, ražojis metāla izstrādājumus, virtuves un galda piederumus, sveces, mazgāšanas līdzekļus, virtuves ierīces un citas preces. 2004. gadā Hackman tika pārdots Itālijas uzņēmumam Ali Group. 2005. gadā tas reorganizēts ar nosaukumu Metos, darbojoties virtuves iekārtu biznesā. Savukārt Hackman galda un virtuves piederumu bizness Iittala tagad ir Fiskars grupā. 1790. gadā vācu tirgotājs Johans Frīdrihs Hakmans, kurš Viborgā bija ieradies 1777. gadā, dibināja tirdzniecības uzņēmumu Hackman & Co. Tas importēja un eksportēja preces, piemēram, sāli, vīnu, cukuru, siļķes un citus produktus starp Somiju un citām Skandināvijas valstīm un Eiropas kolonijām visā pasaulē. Uzņēmums īsā alikā izveidoja savu kuģu floti. 1793. gadā Hackman preču klāstam pievienoja zāģmateriālus, kas nākamajā gadsimtā kļuva par vienu no uzņēmuma lielākajām izaugsmes nozarēm. Deviņpadsmitā gadsimta sākumā uzņēmums Somijā nopirka sešas kokzāģētavas, tostarp vienu Sorsakoski pilsētā. 1806. gadā Johans Hakmans nejauši tika nogalināts, un uzņēmuma vadību pārņēma viņa atraitne. 1829. gadā uzņēmumu sāka vadīt viņa dēls Johans Frīdrihs Hakmans jaunākais. Sorsakoski kļuva par nozīmīgu Hackman darbības centru pēc 1833. gada, kad uzņēmums iegādājās Sorsakoski muižu, un tur sāka ražot galda un virtuves piederumus. 1840. gadā uzņēmums sāka importēt kafiju no Brazīlijas. Deviņpadsmitā gadsimta vidū Hackman sāka cukura rafinēšanu. 1866. gadā tika nopirkta sveču ražotne Viborgas priekšpilsētā Havi (vēlāk tā kļuva par ziepju un sveču nodaļu Havi). 1876. gadā Nurmi, pie Viborgas, izveidota šķēru, nažu un galda piederumu ražotne. 1879. gadā mira Johans Frīdrihs Hakmans jaunākais, un uzņēmuma vadību pārņēma viņa dēls Vilhelms un znots Karls Augusts Ekstrems (Carl-August Ekström) 1884. gadā uzņēmums investēja kuģniecībā Finnish Steamship Line, nododot tam Hackman kuģošanas aktivitātes, kas bija sāktas 1844. gadā. Nažu un galda piederumu ražošana no Viborgas tika pārcelta uz Sorsakoski ražotni. 1890. gados Hackman iegādājās lielus mežu īpašumus. 1893. gadā uzņēmums nopirka kokzāģētavu Pellekelē, un citas ar ūdens spēku darbināmās kokzāģētavas pamazām tika slēgtas. 1910. gadā Somijas austrumos pie Hackman mežū īpašumiem tika uzbūvēta ar tvaiku darbināma kokzāģētava. 1912. gadā uzņēmumam piederošajā zemē Outokumpu apkārtnē rika atklātas vara iegulas. 1914. gadā Hackman kopā ar valsti dibināja uzņēmumu Outokumpu Kopparverk, lai sāktu iegūt varu, bet nespēja vienoties par projekta tālāku attīstību. 1924. gadā Outokumpu kapitāldaļas tika pārdotas Somijas valstij. Pirmā pasaules kara laikā Hackman pārorientēja metāla ražošanu uz Krievijas kara vajadzībām, piemēram, izlaižot dzeloņstiepļu šķēres, durkļus. Krievijas pilsoņu karš iznīcināja daļu kokzāģētavu operāciju un lielu daļu no eksporta kokmateriālu krājumiem. 1924. gadā Hackman sāka ražot nerūsošā tērauda galda piederumus. 1925. gadā mira Vilhelms Hakmans, un uzņēmuma vadība tika nodota viņa dēliem Leo un Henrijam, savukārt uzņēmuma īpašnieku loks paplašinājās, iekļaujot Hakmanu un Ekstremu ģimeņu jaunus locekļus. Jaunā vadība paplašināja uzņēmuma darbību, uzbūvējot celulozes rūpnīcu. 1928. gadā tika nopirkts mājsaimniecības tīrīšanas produktu uzņēmums Oy Teka Ab Helsinkos, kas tika iekļauts Havi. Pēc Ziemas kara 1940. gadā PSRS ieguva daļu Somijas teritorijas. Hackman zaudēja lielu daļu no saviem meža īpašumiem Viborgā un citās Karēlijas zemesšauruma daļās. Uzņēmums Havi ziepju un sveču ražošanu pārcēla uz Teka ražotni, vienlaikus izveidojot jaunu biroju Helsinkos. Kara laikā uzņēmums pārorientēja ražošanu Somijas armijas vajadzībām. Pēc kara uzņēmuma attīstību traucēja materiālu trūkums, tomēr tas spēja paplašināt galda piederumu ražošanu, atverot jaunu ražotni. 1950. gados reģiona ekonomika uzplauka, un auga pieprasījums pēc jauniem produktiem. Hackman izlaida Somijas un Skandināvijas dizaineru jaunos sudraba izstrādājumus. 1950. gadā uzņēmums sāka ražot tērauda tvaika katlus. Hackman turpināja arī mežsaimniecības un zāģmateriālu biznesu. Tika modernizēta galvenā kokzāģētava Honkalahti. 1960. gados uzņēmums arī palielināja meža īpašumus. Hackman sāka ražot būvniecības produkciju, piemēram sausos sienas pārklājumus, sijas. 1966. gadā tika iegādāts zāģu ražotājs Terätuote. 1967. gadā kopā ar Zviedrijas tērauda ražotāju Nyby Bruk tika izveidots kopuzņēmums Putki Hackman, kas Sorsakoski sāka ražot cauruļvadus un ar tiem saistītās iekārtas. 1979. gadā Putki Hackman tika apvienots ar Hackman. 1960. gadu beigās Hackman vadību pārņēma Heriks Hakmans (Henrija dēls) un Gunārs Ekstrems. tika turpināta uzņēmuma diversifikācija. 1969. gadā tika iegādātas ražošanas un tirgus tiesības Halltek paneļiem. 1970. gadā tika atvērta izlietņu ražotne. Šajā gadā tika apvienoti meitas uzņēmumi Teka un Havi, kas turpmāk darbojās ar Havi zīmolu. 1969. gadā uzņēmums tika pārveidots par kapitālsabiedrību, mainot nosaukumu uz Oy Hackman Ab. 1972. gadā pirmo reizi uzņēmuma vēsturē to sāka vadīt kāds ārpus Hakmanu ģimenes loka — Heincs Ramms-Šmits (Heinz Ramm-Schmidt) 1974. gadā tika nopirkta Anglijas uzņēmuma Harding & Vick Ltd. daļa kapitāldaļu; 1978. gadā tas iegādāts pilnībā un pārdēvēts par Hackman UK Ltd. 1970. gados uzņēmums padziļināja dalību būvizstrādājumu tirgū, jo īpaši, uzsākot "dari pats" produktus un izveidojot Kerrotex zīmolu. Tajā pašā laikā Hackman turpināja attīstīties mājsaimniecības priekšmetu tirgū. 1983. gadā par Hackman izpilddirektoru kļuva Kurts Lindboms (Curt Lindbom). Uzņēmums paplašināja darbību profesionālās pārtikas sagatavošanas nozarē, 1983. gadā iegādājoties uzņēmumu Koltek, kas ražoja vārstus un citas pārtikas pārstrādes iekārtu sastāvdaļas. 1985. gadā uzņēmums ienāca profesionālo virtuvju tirgū, iegādājoties Dacona Ab. Desmitgades otrajā pusē uzņēmums veica vairākus ieguldījumus piena un citu izejvielu savākšanas iekārtu nozarē, siera ražošanas iekārtās un citās ar lauksaimniecību saistītās iekārtās, piemēram, maisu uzpildīšanas sistēmās. Pārējās iegādes, piemēram, Mäntysuopa 1984. gadā un Zviedrijas Nordtend 1989. gadā, nostiprināja sveču un mazgāšanas līdzekļu meitas uzņēmumu Havi. Hackman turpināja ieguldīt savu kokzāģētavu darbībā, ieviešot automatizāciju, cenšoties saglabāt konkurētspēju. Uzņēmuma darbības šajās jomās tomēr ātri apsteidza lielākie konkurenti. 1988. gadā Hackman veica sākotnējo publisko piedāvājumu, un tā akcijas kļuva publiski pieejamas Helsinku fondu biržas ārpusbiržas tirgū. 1989. gadā Hackman nopirka Norvēģijas uzņēmumu Høyang Polaris un Zviedrijas Nilsjohan AB. 1990. gadā uzņēmums iegādājās Somijas porcelāna ražotāju Oy Arabia Ab, Zviedrijas porcelāna ražotāju Rörstrand-Gustavsberg AB un Somijas stikla izstrādājumu ražotāju Iittala-Nuutajärvi Oy. Šajā gadā tika izveidota jauna nodaļa Hackman Tabletop, tajā apvienojot galda piederumu zīous. 1991. gadā Hackman pārdeva savu pēdējo kokzāģētavu uzņēmumam Enso-Gutzeit. 1990. gadu sākuma krīze valstī ietekmēja arī Hackman. Uzņēmums uzskatīja, ka nespēj turpināt mežsaimniecības nozari, kas arvien vairāk prasīja kapitāla ieguldījumus. Tajā pašā laikā nerūsošā tērauda ražošana un ķīmiskā nozare nebija pietiekami spēcīga, lai izvilktu uzņēmumu. Tika pieņemts lēmums ieiet jaunās rūpniecības nozarēs un, ja iespējams, paplašināt esošās darbības kā papildinošas jomas. Uzņēmums sāka radikālu paplašināšanās programmu, un līdz desmitgades vidum tam bija 17 nodaļas un plaši daudzveidīgs rūpnieciskās ražošanas klāsts. Uzņēmuma paplašināšanai finanšu līdzekļi tika iegūti, sākot no 1995. gada pārdodot lielus meža īpašumus. 1994. gada 7. septembrī tika izveidots kopuzņēmums Hackman Metos Oy Ab, apvienojot Hackman Professional Kitchens ar Instrumentarium meitas uzņēmumu Metos; Hackman 1998. gadā tajā palielināja savu daļu no sākotnējiem 60 procentiem līdz pilnīgai kontrolei. 1994. gadā Hackman Housewares tika apvienots ar Hackman Tabletop, izveidojot meitas uzņēmumu Hackman Designor Oy Ab; nopirkts tvaika katlu ražotājs ALU Oy. 1994. gadā Hackman pievienojās Helsinku biržas galvenajam sarakstam, tomēr Hakmanu ģimene saglabāja gandrīz 90 % no uzņēmuma balsstiesībām un gandrīz 55 % no tā akciju kopskaita. Hackman izplešanās straujais temps uzņēmumu ātri iegrūda jaunā finanšu krīzē. Pievēršot pārāk lielu uzmanību jaunu darbību pievienošanai, tas neņēma vērā jau esošās darbības, no kurām daudzas cieta zaudējumus līdz desmitgades beigām. 1997. gadā uzņēmuma akcionāri, it īpaši Hakmanu ģimene, nobalsoja aizstāt uzņēmuma vadību un direktoru padomi, par izpilddirektoru tika iecelts Tapio Hintika. Jaunā vadība nolēma vienkāršot uzņēmuma struktūru, samazinot to uz divām galvenajām nodaļām: Hackman Metos (profesionālās virtuves sistēmas un specializētais aprīkojums) un Designor (galda piederumi). Hackman pārdeva lielāko daļu citu nozaru struktūrvienības. 1997. gadā meitas uzņēmuma Havi kosmētikas un mazgāšanas līdzekļu bizness tika pārdots Vācijas Henkel. 1998. gadā Havi ar atlikušo ziepju biznesu tika pārdots Zviedrijas Duni. 1998. gadā Hackman Metos nopirka uzņēmumu Dihr International, kas bija viens no Itālijas vadošajiem profesionālo trauku mazgājamo mašīnu ražotājiem. Tajā pašā gadā Hackman iegādājās Norvēģijas lielāko profesionālo virtuvju piegādātāju Frost Team un Somijas Pakkaskone, kas specializējās skaitītājos un displeju iekārtās restorānos un konditorejas pārdošanas vietās, un bija viens no vadošajiem Skandināvijas tirgū. 2000. gadā reorganizētā Hackman grupas peļņa atkal palielinājās. Uzņēmums tagad koncentrējās uz divu galveno nodaļu klātbūtnes palielināšanu kā starptautiskiem zīmoliem. Apmēram puse no produkcijas tika pārdota ārpus Somijas, un arvien pieauga pārdošanas daļa ārpus Skandināvijas tirgus. 2000. gadā Hackman Designor Oy Ab tika pārdēvēts par Designor Oy Ab. 2001. gada jūnijā Hackman Metos iegādājās Zviedrijas profesionālo trauku mazgājamo mašīnu sistēmu atbalsta iekārtu ražotāju Nordien System AB kopā ar savu meitas uzņēmumu Apvienotajā Karalistē. Beļģijā tika nopirkts uzņēmums International Catering Systems , Designor noslēdza izplatīšanas un sadarbības līgumu ar franču uzņēmēju Giju Degrennu (Guy Degrenne), kas aicināja Francijas galda piederumu ražotājus un mazumtirgotājus ieviest Designor zīmolus Francijā. 2002. gadā iegādāts Zviedrijas uzņēmums BodaNova-Höganäs Keramik AB. 2003. gadā Designor Oy Ab tika pārdēvēts par Iittala Oy Ab. 2004. gadā Hackman tika pārdots Itālijas uzņēmumam Ali S.p.A. Uzņēmums tika izslēgts no Helsinku fondu biržas. Ali sev atstāja virtuves iekārtu biznesu Hackman Metos, bet galda piederumu uzņēmums Iittala 2005. gadā tika pārdots Iittala pārvaldes darbiniekiem un Nīderlandes investīciju uzņēmumam ABN AMRO Capital. 2007. gadā Iittala tika pārdots Somijas Fiskars. 2005. gada 31. augustā Hackman Oy Ab tika pārdēvēts par Metos Oy Ab (reģistrācijas numurs 01084664), tam pievienojot 30. augustā no uzņēmuma reģistra dzēsto Metos Oy Ab (reģistrācijas numurs 09212376). Metos Oy Ab; Y-tunnus: 01084664 kauppalehti.fi Metos Oy Ab; Y-tunnus: 09212376 kauppalehti.fi Hackman pēctecis Metos Iittala piederošais Hackman zīmols virtuves un galda piederumiem Arhivēts 2018. gada 1. oktobrī, Wayback Machine vietnē. Hackman Oyj Adp — Company Profile, Information, Business Description, History, Background Information on Hackman Oyj Adp referenceforbusiness.com, Advameg