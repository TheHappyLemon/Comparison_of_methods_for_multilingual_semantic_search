Pričal (Причал — "Piestātne") zināms arī kā Uzlovoj modulˈ jeb UM (Узловой модуль — "Mezgla modulis") ir Starptautiskās kosmosa stacijas Krievijas segmenta modulis. To kosmosā palaida 2021. gada 24. novembrī. Stacijā to nogādāja ar specializētu kravas kuģi Progress M-UM un pievienoja pie Nauka moduļa. Pričal ir mezgla modulis ar sešām pieslēgvietām, kas pievienots pie Nauka moduļa apakšējā porta. Tas paredzēts kā vieta, kur pieslēgties kosmosa kuģiem Sojuz un Progress, kā arī stacijas moduļiem. Tam ir arī funkcionālas iekārtas, kas atrodas ārpusē un tās iekšpusē. Moduļa iekšpuse ir sadalīta divās zonās: apdzīvojamā un iekārtu ar borta sistēmām. Viena no sešām pieslēgvietām ir aktīvā, lai modulis varētu veikt saslēgšanos ar kosmisko staciju, bet pārējās piecas pieslēgvietas ir pasīvās, ļaujot citiem kosmosa kuģiem veikt saslēgšanos ar moduli. Pričal iekšējais tilpums ir 19 m³. Tam ārpusē ir arī satveršanas mērķis, kas ļauj Eiropas manipulatoram pārvietoties no moduļa vienas daļas uz citu vai uz Nauka moduli. Progress M-UM ar Pričal moduli palaišana notika 2021. gada 24. novembrī 13:06:35 UTC ar nesējraķeti Sojuz-2.1b no Baikonuras kosmodroma. Saslēgšanās ar staciju automātiskā režīmā notika 26. novembrī 15:19 UTC pie Nauka moduļa, kas SKS bija ieradies jūlijā. 25. novembrī no Nauka moduļa bija atvienojies kravas kuģis Progress MS-17, kas paņēma līdzi īpašu saslēgšanās mezgla adapteru, tādējādi atbrīvojot vietu Pričal modulim. Tas tika veikts, kad Progress M-UM ar Pričal bija veiksmīgi nokļuvis orbītā. 22. decembrī 23:03 UTC tika atvienots Progress M-UM iekārtu agregātu nodalījums, kas 23. decembrī sadega virs Klusā okeāna dienviddaļas. Pirmais modulim pieslēdzās kosmosa kuģis Sojuz MS-21 2022. gada 18. martā. Progress M-UM Pirs modulis Poisk modulis Rassvet modulis Prichal arrives at ISS Anatoly Zak Vikikrātuvē par šo tēmu ir pieejami multivides faili. Skatīt: Pričal. UM (Prichal, NM, Progress-M-UM) Krebs, Gunter D. Prichal to open door for future space stations Anatoly Zak