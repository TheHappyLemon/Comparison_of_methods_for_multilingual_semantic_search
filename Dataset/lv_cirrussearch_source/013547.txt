Deviņu Vīru Ciešanas (angļu: Nine Men's Misery) ir piemiņas vieta Kumberlandā Rodailendā, kur Karaļa Filipa karā naragansetu indiāņi pēc uzvaras kaujā nomocīja deviņus sagūstītos angļu kolonistus. 1676. gadā uzstādītais piemiņas akmens, acīmredzot, ir vecākais veterānu memoriāls Savienotajās Valstīs. 1675. gada jūnijā sākās Jaunanglijas indiāņu sacelšanās pret angļu kolonistiem, pazīstama kā Karaļa Filipa (Metakometa) karš. Ietekmīgā naragansetu cilts saglabāja neitralitāti un neiesaistījās karadarbībā, taču sniedza pajumti Metakometa vampanoagu sievietēm un bērniem. Angļi apsūdzēja cilti neitralitātes neievērošanā un 1675. gada 19. decembrī uzbruka viņu galvenajam ciematam (Lielā Purva kauja). Asiņainajā kaujā krita, iespējams, ap 300 naragansetu, lielākā daļa sieviešu un bērnu. Taču precīzs bojāgājušo skaits nav noskaidrojams. Arī kolonisti cieta smagus zaudējumus (krita ap 70 uzbrucēju, tostarp daudzi virsnieki; ap 150 ievainoti) un nespēja organizēt pakaļdzīšanos. Pēc kaujas naraganseti jau bija spiesti iesaistīties nežēlīgajā konfliktā, taču kā cilts tā vairs nespēja atgūties. 1676. gada 26. martā kapteiņa Maikla Pīrsa ap 60 vīru lielā koloniālā karaspēka vienība un grupa kristīto vampanoagu pavadoņu pakaļdzinās naragansetu karotājiem. Naraganseti bija nopostījuši vairākas Rodailendas kolonistu pilsētas un uzbrukuši Plimutai. Kolonistu vienība nokļuva naragansetu slazdā un vairāku stundu kaujā tika pilnībā iznīcināta. Krita arī kapteinis Pīrss un kristīgie indiāņi ("lūdzošie indiāņi"). Naraganseti zaudēja ap 12 kritušo. Deviņus sagūstītos kolonistus naraganseti nomocīja līdz nāvei. Vēlāk angļu zaldāti apglabāja viņu mirstīgās atliekas un no akmeņu krāvuma uzslēja piemiņas vietu. Drīz pēc kaujas martā gāja bojā naragansetu augstākais sačems Kanonhets, un Karaļa Filipa karā angļi pamazām pārņēma iniciatīvu. Augustā krita sacelšanās vadonis Metakomets. Bicknell, T. (1981). Addresses and poem in commemoration of the Captain Pierce fight, March 26, 1676. Helligso. Burge, Kathleen, "A Haunting Attraction in R.I.," Boston Globe, December 5, 2007. [1] Lepore, J. (1999). the Name of War: King Phillip's War and the Origins of American Identity. Vintage. Schultz, E., & Touglas, M. (2000). King Philip's War: History and Legacy of America's Forgotten Conflict. Coutryman Press. Roll of Pierce's at Find A Grave[novecojusi saite]