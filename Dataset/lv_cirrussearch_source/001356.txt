Ivica Kosteličs (horvātu: Ivica Kostelić; dzimis 1979. gada 23. novembrī Zagrebā, Horvātijā) ir horvātu bijušais kalnu slēpotājs, kas specializējās slalomā, četru olimpisko sudraba medaļu īpašnieks un Pasaules kausa kopvērtējuma uzvarētājs 2011. gadā. Viņa jaunākā māsa Janica Kosteliča arī ir bijusi izcila kalnu slēpotāja, trīskārtēja Pasaules kausa kopvērtējuma un četrkārtēja olimpisko spēļu uzvarētāja, bet abu treneris ir tēvs Ante Kosteličs. I. Kosteličs pirmo uzvaru Pasaules kausa posmā izcīnīja 2001.—2002. gada sezonas sākumā, un šajā pašā sezonā viņš pirmo un vienīgo reizi kļuva par kopvērtējuma uzvarētāju kādā no disciplīnām — slalomā. Kopā karjerā izcīnījis 26 uzvaras Pasaules kausa posmos, no tām 15 — slalomā. 2003. gadā šajā disciplīnā izcīnīja Pasaules čempionāta zelta medaļu. Piedalījies četrās olimpiskajās spēlēs. 2006. gadā Turīnā izcīnītā sudraba medaļa kombinācijā kļuva par pirmo medaļu vīriešiem olimpiskajās spēlēs Horvātijas ziemas sporta vēsturē. 2010. gada olimpiskajās spēlēs Vankūverā pievienotās vēl divas sudraba medaļas ļāva viņam kļūt par veiksmīgāko Horvātijas sportistu šajā olimpiādē. 2014. gada ziemas olimpiskajās spēlēs Sočos ieguva vēl vienu sudraba medaļu kombinācijā. Brālis un māsa Kosteliči kopā ir izcīnījuši 10 olimpiskās medaļas no 11, ko vispār sakrājuši neatkarīgās Horvātijas sportisti ziemas olimpiādēs (vienīgo bronzu Vankūveras olimpiskajās spēlēs ieguva biatlonists Jakovs Faks). 2011. gadā I. Kosteličs pirmo reizi karjerā kļuva par uzvarētāju kalnu slēpošanas Pasaules kausa kopvērtējumā. Vikikrātuvē par šo tēmu ir pieejami multivides faili. Skatīt: Ivica Kosteličs. Oficiālā tīmekļa vietne (angliski) Olympedia profils (angliski) Munzüger Sport profils (vāciski) FIS profils (kalnu slēpošana) (angliski)