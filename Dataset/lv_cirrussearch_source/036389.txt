Martīna Mažvīda katehisms (latviešu: Martyno Mažvydo katekizmas) ir Martīna Mažvīda lietuviski sarakstīta un Hansa Veinreiha 1547. gada 8. janvārī Kēnigsbergā iespiesta grāmata. Tā ir pirmā zināmā grāmata lietuviešu valodā. Katehismā ietilpst 5 lapaspuses ar priekšvārdu latīņu valodā un 5 lapaspuses ar priekšvārdu lietuviešu valodas dzejā, kā arī 4 lapaspušu ābece, 23 lapaspušu katehisms, kura pamatavots ir poļa Jana Sekluciana 1545. gada katehisms un 11 dziesmas, kas galvenokārt ņemtas no Sekluciana dziesmu grāmatas poļu valodā. Grāmatas izdošanas izmaksas sedza no kunigaiša kases. Katehisma tirāža bija 200—300 eksemplāru. Liela tās daļa gan palika nerealizēta, jo draudžu mazā skaita dēļ pieprasījums pēc katehisma nebija liels, un neilgi pēc tam baznīcas vajadzībām tika izdots labāk atbilstošais Baltremeja Vilenta lietuviešu valodā tulkotais Mārtiņa Lutera mazais katehisms „Enhiridions”. 17. gadsimta beigās un 18. gadsimtā Martīna Mažvīda katehisms nokļuva izsolēs. Līdz mūsdienām saglabājušies divi grāmatas eksemplāri, no kuriem viens glabājas Viļņas Universitātes bibliotēkā, bet otrs — Toruņas Universitātē Polijā. Pēteris Vanags. «2. Martins Mažvīds (Martynas Mažvydas) (ap 1520–1563)». Lekcijas lietuviešu valodas vēsturē. Latvijas Universitātes Filoloģijas un mākslas zinātņu fakultāte, 2009. gada pavasaris. Arhivēts no oriģināla, laiks: 2016. gada 5. Marts. Skatīts: 2016. gada 20. novembrī. Eduards Liniņš. «8. janvāris. Iespiests Martīna Mažvīda "Vienkāršo vārdu katehisms"». Šī diena vēsturē. Latvijas Radio 1. Latvijas Sabiedriskais medijs, 2019. gada 8. janvāris. Skatīts: 2019. gada 13. februārī. Katehisms Viļņas Universitātes bibliotēkā (lietuviski)