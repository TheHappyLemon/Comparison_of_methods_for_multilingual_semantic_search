Tīruma zilausis (Consolida regalis) ir viengadīgs gundegu dzimtas lakstaugs. Augums vidējs, 25—70 cm. Sakne brūngana, vārpstveida, parasti mazliet saliekta. Stumbrs pacils, stipri zarojas, kailsvai mazliet pūkains. Lapas divkārt vai trīskārt plūksnaini dalītas, uz stumbra sakārtotas pamīšus. Apakšējās lapas ar kātiem, augšējās sīkākas, sēdošas. Ziedi spilgti violeti, ļoti reti bāli zili, bāli rožaini vai balti, līdz 4 cm gari, skrajos ķekaros. Kauslapas piecas, līdzīgas vainaglapām, augšējā apziedņa lapa ar 1,4—2 cm garu piesi. Vainaglapa viena, tā atrodas piesī un veidojusies, saaugot četrām vainaglapām. Putekšņlapas 8—10. Zied no jūnija līdz septembrim. Auglis — daudzsēklu somenis, kails, ar īsu knābīti. Sēklas tumši pelēkas, klātas ar plēvainām zvīņām. Augs ir indīgs. Sēklas satur indīgus alkaloīdus delsonīnu un delkozīnu. Arī auga zaļās lapas ir indīgas. Suga izplatīta Eirāzijā, izņemot Eiropas ziemeļdaļu. Latvijā ir izplatīta visā teritorijā. Aug atmatās, nezālienēs, sējumos, sevišķi bieži rudzu sējumos, retāk gar ceļiem. Augs ir indīgs. Izmanto krāsošanai, Austrumu medicīnā. No sēklām pagatavo pulveri, ko lieto kukaiņu iznīcināšanai. Dārzos kultivē kā krāšņumaugu; tā formu un krāsu dažādība ir ļoti liela.