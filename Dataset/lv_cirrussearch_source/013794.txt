Rūdolfs Eduards Voldemārs Jurciņš (dzimis 1909. gada 19. jūnijā, miris 1948. gada 22. jūlijā) bija latviešu basketbolists, spēlējis centra pozīcijā, bija Latvijas basketbola izlases dalībnieks. Studējis Latvijas Universitātes Tautsaimniecības fakultātē, taču studijas nav pabeidzis. Basketbolu sācis spēlēt 1924. gadā 15 gadu vecumā, pirms tam spēlējis futbolu. Laikā no 1930. līdz 1937. gadam spēlējis "Universitāte Sports" klubā, pirms tam pārstāvējis Latvijas sporta biedrības basketbola klubu. Seškārtējs Latvijas čempions (1928, 1930, 1934—1937). Latvijas basketbola izlases sastāvā debitējis 1928. gada 25. februārī. Izlasē aizvadījis 23 spēles, bijis izlases kapteinis. Pirmais Eiropas čempions 1935. gadā. Piedalījies 1936. gada Vasaras Olimpisko spēļu turnīrā un ieguvis 6. vietu 1937. gada Eiropas čempionātā, kas norisinājās Latvijā. 1937. gada Eiropas čempionātā viņš bija turnīra rezultatīvākais spēlētājs ar vidēji spēlē gūtiem 12,7 punktiem. Vispasaules studentu spēlēs izcīnījis zeltu 1935. un 1937. gadā, kā arī sudrabu 1933. gadā. 1945. gadā tika arestēts (kā iemesls tika norādīts nelegālo ieroču turēšana) un 1947. gadā — deportēts uz GULAG nometni Krievijas PFSR. Miris 1948. gada 22. jūlijā Molotovas apgabalā. Bija latviešu studentu korporācijas Beveronija biedrs. Ivars Ošiņš. Latvijas izcilākie basketbolisti. Top-12 Sportacentrs Personības Latvijas Universitātes sportā. LU "Universitātes Sports". 2004. 110.—112. lpp. ISBN 9984725766. Latvijas enciklopēdija. 3. sējums. Rīga : Valērija Belokoņa izdevniecība. 2005. 224. lpp. ISBN 9984-9482-3-4. «Rūdolfs Jurciņš». Basket.lv. Arhivēts no oriģināla, laiks: 2014. gada 20. septembrī. Skatīts: 2012. gada 18. maijā. Guntis Keisels. Latvijas basketbola vēsture. Jumava, 1998. 300. lpp. ISBN 9984-05-187-0. Guntis Keisels. Latvijas basketbola vēsture. Jumava, 1998. 222. lpp. ISBN 9984-05-187-0. Olympedia profils (angliski) LOK profils Basketball Reference spēlētāja(-s) profils (angliski)