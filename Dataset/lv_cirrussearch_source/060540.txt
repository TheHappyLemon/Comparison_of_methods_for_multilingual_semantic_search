Oto Neimans Knofs Sverdrups (norvēģu: Otto Neumann Knoph Sverdrup; dzimis 1854. gada 31. oktobrī Bindālē, miris 1930. gada 26. novembrī Sannvikā) bija norvēģu polārpētnieks un jūrasbraucējs. Kopā ar Fritjofu Nansenu un Roaldu Amundsenu tiek uzskatīts par vienu no trijiem izcilākajiem «Zelta gadsimta» norvēģu polārpētniekiem. Devis lielu ieguldījumu Kanādas Arktiskā arhipelāga izpētē. Dzimis zemnieku ģimenē Nūrlannē, 17 gadu vecumā sācis jūrnieka gaitas pie sava onkuļa. 1875. gadā viņš nokārtoja kapteiņa palīga eksāmenu un dažus gadus vēlāk — kuģa kapteiņa eksāmenu un 1877. gadā sāka pildīt kapteiņa pienākumus uz tvaikoņa TRIO. 1888. gadā Sverdrups pieveinojās Fritjofa Nansena Grenlandes šķērsošanas ekspedīcijai. 1892. gadā Sverdrups tika nozīmēts par Nansena kuģa Fram būvniecības pārraugu un 1894. gadā kļuva par tā kapteini. Piedalījās Nansena 1895./1896. gada ekspedīcijā uz Ziemeļpolu. 1898. gadā Sverdrups ar kuģi Fram mēģināja apkuģot Grenlandi no Bafina līča puses, bet iestrēga Nersa šaurumā un bija spiests pārziemot Elsmīra salā. Ekspedīcija ar pārziemošanām turpinājās līdz 1902. gadam, kuras laikā tika atklātas un izpētītas Sverdrupa salas un Prinča Gustava Ādolfa jūra, nokartējot ap 260 000 km² Kanādas Arktikā. 1914./1915. gadā Sverdrups ar kuģi Eklips piedalījās glābšanas ekspedīcijā Karas jūrā. 1921. gadā Sverdrups vadīja piecu kravas kuģu konvoju, kas šķērsoja Karas jūru un sasniedza Obas un Jeņisejas grīvas un veiksmīgi atgriezās, kas bija nopietns solis Ziemeļu jūrasceļa izveidošanā. Miris 1930. gada 26. novembrī savā īpašumā Norvēģijā. Sverdrupam piešķirti vairāki Norvēģijas un Prūsijas valsts apbalvojumi. Viņa vārdā nosaukti: Sverdrupa sala Karas jūrā, Sverdrupa salas Kanādas Arktikā, Sverdrupa Zeme Elsmīras salas dienvidos, Sverdrupa šaurums Kanādas Arktikā, Vairāki kuģi un lidmašīnas, Krāteris Mēness otrajā pusē. NORSK BIOGRAFISK LEKSIKON. Otto Sverdrup Vikikrātuvē par šo tēmu ir pieejami multivides faili. Skatīt: Oto Sverdrups. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski)