Šis raksts ir par ASV šahistu. Par citām jēdziena Māršals nozīmēm skatīt nozīmju atdalīšanas lapu. Frenks Džeimss Māršals (angļu: Frank James Marshall; 1877. gada 11. augusts, Ņujorka — 1944. gada 9. novembris, Ņūdžersija) bija ASV šahists, kas 1907. gadā piedalījās mačā par Pasaules šaha čempiona nosaukumu. Lai gan Māršals piedzima Ņujorkā, tomēr jau 8 gadu vecumā kopā ar ģimeni pārcēlās uz Monreālu (Kanāda), kur 10 gadu vecumā iemācījās spēlēt šahu. Jau 1890. gadā, 13 gadu vecumā viņš kļuva par vienu no vadošajiem Monreālas šahistiem. 19 gadu vecumā Māršals atgriezās ASV. 1904. gadā Māršals pārliecinoši uzvarēja Kembridžspringsas (Pensilvānija) starptautiskajā šaha turnīrā, apsteidzot toreizējo Pasaules šaha čempionu Emanuelu Laskeru. Tajā pat gadā tika izcīnīta uzvara ASV šaha kongresā. Šis panākums ļāva izaicināt uz maču toreizējo ASV šaha čempionu Hariju Pilsberiju, taču mačs dažādu iemeslu dēļ tika atlikts, kamēr Pilsberijs 1906. gadā nomira. Par ASV čempionu Māršals kļuva 1909. gadā un noturēja šo titulu līdz 1936. gadam. 1907. gadā dažādās ASV pilsētās (Filadelfija, Vašingtona, Baltimora, Čikāga, Memfisa) notika Laskera un Māršala mačs par Pasaules čempiona titulu, kurš beidzās ar vairāk nekā pārliecinošu Laskera uzvaru 11½:3½ (+8-0=7), bet Māršalam neizdevās uzvarēt nevienā partijā. 1909. gadā Māršals piekrita spēlēt maču ar jauno kubieti Hosē Raulu Kapablanku. Daudziem par pārsteigumu Kapablanka uzvarēja savu pieredzējušo pretinieku ar 15:8 (+8-1=14). Par spīti zaudējumam Māršals neturēja ļaunu prātu uz Kapablanku, jo saskatīja viņa milzīgo šahista potenciālu. Māršals vēlāk daudz palīdzēja Kapablankam, lai tas varētu piedalīties spēcīgos šaha turnīros, bet 1911. gadā izkārtoja viņam ielūgumu uz Sansebastjanas šaha turnīru, kuru kubietis spīdoši uzvarēja. Pats Māršals ieņēma 4. vietu aiz Kapablankas, Rubinšteina un Vidmara. 1914. gadā Māršals finišēja 5. vietā prestižajā Sanktpēterburgas šaha turnīra finālā, palaižot sev priekšā tikai Laskeru, Kapablanku, Aļehinu, Tarrašu, bet apsteidzot tādus spēcīgus tā laika šahistus kā Rubinšteinu, Nimcoviču, Blekbērnu un Gunsbergu, kuri nekvalicējās turnīra finālam. 1915. gadā Māršals atvēra Ņujorkā šaha klubu, kurš vēlāk tika nosaukts viņa vārdā. Pašlaik tas ir viens no vecākajiem šaha klubiem ASV. No 1930. līdz 1937. gadam Māršals pārstāvēja ASV izlasi Pasaules šaha olimpiādēs un bija tās kapteinis. Tie bija sekmīgākie gadi ASV šaha vēsturē. Kopā ar komandu Māršals 4 reizes (1931, 1933, 1935, 1937) uzvarēja kopvērtējumā, bet 1933. gadā izcīnīja arī individuālu uzvaru pie 2. galdiņa. 1936. gadā Māršals piekrita, ka ASV čempiona nosaukums katru gadu tiks izspēlēts atsevišķā turnīrā, kuru sponsorēja ASV šaha federācija. Māršala šaha klubs ziedoja uzvarētājam speciālu kausu, kuru saņēma pirmais turnīra uzvarētājs Semjuels Reševskis. Māršals bija pazīstams kā aktīva un kombinacionāla stila spēlētājs. Jau atklātnē viņš nevairījās no asas spēles un bandinieku upuriem. Viņa vārdā ir nosaukts pazīstamais Māršala pretuzbrukums spāņu aizsardzībā, kuru Māršals pirmo reizi pielietoja 1918. gadā partijā pret Kapablanku. Lai gan Māršals partiju zaudēja, tomēr līdz mūsdienām šis pretuzbrukums ir pierādījis savu dzīvotspēju. Cambridge Springs (1904) USA-07 Congress St Louis 1904 World Chess Championship 1907 Lasker — Marshall Title Match Capablanca — Marshall (1909) San Sebastian 1911 St Petersburg (1914) Marshall Chess Club Capablanca vs Marshall, 1918 Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) Šahista profils olimpbase.org mājaslapā (Pasaules šaha olimpiāde) (angliski)