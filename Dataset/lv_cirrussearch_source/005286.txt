Vladimirs Babičevs (dzimis 1968. gada 22. aprīlī Rīgā) ir bijušais Latvijas futbolists, pussargs. Strādājis par treneri vairākos Latvijas futbola klubos. Savu karjeru viņš uzsāka jauniešu komandā 9. maijs pie trenera Jura Docenko. 1987. gadā Babičevs pievienojās Liepājas "Zvejnieks" komandai, kuras sastāvā aizvadīja 2 spēles PSRS 2. līgā. 1988. gadā viņš pārgāja uz RAF Jelgava. RAF komandā viņš aizvadīja četras sezonas, spēlēdams dažādās PSRS futbola divīzijās un 1992. gadā Latvijas Virslīgā. 1992. gadā viņš piedalījās RAF pārspēlē ar Skonto FC par Latvijas čempionu titulu un zaudēja 2:3. Nākamajā sezonā viņš pievienojās Skonto. Skonto klubā Babičevs aizvadīja savas karjeras veiksmīgāko posmu - klubs bija pārliecinoši spēcīgākais Latvijā un Babičevs ātri kļuva par vienu no Skonto līderiem. 1994. gadā viņš kļuva par Latvijas Virslīgas rezultatīvāko spēlētāju ar 14 vārtiem un tika atzīts par sezonas labāko uzbrucēju. 1990. gadu vidū Babičevs sāka spēlēt pussarga pozīcijā un 1997. gadā tika atzīts par sezonas labāko pussargu. 1997. gadā, kad Skonto spēlēja Čempionu līgas kvalifikācijā pret FC Barcelona, Babičevs guva abus vārtus izbraukumā ar 2:3 zaudētajā spēlē. 1999. gadā Babičevs aizvadīja samērā maz spēļu - gan konkurences, gan savainojumu dēļ. Pirms 2000. gada sezonas viņš kopā ar vēl dažiem spēlētājiem, ar ko klubs nerēķinājās, pārgāja uz Policijas FK. Sezonas vidū Babičevs pievienojās vienīgajam savam ārzemju klubam karjerā - Torpedo-ZIL Krievijā, bet šajā klubā neaizvadīja nevienu spēli. 2001. gadā Babičevs pievienojās FK Rīga, kura sastāvā kļuva par kluba sezonas rezultatīvāko spēlētāju ar pieciem vārtiem, aizvadot vien deviņas spēles. 2003. gadā Babičevs pārgāja uz FK Jūrmala, kura sastāvā aizvadīja savas pēdējās četras sezonas. Babičevs izlasē debitēja 1993. gada 2. jūnijā, zaudētā spēlē ar 1:2 pret Ziemeļīriju. 1994. gada 15. novembrī viņš guva pirmos vērtus izlasē, Latvijai visai vājā spēlē pārspējot Lihtenšteinu ar 1:0. Izlases karjerā Babičevs neizcēlās ar tādu rezultativitāti kā klubos - 51 aizvadītā spēlē viņš guva 4 vārtus. Viņa pēdējā spēle izlasē bija 1999. gadā, viesos nospēlējot neizšķirti 2:2 pret Gruziju. Beidzis aktīva spēlētāja karjeru, 2006. gadā Babičevs kļuva par FK Jūrmala galveno treneri. Tomēr sezonas beigās netika izpildīts mērķis - 4. vieta Virslīgā un līgums ar viņu pagarināts netika. 2008. gadā tika paziņots, ka viņš ir kļuvis par JFK Olimps galvenā trenera Mihaila Koņeva palīgu. Pirms tam viņš šajā klubā ieņēma direktora amatu. 2008. gadā Babičevs atgriezās FK Jūrmala galvenā trenera amatā, kurā viņš nostrādāja līdz 2011. gada septembrim. Latvijas čempions - 7 (1993.-1999.) Latvijas kausa ieguvējs - 3 (1995., 1997., 1998.) Babičevs - trenera asistents Lielā treneru staigāšana Latvijas futbola klubos[novecojusi saite] WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)