Šis raksts ir par Teodoru Grīnbergu. Par citām jēdziena Grīnbergs nozīmēm skatīt nozīmju atdalīšanas lapu. Teodors Grīnbergs (dzimis 1870. gada 2. aprīlī, miris 1962. gada 14. jūnijā) bija latviešu luterāņu mācītājs, Latvijas evaņģēliski luteriskās Baznīcas otrais bīskaps, pirmais arhibīskaps, Latvijas evaņģēliski luteriskās Baznīcas ārpus Latvijas arhibīskaps un trimdas darbinieks. Bijis 1. Saeimas deputāts. Viens no 1944. gada 17. marta Latvijas Centrālās padomes memoranda parakstītājiem. Dzimis Dundagas pagasta Ģibzdes muižas "Mazlejās" (tagad Valdgales pagastā) zemnieka ģimenē. Skolojies Popē, Ģibzdē, Talsos un Jelgavā. No 1891. līdz 1896. gadam studējis teoloģiju Tērbatas Universitātē. Kļuvis par vecākās latviešu studentu korporācijas Lettonia biedru. No 1899. līdz 1932. gadam kalpoja kā mācītājs Lutriņu un Ventspils draudzē. Līdztekus pienākumiem draudzē pildījis arī skolotāja, Ventspils domnieka un Domes priekšsēdētāja pienākumus. 1929. gadā LU Teoloģijas fakultāte piešķīra T. Grīnbergam goda doktora grādu, un 1932. gadā viņš tika ievēlēts par ārštata profesoru. Šinī pašā gadā ievēlēts par LELB arhibīskapu, bija pirmais šī titula īpašnieks. Savus amata pienākumus pildīja līdz pat 1944. gada nogalei. Viņa amata pilnvaru laikā izdota jauna Dziesmu grāmata un jauna tulkojuma Jaunās Derības izdevums. 1938. gada jūlijā tika panākta cieša sadarbība ar Anglijas anglikāņu baznīcu. Vācu okupācijas iestādes 1944. gada otrajā pusē T. Grīnbergu līdz ar citu baznīcu vadību evakuēja uz Vāciju. Kopš nokļūšanas trimdā pildīja LELB ārpus Latvijas arhibīskapa pienākumus. Miris Eslingenē 1962. gada 14. jūnijā. Apbalvots ar I, II un IV šķiras Triju Zvaigžņu ordeni. Latvijas evaņģēliski luteriskās baznīcas arhibīskapi Anita Bormane. «Triju Zvaigžņu ordenim 90: apbalvojuma dzimšana, nebūšanas un pārvērtības». LA.LV (latviešu), 2014-03-30. Arhivēts no oriģināla, laiks: 2021-01-18. Skatīts: 2020-11-16.