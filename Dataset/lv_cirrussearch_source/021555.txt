Kārlis Šlehters (vācu: Carl Schlechter; dzimis 1874. gada 2. martā, Vīnē, miris 1918. gada 27. decembrī, Budapeštā) bija Austrijas šahists, kas 1910. gadā nospēlēja neizšķirti maču par Pasaules šaha čempiona nosaukumu. Kopš 1893. gada piedalījies spēcīgos šaha turnīros, taču sākumā palicis ārpus godalgotajām vietām. Pirmais panākums turnīros bijis 1900. gadā Minhenē, kur Šlehters dalīja pirmo vietu ar Hariju Pillsberiju. Pēc tam uzvarējis vairākos nozīmīgos šaha turnīros: 1906. gadā Ostendē, 1908. gadā Vīnē (kopā ar Gēzu Maroci), 1910. gadā Hamburgā. Pēc šiem panākumiem izvirzījies par vienu no Pasaules šaha čempiona nosaukuma pretendentiem. 1910. gada ziemā Vīnē un Berlīnē notika Šlehtera mačs ar toreizējo Pasaules čempionu Emanuelu Laskeru. Pēc mača noteikumiem Šlehteram, lai iegūtu Pasaules čempiona nosaukumu, bija jāuzvar ar 2 punktu starpību 10 partiju mačs. Pēc uzvaras 5. partijā Šlehters bija vadībā pirms pēdējās partijas ar 5:4, taču rezultāts 5½:4½ viņa labā ļautu Laskeram nosargāt Pasaules čempiona nosaukumu. Tajā pat laikā minimāls zaudējums Šlehteram šaha pasaulei ļautu apšaubīt Laskera tiesības uz Pasaules čempiona nosaukumu. Tāpēc pēdējā, 10. partija noritēja ļoti nervozā cīņā, kurā stiprāki nervi izrādījās Laskeram, kas guva laimīgu uzvaru 71. gājienā un noslēdza maču neizšķirti - 5:5 (+1-1=8). 1911. gadā Šlehters dalīja ar Akibu Rubinšteinu 2. vietu lielā Karlsbādes šaha turnīrā. Tajā pat gadā Ķelnē viņš nospēlēja neizšķirti maču ar citu Pasaules čempiona nosaukuma pretendentu Zīgbertu Tarrašu - 8:8 (+3-3=10). Arī Pirmā pasaules kara gados Šlehters turpināja piedalīties turnīros Austroungārijā un Vācijā, tomēr savus labākos rezultātus viņam neizdevās atkārtot. Miris sākoties Spāņu gripas pandēmijai 1918. gadā. Šlehters bijis arī labs šaha problēmists. Viņš sastādījis ap 100 divvilču un apmēram tikpat daudz trīsvilču, kā arī četrvilčus, pašmatus un šaha etīdes. Kopš 1894. gada vadījis žurnāla "Wiener Allgemeine Sportzeitung" šaha nodaļu. Sākot ar 1894. gadu, kopā ar meistaru J. Bergeru vadīja žurnālu "Deutsche Schachzeitung", bet sākot ar 1917. gadu līdz savai nāvei viņš bija vienīgais tā redaktors. Munich (1900) Vienna (1908) Hamburg (1910) World Chess Championship 1910 Lasker - Schlechter Title Match Karlsbad (1911) Tarrasch - Schlechter (1911) Knauts, Kārlis (1939). "Vīnes skolas dibinātāja — lielmeistara Kārļa Šlehtera 20 gadu nāves diena". Šacha māksla (Latvijas šaha savienība) (41): 8. lpp. Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) K. Šlehtera šaha kompozīcijas vietnē PDB