N,N-Dimetiltriptamīns jeb DMT ir dabiska triptamīna grupas viela. DMT nelielās devās veidojas ne vien augu, bet arī cilvēku un citu zīdītāju vielmaiņas procesos, kur rodas no dzīvībai neaizstājamās aminoskābes triptofāna ar fermenta INMT (indoletilamīn-N-metiltransferāzes) palīdzību. Dabiskā DMT funkcija cilvēka organismā joprojām ir neskaidra, tomēr tiek pieļauts, ka DMT darbojas kā neiromediators un tam var būt nozīmīga loma sapņu veidošanā, pirmsnāves pieredzē, dažādās reliģiskās un mistiskās vīzijās. Daudzās antīkajās un mūsdienu kultūrās DMT izmanto kā halucinogēno vielu gan tīrā, gan ajavaskas preparāta formā. To iegūst gan no dabiskiem produktiem, gan sintētiski. DMT ir dabiska viela, kas ir sastopama daudzu sugu augos un zīdītājos. DMT nelielā daudzumā ir sastopams arī cilvēka organismā. Vienā litrā asiņu tas ir daudzumā no 50 līdz 790 ng. Vislielākajā daudzumā DMT ir sastopams augos, galvenokārt to saknēs. Augi, kas ir ar vislielāko DMT koncentrāciju un no kuriem tiek iegūts DMT ir Mimosa tenuiflora, Anadenanthera peregrina, Diplopterys cabrerana, Desmanthus illinoensis, Petalostylis cassioides, Acacia maidenii, ūdeņu spulgzāle (Phalaris aquatica), parastā niedre (Phragmites australis), Psychotria carthaginensis un Psychotria viridis. DMT pirmoreiz tika laboratoriski sintezēts 1931. gadā, bet pirmoreiz ekstrahēts un identificēts augos — 1955. gadā. DMT var lietot dažādos veidos: ēdot, šņaucot, smēķējot, injicējot intravenozi un intramuskulāri. Izplatītākie lietošanas veidi ir smēķēšana un ieēšana. Standarta DMT deva smēķējot ir 15—60 mg, bet ieēdot — 50—100 mg. Melnajā tirgū ir sastopams reti, ASV viena DMT deva maksā aptuveni 10—30 dolārus. DMT lietošana izraisa eiforiju, abstraktas vizuālas halucinācijas, dažkārt arī īstas halucinācijas (paplašināto īstās realitātes attēlojumu), aurālas halucinācijas, pastiprinātas seksuālās izjūtas. Populārākais DMT uzņemšanas veids ir smēķēšana. DMT šādā veidā iedarbojas aptuveni 30—60 sekunžu laikā un ilgst aptuveni 5—15 minūtes atkarībā no devas lieluma, eiforija var saglabāties līdz 1 stundai. DMT smēķēšana ir visefektīvākais uzņemšanas veids, un tā izraisa visspēcīgākās halucinācijas, jo DMT galvas smadzenēs nokļūst pārāk ātri, pirms cilvēka monoamīnoksidāzes procesi spēj to apstrādāt. DMT orāla lietošana (ēšana) parastos apstākļos nav efektīva, jo organisms šo dabisko vielu vielmaiņas procesos pārstrādā. DMT šādā veidā var iedarboties vienīgi, ja tas tiek lietots kopā ar kādu no monoamīnoksidāzes inhibitoriem (MAOI). Orālas lietošanas iedarbība ar attiecīgajiem MAOI var būt daudz ilgstošāka par smēķēšanu un var ilgt pat 3 stundas. Uzņemts šādā veidā, DMT rada metafizisko pieredzi, kas ir ļoti līdzīga psilocibīna sēņu iedarbībai, tomēr mēdz būt daudz spēcīgāka. DMT ieēdot ir efektīvs arī DMT saturošu augu, ne vien tīras vielas formā — augu maisījumā ar MAOI augiem tas tiek dēvēts par ajavasku, bet augu maisījumā ar MAOI medikamentiem — par farmavasku. DMT smēķējot sāk iedarboties dažu sekunžu laikā. Iedarbība sākas ar īpatnēja troksni ausīs un pirmsnāves pieredzi — apziņas izmaiņām, ķermeņa sajūtu zudumu, elpošanas un sirdsdarbības nejušanu. DMT rada eiforiju, spēcīgas abstraktas un krāsainas vizuālās halucinācijas gan ar aizvērtām acīm, gan ar atvērtām acīm, skaņas un cita veida halucinācijas, izraisa sinestēziju. Tāpat DMT iedarbībā rodas vīzijas un pat sapņiem līdzīgas halucinācijas. Notiek laika izjūtas zudums, tās lietotājam DMT iedarbība var likties ilgāka nekā tā ir patiesībā. Vielai ir spēcīgas enteogēnas īpašības. Tās lietošana var ļoti izmainīt lietotāja personību. DMT spēj garīgi stimulēt lietotāju un arī paaugstināt lietotāja kreatīvās spējas. DMT pastiprina arī erotiski sensoriskās izjūtas, to dažkārt lieto seksuālos rituālos. DMT, atšķirībā no citiem psihodēliskajiem halucinogēniem, piemēram, LSD, psilocibīna vai meskalīna, rada izteiktu disociatīvu iedarbību, it īpaši to smēķējot. DMT bieži izraisa ārpusķermeņa pieredzi, ego zudumu, tā lietotājs iedarbības laikā mēdz būt mazkustīgs un ir līdzīgā stāvoklī transam vai pat bezsamaņai. Lielās devās (parasti smēķējot no 40 mg) DMT rada tā saucamo breakthrough stāvokli, kad lietotājs vairs pilnībā neuztver apkārtējo realitāti. Šādā stāvoklī lietotājs nonāk citās realitātēs un kontaktējas ar mistiskām būtnēm. DMT nerada atkarību, arī vielas radītā tolerance ir minimāla un ilgst ne vairāk kā pāris stundas. Galvenās DMT blakusparādības ir paplašinātas acu zīlītes un sirdsdarbības paātrināšanās. DMT, līdzīgi kā citi halucinogēni, var radīt bailes un paniku iedarbības laikā, ja lietotājs iedarbībai nav sagatavojies. Turklāt DMT iedarbība sākas straujāk un tā bieži ir daudz intensīvāka un spēcīgāka par LSD, psilocibīna, meskalīna un citu psihodēlisko vielu iedarbību, tāpēc emocionālā nesagatavotība un līdz ar to trauksmainas sajūtas ir izplatītākas. Tvaiku ievilkšana DMT smēķējot var radīt nepatīkamas sajūtas un, ja DMT nav kvalitatīvi ekstrahēts vai pareizi smēķēts, pat sāpes plaušās. Orāla lietošana kopā ar MAOI, galvenokārt tieši ajavskas formā, var izraisīt nelabumu un intensīvu vemšanu. Tā ir arī daudz bīstamāka nekā cita veida uzņemšana, jo ar DMT kopā uzņemtais MAOI ar atsevišķiem medikamentiem vai pat ēdieniem var radīt nāvējošas komplikācijas. Cilvēku stāstos, kas izmēģinājuši DMT un kas ir piedzīvojuši klīnisko nāvi, ir daudz līdzību — indivīdi jūtas nonākuši augstākā realitātē, piedzīvo halucinācijas un kontaktējas ar augstākām ārpuszemes radībām, piedzīvo ekstrēmu emocionālo labilitāti (no eiforijai līdz spēcīgām bailēm) un retrospektīvu skatījumu uz savu dzīvi, atgriežoties normālajā apziņā ar izmainītu personību — tas daudziem pētniekiem ļāvuši izdarīt pieņēmumus, ka pirmsnāves pieredze varētu būt DMT ierosināta reakcija cilvēka organismā. Dr. Riks Strasmens, kamēr veica DMT pētījumus Ņūmeksikas Universitātē 1990. gados, attīstīja pretrunīgu hipotēzi, ka DMT ļoti lielā daudzumā tiek izdalīts no čiekurveida dziedzera brīdī pirms cilvēka nāves, kas rada pirmsnāves pieredzes fenomenu. Pārbaudot DMT iedarbību uz cilvēkiem, kas bija piedzīvojuši klīnisko nāvi, vairāki pētījuma dalībnieki apgalvoja, ka piedzīvojuši pirmsnāves pieredzei raksturīgās skaņas un vizuālās halucinācijas, tomēr kopumā apziņas stāvokli raksturoja kā savādāku no pirms tam piedzīvotā. Strasmens gan to skaidroja ar panikas mazāku iespējamību slimnīcas vidē un iespējamām devu atšķirībām. Daudzi pētījuma dalībnieki arī izteicās par kontaktu ar "citām būtnēm", kas atgādināja citplanētiešus ar kukaiņiem un rāpuļiem līdzīgiem veidoliem un kas dzīvoja vidē, kas bija tehnoloģiski augstāk attīstīta par mūsējo, un pētījuma dalībnieki tika šo būtņu "nēsāti", "pētīti", "zondēti", "pārveidoti", "saraustīti gabalos", "apmācīti", "mīlēti" un pat "izvaroti" DMT tīrā veidā ir aizliegts gandrīz visās pasaules valstīs. Daudzās valstīs ir īpaši kontrolēti arī DMT augstās koncentrācijās saturošie augi, it sevišķi Mimosa tenuiflora, kas ir aizliegts, piemēram, Apvienotajā Karalistē, Francijā un Polijā. DMT ir iekļauts Latvijā kontrolējamo narkotisko vielu, psihotropo vielu un prekursoru I sarakstā (aizliegtās sevišķi bīstamās narkotiskās vielas, tām pielīdzinātās psihotropās vielas un augi). Saskaņā ar likuma "Par Krimināllikuma spēkā stāšanās un piemērošanas kārtību" 2. pielikumu, DMT daudzums līdz 0,02 gramiem atzīstams par nelielu, bet virs 1 grama - par lielu. Par DMT lietošanu vai uzglabāšanu nelielos apmēros izsaka brīdinājumu vai uzliek naudas sodu līdz 200 latiem. Par DMT izgatavošanu, iegādāšanos, glabāšanu, pārvadāšanu un pārsūtīšanu var piespriest naudas sodu vai piespiedu darbu, vai īslaicīgu brīvības atņemšanu, vai brīvības atņemšanu līdz 10 gadiem un policijas kontroli uz 3 gadiem. Ja tas tiek darīts realizācijas nolūkā, tad cietumsods var būt līdz 15 gadiem. Ajavaska 5-MeO-DMT Bufotenīns Psilocīns Pirmsnāves pieredze The God Chemical: Brain Chemistry And Mysticism. Atjaunots: 2011. gada 17. jūlijā. (angliski) [1] Arhivēts 2012. gada 13. septembrī, Wayback Machine vietnē.. Atjaunots: 2012. gada 2. februārī. (angliski) Kira Salak. «Hell and back». National Geographic Adventure.(angliski) Shen H.W., Jiang X.L., Yu A.M. (April 2009). "Development of a LC-MS/MS method to analyze 5-methoxy-N,N-dimethyltryptamine and bufotenine, and application to pharmacokinetic study". Bioanalysis 1 (1): 87–95. doi:10.4155/bio.09.7. PMC 2879651. PMID 20523750. (angliski) Plants that Contain DMT Arhivēts 2011. gada 27. novembrī, Wayback Machine vietnē., neurosoup.com. Atjaunots: 2011. gada 24. novembrī. (angliski) Manske R.H.F. (1931). "A synthesis of the methyltryptamines and some derivatives". Canadian Journal of Research 5 (5): 592–600. doi:10.1139/cjr31-097.[novecojusi saite] (angliski) Bigwood J., Ott J. (November 1977). "DMT: the fifteen minute trip". Head 2 (4): 56–61. Arhivēts no oriģināla 2006-01-27. Atjaunināts: 2010-11-28. (angliski) Fish M.S., Johnson N.M., Horning E.C.. "Piptadenia alkaloids. Indole bases of P. peregrina (L.) Benth. and related species". Journal of the American Chemical Society 72 (22): 5892–95. doi:10.1021/ja01627a034. (angliski) DMT: Basics, erowid.org. Atjaunots: 2011. gada 24. novembrī. ENTHEOGENS & Visionary Medicine Pages Arhivēts 2011. gada 16. jūlijā, Wayback Machine vietnē.. Atjaunots: 2011. gada 17. jūlijā. (angliski) «2C-B, DMT, You and Me». Maps. Skatīts: 2007-01-13. «MAOIs and Diet». http://www.mayoclinic.com. Skatīts: 2009. gada 22. februārī.. (angliski) Rick J. Strassman. DMT: The Spirit Molecule. A Doctor's Revolutionary Research into the Biology of Near-Death and Mystical Experiences. Rochester, Vt : Park Street, 2001. ISBN 978-0-89281-927-0. Noteikumi par Latvijā kontrolējamajām narkotiskajām vielām, psihotropajām vielām un prekursoriem, likumi.lv, 01.06.2011. Par Krimināllikuma spēkā stāšanās un piemērošanas kārtību, likumi.lv, 23.12.2009. Latvijas Administratīvo pārkāpumu kodekss, likumi.lv. Atjaunots: 2011. gada 25. augustā. Krimināllikums Arhivēts 2011. gada 26. oktobrī, Wayback Machine vietnē., likumi.lv. Atjaunots: 2011. gada 25. augustā. Riks Dž. Strasmens. DMT: The Spirit Molecule. A Doctor's Revolutionary Research into the Biology of Near-Death and Mystical Experiences. Rochester, Vt : Park Street, 2001. ISBN 978-0892819270. («Nodaļu kopsavilkumi» (angliski). Arhivēts no oriģināla, laiks: 2007-01-09. Skatīts: 2011-11-24.) «Erowid.com informācija» (angliski). «Lycaeum.org informācija» (angliski). Arhivēts no oriģināla, laiks: 2011. gada 22. oktobrī. Skatīts: 2011. gada 20. novembrī. «Dmt-nexus.me — DMT lietotāju forums» (angliski).