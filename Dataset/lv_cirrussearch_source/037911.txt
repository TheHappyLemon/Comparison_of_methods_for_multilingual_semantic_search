Aleksandars Vučičs (serbu: Александар Вучић, dzimis 1970. gada 5. maijā) ir Serbijas politiķis. Kopš 2014. gada viņš ir Serbijas premjerministrs. Viņš ir arī Serbijas progresīvās partijas priekšsēdētājs. Bijis Serbijas aizsardzības ministrs un informācijas ministrs. 2017. gada aprīlī Vučičs ievēlēts par Serbijas prezidentu. Aleksandars Vučičs dzimis Belgradā. Absolvējis Belgradas Universitātes juridisko fakultāti. Kādu laiku dzīvojis Anglijā. Pēc atgriešanās Dienvidslāvijā darbojās žurnālistikā. 1993. gadā Vučičs iestājās galēji labējā Serbijas radikālajā partijā (SRP), un pēc 1993. gada vēlēšanām kļuva par Nacionālās Asamblejas deputātu. 1995. gadā Aleksandars Vučičs kļuva par SRP ģenerālsekretāru. Pēc tam, kad viņa partija 1996. gadā uzvarēja pašvaldību vēlēšanās Zemūnā, Vučičs kļuva par Pinki sporta halles direktoru. 1998. gadā Aleksandars Vučičs kļuva par informācijas ministru Mirko Marjanoviča valdībā. Pieaugot neapmierinātībai ar Slobodanu Miloševiču, Vučičs ierosināja sodīt valdību kritizējošos žurnālistus un aizliegt ārvalstu televīziju raidīšanu. Šajā periodā Serbijas mediji bija piesātināti ar serbu nacionālistu propagandu, kas demonizēja etniskās minoritātes un attaisnoja serbu vēršanos pret tām. 2000. gada 24. oktobrī Marjanoviča valdība atkāpās. 2008. gadā grupa Serbijas radikālās partijas biedru Tomislava Nikoliča vadībā dibināja jaunu partiju Serbijas progresīvā partija (SPP). Aleksandars Vučičs pievienojās tai un kļuva par partijas priekšsēdētāja vietnieku. Pēc tam, kad 2012. gadā Nikoličs tika ievēlēts par Serbijas prezidentu, Vučičs kļuva par SPP priekšsēdētāju. No 2012. gada jūlija Aleksandars Vučičs bija aizsardzības ministrs Ivicas Dačiča valdībā, vienlaikus ieņemot premjerministra pirmā vietnieka amatu. kad 2013. gada augustā kabinetā notika izmaiņas, par aizsardzības ministru ieceļot Nebojšu Rodiču, Vučičs turpināja pildīt premjerministra pirmā vietnieka pienākumus līdz 2014. gada aprīlim. 2014. gada parlamenta vēlēšanās Vučiča vadītā Serbijas progresīvā partija ieguva 158 no 250 vietām parlamentā. SPP apvienojās koalīcijā ar Serbijas sociālistisko partiju. Aleksandars Vučičs 2014. gada 27. aprīlī kļuva par premjerministru, nomainot Ivicu Dačiču. 2016. gada 4. martā prezidents Tomislavs Nikoličs atlaida parlamentu, nosakot jauna vēlēšanas 24. aprīlī. Vēlēšanās valdošā koalīcija ieguva 48 % balsu. Vučiča valdība turpināja darbu. 2017. gada 2. aprīlī Aleksandars Vučičs uzvarēja Serbijas prezidenta vēlēšanās, iegūstot 55 % balsu. Pēc vēlēšanu rezultātu paziņošanas vairāki tūkstoši iedzīvotāju izgāja Serbijas ielās, protestējot pret Vučiča ievēlēšanu. Vučičs prezidenta amatā stājās 31. maijā, nomainot Tomislavu Nikoliču. Aleksandar Vučić profile at the Council of Europe website