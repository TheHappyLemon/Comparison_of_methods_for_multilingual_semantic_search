Launiona (filipīniešu: Lalawigan ng La Union, angļu: Province of La Union, iloku: Probinsia ti La Union) ir viena no Filipīnu provincēm valsts ziemeļdaļā, Ilokosas reģionā. Administratīvi dalās 1 pilsētā un 19 municipalitātēs un sīkāk 576 barangajās. Provinces centrs un lielākā pilsēta ir Sanfernandos. Lielākā daļa iedzīvotāju ir iloki (90 %). Province izvietojusies Lusonas salas ziemeļrietumos pie Dienvidķīnas jūras Lingajenas līča. Ziemeļos robežojas ar Dienvidilokosu, austrumos — ar Bengetu, bet dienvidos — ar Pangasinanu. Rietumos provinces krastus apskalo Dienvidķīnas jūra un Lingajenas līcis. Reljefā dominē piekrastes zemiene rietumos un Centrālās Kordiljeras priekškalnes austrumos. Augstākais kalns ir Talalangs (1520 m vjl). Province dibināta 1850. gadā, nodalot 3 municipalitātes no Dienvidilokosas un 9 municipalitātes no Pangasinanas. 1920. gadā Launionai tika pievienota daļa likvidētās Amburajanas komandansijas. Vikikrātuvē par šo tēmu ir pieejami multivides faili. Skatīt: Launiona.