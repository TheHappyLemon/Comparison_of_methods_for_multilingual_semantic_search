Ulfs Sāmuelsons (zviedru: Ulf Samuelsson; dzimis 1964. gada 26. martā) ir bijušais zviedru hokejists, aizsargs, tagad treneris. Spēlētāja karjeras laikā aizvadījis 16 sezonas Nacionālajā hokeja līgā, 1991. un 1992. gadā Pitsburgas "Penguins" sastāvā izcīnot Stenlija kausu. Pašlaik (2020) Sāmuelsons ir Zviedrijas hokeja līgas kluba Leksands IF galvenais treneris. Profesionāļa karjeru Ulfs uzsāka 1981.—82. gada sezonā, kad debitēja Zviedrijas Elitsērijas kluba Leksands IF sastāvā. Komandas sastāvā Sāmuelsons aizvadīja vēl divas sezonas, līdz 1984. gada vasarā pārcēlās uz Ziemeļameriku, pievienojoties Hārtfordas "Whalers" rindām. Tiesa, aptuveni pusi no pirmās sezonas Sāmuelsons aizvadīja "Whalers" Amerikas hokeja līgas fārmklubā. Jau 1985.—86. gada sezonā Sāmuelsons bija nostiprinājies "Whalers" pamatsastāvā. 1990.—91. gada sezona vidū Sāmuelsons kopā ar Ronu Frensisu tika aizmainīts uz Pitsburgas "Penguins", uzbrucējam kopā ar klubu izcīnot Stenlija kausu un Sāmuelsonam gūstot sērijas izšķirošos vārtus. Nākamajā sezonā "Penguins" izdevās šo sasniegumu atkārtot. 1995. gada vasarā Sāmuelsons tika aizmainīts uz Ņujorkas "Rangers" vienību, kuras sastāvā spēlēja līdz pat 1998.—99. gada sezonas izskaņai, kad nokļuva Detroitas "Red Wings" sastāvā. 1999.—2000. gada sezonu Ulfs pavadīja Filadelfijas "Flyers" rindās, taču pēc sezonas beigām paziņoja par savas karjeras beigšanu. Zviedrijas hokeja izlase sastāvā spēlējis 1998. gada olimpiskajās spēlēs, kā arī 1985. un 1990. gada Pasaules čempionātos, 1990. gadā kopā ar izlasi izcīnot sudraba medaļas. No 2006. līdz 2011. gadam Sāmuelsons bija NHL kluba Fīniksas "Coyotes" trenera palīgs. No 2011. līdz 2013. gadam strādāja kā Zviedrijas Elitsērijas kluba MODO Hockey galvenais treneris. Tad atgriezās Ziemeļamerikā, kur vairākas sezonas bija Ņujorkas "Rangers" un Čikāgas "Blackhawks" trenera asistents. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)