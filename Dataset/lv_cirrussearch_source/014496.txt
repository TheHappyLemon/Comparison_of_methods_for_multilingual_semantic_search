Klods Lemjē (franču: Claude Lemieux; dzimis 1965. gada 16. jūlijā) ir bijušais kanādiešu hokejists, labais malējais uzbrucējs. Lemjē ir četrkārtējs Stenlija kausa ieguvējs, 1995. gadā izcīnījis arī Kona Smita balvu. Profesionāļa karjeru Lemjē uzsāka 1983.—84. gada sezonā, kad aizvadīja astoņas spēles NHL kluba Monreālas "Canadiens" sastāvā. "Canadiens" rindās nostiprināties uzbrucējam gan izdevās vien 1986.—87. gada sezonā, lai gan sezonu iepriekš Klods bija izcīnījis savu pirmo Stenlija kausa titulu. Īsi pirms 1990.—91. gada sezonas sākuma Lemjē tika aizmainīts uz Ņūdžersijas "Devils" vienību, kluba rindās aizvadot nākamās piecas sezonas. 1994.—95. gada sezonā viņš kopā ar "Devils" izcīnīja Stenlija kausu, Lemjē iegūstot arī Kona Smita balvu kā izslēgšanas kārtas vērtīgākajam spēlētājam. 1995.—96. gada sezonā Lemjē spēlēja Kolorādo "Avalanche" sastāvā, izcīnot jau savu trešo Stenlija kausa titulu karjerā. "Avalanche" rindās hokejists spēlēja līdz pat 1999.—2000. gada sezonai, kuras pirmajā pusē tika aizmainīts atpakaļ uz Ņūdžersijas "Devils", kopā ar "Devils" izcīnot ceturto Stenlija kausa titulu. 2000. gada vasarā Lemjē noslēdza līgumu ar Fīniksas "Coyotes" vienību, taču 2003. gadā viņš tika aizmainīts uz Dalasas "Stars" rindām. 2003.—04. gada sezonu Lemjē pavadīja Eiropā, spēlējot Šveices hokeja līgas kluba EV Zug sastāvā, pēc sezonas beigām beidzot savu karjeru. 2008.—09. gada sezonā Lemjē atgriezās hokejā, aizvadot 18 spēles Sanhosē "Sharks" rindās. Eliteprospects profils (angliski) Internet Hockey Database profils (angliski) Hockey-Reference profils (angliski)