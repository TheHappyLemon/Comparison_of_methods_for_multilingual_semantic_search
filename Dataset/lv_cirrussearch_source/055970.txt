Progress MS-16 (Прогресс МС-16; SKS apzīmējums ISS-77P) bija Krievijas automātisks Progress-MS sērijas kravas kosmosa kuģis, kas paredzēts kravu nogādāšanai uz Starptautisko kosmosa staciju (SKS). Tas orbītā tika palaists 2021. gada 15. februārī. Progress MS-16 darbību beidza 2021. gada 26. jūlijā, novadot no orbītas arī stacijas moduli Pirs. Kopējā kravas masa starta brīdī bija 2460,5 kg. Īpašajās tvertnēs ietilpa degviela (600 kg), saspiestas gāzes (40,5 kg), ūdens (420 kg). Hermētiskajā kravas telpā (pavisam 1 472 kg) atradās iekārtas stacijas apkalpošanai un zinātniskajiem pētījumiem, pārtikas preces, apģērbs, higiēnas, medicīnas preces. Kravā bija arī remonta komplekts, kas paredzēts gaisa sūces aizdarīšanai Zvezda modulī. Progress MS-16 tika palaists 2021. gada 15. februārī 04:45:06 UTC ar nesējraķeti Sojuz-2.1a no Baikonuras kosmodroma. Saslēgšanās ar staciju bija paredzētas automātiskā režīmā 17. februārī. Pietuvošanās laikā kosmosa kuģis no trajektorijas ass par 30 grādiem, tāpēc kosmonauts Sergejs Rižikovs pārņēma rokas vadību. Saslēgšanās notika 06:27:47 UTC pie Pirs moduļa. 10. aprīlī tika paziņots, ka kļūmi 17. februāra saslēgšanās operācijā izraisīja problēmas ar nesējraķetes gaisa plūsmvirzi, kas sabojāja automātiskās tuvošanās sistēmas Kurs antenu. 16. aprīlī tika publicēta sīkāka informācija, ka plūsmvirža iekšpuses aplīmēšanai tikuši izmantoti ārēja piegādātāja nekvalitatīvi sveķi. Ar Progress MS-16 bija plānots no stacijas atvienot moduli Pirs un to novadīt no orbītas, lai tā vietā pie Zvezda pievienotu jauno Krievijas moduli Nauka. 26. jūlijā 10:55 UTC Pirs tika atvienots no SKS, Progress MS-16 paliekot savienotam ar Pirs. Abi aparāti iegāja Zemes atmosfērā un sadega. Nesadegušās daļas aptuveni 14:51 UTC iekrita Klusā okeāna dienvidu daļā. Корабль «Прогресс МС-16» на пути к МКС Роскосмос, 2021-02-15, (krieviski) Названа причина сбоя при стыковке к МКС «Прогресса» в феврале Анна Назайкина, tvzvezda.ru, 2021-04-10 Источник назвал причину сбоя при стыковке "Прогресса" с МКС Новости космонавтики, 2021-04-16 Vikikrātuvē par šo tēmu ir pieejami multivides faili. Skatīt: Progress MS-16. Progress MS-16 lifts off on a special mission Anatoly Zak Progress-MS 01 — 19 Gunter Dirk Krebs