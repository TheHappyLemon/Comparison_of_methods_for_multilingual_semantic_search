Paula Švarcmane (franču: Paulette Schwartzmann; 1894. gada 19. novembris Kamjaneca-Podiļska — 1953. gads Buenosairesa) bija Francijas un Argentīnas šahiste. Piedzimusi ebreju ģimenē tagadējā Ukrainā. Pirmā pasaules kara laikā pārcēlusies uz Franciju. Parīzē izmācījusies par zobārsti. 1932. gadā uzņemta Francijas pilsonībā. 1930. gados bijusi Francijas spēcīgākā šahiste. Septiņas reizes uzvarējusi Francijas sieviešu šaha čempionātos (1927, 1928, 1929, 1931, 1933, 1935, 1938). Divas reizes piedalījusies Pasaules šaha čempionātos sievietēm: 1933. gadā Folkestonā (Anglija) ierindojusies 6. vietā, bet 1939. gadā dalījusi 9.-10. vietu. Sākoties Otrajam pasaules karam atradusies Buenosairesā, kur noticis Pasaules šaha čempionāts sievietēm. Līdzīgi kā daudzi citi šahisti nolēmusi neatgriezties kara pārņemtajā Eiropā un savu atlikušo mūžu nodzīvojusi Argentīnā. Argentīnā uzvarējusi četros valsts sieviešu šaha čempionātos (1948, 1949, 1950, 1952). World Chess Championship (Women) 1927-39 Title Tournaments Schwartzmann Šahista profils chessgames.com mājaslapā (angliski) Šahista profils 365chess.com mājaslapā (angliski)