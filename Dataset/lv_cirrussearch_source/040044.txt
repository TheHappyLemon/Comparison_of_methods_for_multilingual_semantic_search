«Viesnīca „Pie bojā gājušā alpīnista“» (igauņu: «Hukkunud Alpinisti» hotell) ir padomju fantastikas filma, kas uzņemta 1979. gadā kinostudijā "Tallinfilm" pēc brāļu Strugacku tāda paša nosaukuma romāna. Tāpat kā romāns, filma tika plānota detektīva žanrā. Tā uzņemta igauņu valodā un pēc tam kinostudijā "Ļenfiļm" dublēta krieviski. Pirmo reizi demonstrēta 1979. gada 27. augustā Igaunijas PSR kinoteātros. Pēdējais režisora ​​Grigorija Kromanova darbs. Inspektors Gļebskis pēc anonīma zvana ierodas viesnīcā "Pie bojā gājušā alpīnista". Šī viesnīca atrodas kādas vārdā nenosauktas Eiropas valsts attālā rajonā, kalnu ielejā. Viesnīcas nosaukums izskaidrojams vienkārši — reiz šeit, nokrītot no klints, gājis bojā alpīnists. Pēc viņa palika tikai viņa suns, sanbernārs Lels. Viesnīcā pie sienas karājas šī alpīnista portrets, pie kura patīk gulēt uzticamajam sunim. Visi viesnīcas iemītnieki ir diezgan dīvaini, it īpaši Mozesa kungs ar kundzi, kā arī Olafs Andvaraforss (filmas beigās noskaidrojas, ka tie pat nav cilvēki). Vēlāk parādās vēl viens dīvains tips — Luarviks, kurš nespēj pateikt pat pāris sakarīgus vārdus. Istenībā Mozesa kungs un Luarviks ir citplanētieši, bet Mozesa kundze un Olafs — viņu roboti, lai gan tie visi izskatās pēc parastiem cilvēkiem. Kalnos tos piemeklējusi nelaime. Detektīvs attīstās saskaņā ar žanra likumiem. Pēc smagas sniega vētras, kam seko lavīna, viesnīca ir nošķirta no pārējās pasaules. Olafs tiek atrasts miris, un inspektoram Gļebskim jārisina šī mistiskā slepkavība. Viņam šķiet, ka daži apmeklētāji varētu būt citplanētieši. Inspektors Gļebskis turpina izmeklēšanu, liekot lietā visas savas prasmes. Tomēr Olafa pseidoslepkavības izmeklēšana nonāk strupceļā. Kad šķiet, ka visi sarežģījumi ir atklāti, un atnācēji var droši atstāt Zemi, parādās gangsteru helikopters, un viņi tiek nogalināti. Cilvēce inspektora personā būtu varējusi izdarīt atnācējiem lielu pakalpojumu, ļaujot tiem pamest Zemi, taču Gļebskis bija izturējies kā godīgs policists, pakļaujoties tikai veselajam saprātam un dienesta instrukcijām, un tas noveda pie traģiska iznākuma. Filmas finālā inspektoru moka šaubas, vai viņš visu ir darījis pareizi... Filma tika uzņemta kinostudijā "Tallinfilm" ar Igaunijas, Latvijas un Lietuvas aktieru piedalīšanos. Tajā skan igauņu komponista Svena Grīnberga elektroniskā mūzika. Filmas oriģinālā valoda ir igauņu valoda. Kritiķi atzīst, ka operators Jiri Sillarts un mākslinieks-inscenētājs Tīnu Virve ir veikuši augsti novērtējamu darbu, radot īpatnēju kolorītu un noslēpumainu darbības atmosfēru, kas iedarbojas spēcīgāk par jebkādiem specefektiem. Filmēts gandrīz tikai tuvplānā vai vidējā plānā, ainavas tika filmētas netālu no kāda kalnu slēpošanas kūrorta Iles Alatau grēdā Tjanšanā Kazahstānas dienvidos. Filma «Viesnīca „Pie bojā gājušā alpīnista“» 1979. gadā ieguva prestižo balvu "Sudraba asteroīds" (2. vietu) ikgadējā Starptautiskajā fantāzijas filmu festivālā Triestē (Itālija). Padomju Savienības kinoteātros 1980. gadā kopumā filmu noskatījās 17,5 miljoni skatītāju, no tiem 44 399 Igaunijas PSR kinoteātros. Uldis Pūcītis / Aleksandrs Demjaņenko — inspektors Gļebskis Jiri Jervets / Aleksejs Koževņikovs — Аlekss Snevars, viesnīcas īpašnieks Lembits Pētersons / Oļegs Borisovs — Simonē Miks Mikivers / Jurijs Solovjovs — Hinkuss Kārlis Sebris / Nikolajs Fedorcovs — Mozesa kungs Irēna Kriauzaite / Žanna Suhopoļska — Mozesa kundze Sulevs Luiks / Boriss Arakelovs — Luarviks Tīts Herms / Genadijs Nilovs — Оlafs Nijole Oželīte / Jeļena Stavrogina — Brjuna Karīna Raida — Кaisa Jaak Lõhmus """Hukkunud Alpinisti" hotell" – 30 aastat varem" Arhivēts 2009. gada 17. novembrī, Wayback Machine vietnē.. Eesti Ekspress, 14. november 2009 (kasutatud 18.11.2009) «Lumeväli hiilgab „Hukkunud alpinisti hotellis” nüüd eredamalt». Arhivēts no oriģināla, laiks: 2009. gada 20. novembrī. Skatīts: 2017. gada 21. oktobrī. «Hukkunud Alpinisti hotell (1979)». Arhivēts no oriģināla, laiks: 2016. gada 1. februārī. Skatīts: 2017. gada 21. oktobrī. «Крупные, средние и общие планы». Arhivēts no oriģināla, laiks: 2017. gada 19. oktobrī. Skatīts: 2017. gada 21. oktobrī. Rait Avestik. Sulev Luik. Tallinn, 2011, lk. 46 IMDb profils (angliski) AllMovie profils (angliski) Rotten Tomatoes profils (angliski) IMDb profils (angliski) (krieviski) AllMovie profils (angliski) (krieviski)