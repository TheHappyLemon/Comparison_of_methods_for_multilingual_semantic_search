Ilongi (pašnosaukums: mga Ilonggo) vai hiligainoni (mga Hiligaynon) ir viena no Filipīnu tautām, pieder visaju metaetnosam. Etnoss noformējies Panajas salas dienvidaustrumos Iloilo pilsētas apkārtnē, bet gadu gaitā izplatījušies pārējās Panajas daļā, kaimiņu salās Negrosā, Gimarasā un Masbatē, kā arī atsevišķos Mindanao reģionos. Mūsdienās Filipīnās dzīvo gandrīz 9 miljoni ilongu, kas veido 7,9 % no kopējā iedzīvotāju skaita — ceturtā lielākā tauta valstī. Ilongi ir dominējošā tauta Iloilo (99,9 %), Gimarasas (98,9 %), Rietumnegrosas (98,7 %), Kapisas (78,9 %), Sultankudaratas (74,3 %), Dienvidkotabato (72,3 %) un Ziemeļkotabato (68,8 %) provincēs. Runā ilongu valodā, oficiālā saziņā lieto arī angļu un filipīniešu valodu. Pēc konfesionālās piederības lielākā daļa ir katoļi, neliela daļa aŗī protestanti un musulmaņi. Etnonīms «ilongi» cēlies no senā Iloilo pilsētas nosaukuma Ilong-Ilong. Pašnosaukums «hiligainoni» cēlies no spāņu valodas Hiligueinos, kas savukārt atvasināts no senāka demonīma iligan vai iliganon, kas nozīmē ‘krasta ļaudis’. Ethnic Groups of the Philippines. Ilonggo Encyclopædia Britannica raksts (angliski)