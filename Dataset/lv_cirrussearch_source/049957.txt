Šis raksts ir par grāmatu. Par filmu skatīt rakstu Harijs Poters un Noslēpumu kambaris (filma). "Harijs Poters un Noslēpumu kambaris" (angļu: Harry Potter and the Chamber of Secrets) ir otrā grāmata Dž. K. Roulingas grāmatu sērijā par Hariju Poteru, kurā galvenais varonis ir jaunais burvis Harijs Poters. Tā pirmoreiz tika izdota 1998. gada 2. jūlijā, bet 2002. gadā pēc grāmatas motīviem tika izveidota tāda paša nosaukuma filma. Latviešu valodā grāmata tika izdota 2001. gadā. Uzmanību! Turpmākajā tekstā var tikt atklātas nozīmīgas detaļas par grāmatas saturu! Kamēr vasarā būdams mājās pie Dērslijiem (kuri ir viņam atņēmuši visas skolas grāmatas, slotu un zizli), Harijs Poters ir sarūgtināts, ka tā arī nav saņēmis nevienu vēstuli no saviem draugiem Rona, Hermiones un Hagrida. Savā divpadsmitajā dzimšanas dienā Hariju apciemo mājas elfs Dobijs, kurš brīdina Hariju, ka zēna atgriešanās Cūkkārpā draudētu ar nāves briesmām. Harijs neņem vērā Dobija brīdinājumus un ir nolēmis atgriezties. Dobijs atklāj, ka viņš ir pārtvēris visas Harijam domātās vēstules, lai viņš domātu, ka visi draugi ir viņu aizmirsuši, cerot, ka Harijs tāpēc varētu negribēt atgriezties Cūkkārpā. Tā kā Dobijs tomēr cenšas iespaidot Harija lēmumu, viņš pielieto burvestību, kas iznīcina tantes Petūnijas gatavoto pudiņu, kas domāts svarīgajām vakariņām, uz kurām ir ieradušies tēvoča Vernona potenciālais klients un viņa sieva. Hariju Dobija burvestībā vaino Burvestību ministrija un pavēsta viņam, ka, ja viņš vēlreiz ārpus skolas izmantos maģiju, tad tiks izslēgts. Uzzinot, ka Harijs nedrīkst lietot maģiju ārpus skolas, Dērsliji, kas agrāk baidījās no viņa burvestībām, ieslēdz Hariju viņa istabā, pat pie logiem pieliekot restes. Dažas dienas vēlāk Freds, Džordžs un Rons Vīzliji ierodas glābt Hariju ar sava tēva noburto lidojošo automašīnu Ford Anglia. Pēc jaukas mēnesi ilgas atrašanās Vīzliju mājā "Midzeņos", visi dodas uz platformu deviņi un trīs ceturtdaļas Kingskrosas stacijā, lai ar Cūkkārpas ekspresi dotos uz skolu. Sev par lielu pārsteigumu, Harijs un Rons nespēj ieiet vajadzīgajā vietā starp platformām 9 un 10, kur jāiekāpj Cūkkārpas ekspresī. Esot izmisumā, viņi uz Cūkkārpu lido ar mašīnu, ietriecoties Vālējošajā vītolā un sabojājot Rona zizli. Pussaprātīgā automašīna izmet zēnus un viņu mantas ārā un pazūd Aizliegtajā mežā. Harijs Poters drīz saprot, ka viņam ir jācieš no nevajadzīgas uzmanības no trīs cilvēkiem: jaunā Aizsardzības pret tumšajām zintīm pasniedzēja Zeltiņa Sirdsāķa, Kolina Krīvija, pirmziemnieka, kurš visu laiku cenšas Hariju fotografēt, un Rona māsas Džinnijas Vīzlijas, kura apbrīno Hariju. Notikumi sāk iet uz slikto pusi, kad tiek atvērts Noslēpumu kambaris un pilī briesmonis uzbrūk tās iemītniekiem, pārakmeņojot savus upurus. Par šausmām Cūkkārpai, briesmonis pārakmeņo arī dažus audzēkņus. Saskaņā ar leģendu, kambari uzbūvēja Salazars Slīdenis un to var atvērt vienīgi Slīdeņa mantinieks, kuram ir "jāiztīra Cūkkārpa no tiem, kas nav cienīgi šeit mācīties", tātad vientiešu ģimenēs dzimušajiem. Daudzi uzskata Hariju par Slīdeņa mantinieku, jo īpaši pēc tam, kad viņš izmanto šņācmēli (čūsku valodu), retu spēju, ko Harijs ieguvis brīdī, kad Lords Voldmorts neveiksmīgi centies viņu kā zīdaini nogalināt. Harijs, Rons un Hermione cenšas noskaidrot, kurš ir īstais Slīdeņa mantinieks. Izmantojot Hermiones brūvēto daudzsulu mikstūru, Hermione, Rons un Harijs spēj pārvērsties par Slīdeņa audzēkņiem Krabi un Goilu, cerot uzzināt, vai Drako Malfojs ir mantinieks. Viņi uzzin, ka Malfojs nezin, kas ir Slīdeņa mantinieks, taču viņš, pašam to negribot, sniedz Harijam un Ronam nozīmīgu pavedienu saistībā ar Noslēpumu kambari. Vēlāk Harijs atrod tukšu dienasgrāmatu, kas piederējusi kādam Tomam Melsudoram, un nolemj to paturēt. Uzbrukumi turpinās visa gada laikā, pārakmeņojot vēl vairāk audzēkņu, ieskaitot Hermioni. Visas ārpusstundu aktivitātes, ieskaitot kalambolu, tiek atceltas un audzēkņiem netiek atļauts atstāt savas koptelpas vai klases bez skolotāju klātbūtnes. Visbeidzot, uz uzraksts uz sienas vēstī, ka Džinnija Vīzlija ir saņemta gūstā Noslēpumu kambarī, kur "viņas skelets paliks mūžīgi". Ar Rona un Vaidu Vairas palīdzību, Harijs atklāj ieeju Noslēpumu kambarī. Viņi piespiež Zeltiņu Sirdsāķi, kurš izrādās krāpnieks, kas iztīra citu burvju atmiņas un uzdod to sasniegumus par savējiem, doties zēniem līdzi. Kad viņi nonāk līdz kambara ieejai, Sirdsāķis cenšas ar Rona salauztā zižļa palīdzību izdzēst Harija un Rona atmiņas, taču lāsts iedarbojas atgriezeniski uz viņu pašu un liek iebrukt alas griestiem, nošķirot Hariju no Rona un Sirdsāķa. Sirdsāķis atjēdzas, taču ir zaudējis savu atmiņu. Harijs nonāk Noslēpumu kambarī, kur viņš atrod bezsamaņā guļošo Džinniju. Viņš arī satiek jaunu vīrieti vārdā Toms Melsudors, kurš apgalvo, ka esot "atmiņa". Harijs uzzin, ka Džinnija, būdama zem Lorda Voldemorta kontroles, ir atvērusi Noslēpumu kambari. Voldemorts, kura īstais vārds ir Toms Svereldo Melsudors (anagramma no "Es esmu Lords Voldemorts"), ir ielicis savas atmiņas noburtajā dienasgrāmatā, lai kādu dienu turpinātu savu darbu no brīža, kad viņš atvēra Noslēpumu kambari pirms 50 gadiem, - iztīrīt Cūkkārpu no ne-tīrasiņu burvjiem un raganām. Vēlāk, sestajā sērijas grāmatā "Harijs Poters un Jauktasiņu princis" atklājās, ka Voldemorts ir ielicis savas dvēseles gabalu dienasgrāmatā, pārvēršot to par horkrustu. Hagrids, kurš pirms 50 gadiem bija Cūkkārpas audzēknis, tika nepatiesi apvainots kambara atvēršanā un uzbrukumos audzēkņiem, toreiz tika izslēgts no skolas. Toma Melsudora dvēseles fragments kļūst arvien spēcīgāks, jo tas pārņem dzīvību no Džinnijas ķermeņa un cenšas nogalināt Hariju, viņam virsū sūtot bazilisku, briesmoni, kas ir atbildīgs par audzēkņu pārakmeņošanu. Taču tad atlido skolas direktora Dumidora fēnikss Fokss, kas atnes Šķirmici, no kuras Harijs izvelk Godrika Grifidora zobenu. Fokss padara bazilisku aklu, iznīcinot tā nāvējošo skatienu un Harijs nodur to ar Grifidora zobenu. Kamēr Harijs sadūra bazilisku, tikmēr tā ilknis savainoja Harija roku, no kā Melsudors kļūst priecīgs, domādams, ka Harijs no indīgā ilkņa mirs. Tikmēr Fokss atgriežas, lai ar savām asarām sadziedētu Hariju (fēniksa asarām ir dziedējošs spēks), bet Harijs ietriec dienasgrāmatā vienu no baziliska indīgajiem ilkņiem, iznīcinot Melsudora dvēseles fragmentu. Džinnija attopas un pilnībā atkopjas no sava gandrīz nāvējošā stāvokļa kopā ar pārējiem baziliska upuriem: audzēkņiem Hermioni, Džastinu Finča-Flečliju, Kolinu Krīviju un Penelopi Klērvoteri, kā arī Gandrīz-Bezgalvas-Niku un Filča kaķi Norisas kundzi. Dumidors kliedē Harija bažas par to, ka Harijs būtu jābūt iedalītam Slīdenī nevis Grifidorā, kad viņš zēnam pastāsta, ka katru nosaka viņa izvēle nevis spējas, un ka, ja Harijs patiešām nebūtu īsts Grifidors, viņš nevarētu no cepures izvilkt Grifidora zobenu. Harijs un Rons par šo piedzīvojumu katrs nopelna 200 punktus, un Grifidors iegūst Skolas kausu jau otro gadu pēc kārtas. Ar Dobija palīdzību Harijs atklāj, ka Drako tēvs Lūcijs Malfojs ir ielicis dienasgrāmatu Džinnijas katlā, kamēr viņi visi atradās Diagonalejas grāmatu veikalā. Atklājas, ka Dobijs ir Malfoju kalps, un, zinādams to ļaunos plānus, ir visu gadu centies pasargāt Hariju. Nobeigumā Harijs atbrīvo Dobiju no Malfojiem, panākdams, ka Dobija saimnieks pasniedz tam drēbes gabalu, tā negribot atbrīvodams savu kalpu. Bloomsbury (Lielbritānija, Austrālija, Kanāda u.c.) ISBN 0-7475-3849-2 cietos vākos ISBN 0-7475-3848-4 mīkstos vākos ISBN 0-7475-7361-1 cietos vākos (pieaugušo izdevums) ISBN 0-7475-7448-0 mīkstos vākos (pieaugušo izdevums) Scholastic (ASV u.c.) ISBN 0-439-06486-4 cietos vākos ISBN 0-439-06487-2 mīkstos vākos Jumava (Latvija) ISBN 9984-05-413-6 cietos vākos Latviešu valodā grāmatu izdeva "Jumava", tas notika 2001. gadā. Grāmatu no angļu valodas tulkojis Ingus Josts. Latviešu versijā izmantots amerikāņu versijas vāka attēls.