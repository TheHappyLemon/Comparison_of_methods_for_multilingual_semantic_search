Manuels Fellers (vācu: Manuel Feller; dzimis 1992. gada 13. oktobrī) ir Austrijas kalnu slēpotājs, specializējas slalomā un milzu slalomā. Viņš ir 2018. gada ziemas olimpisko spēļu sudraba medaļas ieguvējs komandu sacensībās, kā arī 2017. gada Pasaules čempionāta sudraba medaļnieks slalomā. Pasaules kausa sacensībās debitēja 2012. gada 11. novembrī Levi, Somijā. Startēja slalomā, pirmajā braucienā ieņēma 40. vietu un otrajam braucienam nekvalificējās. Tā paša gada 8. decembrī Valdizērā, Francijā, ieguva pirmos punktus Pasaules kausa ieskaitē, ieņemot 23. vietu slalomā. 2013. gada Pasaules čempionātā junioriem Kanādā izcīnīja zelta medaļu slalomā. Pasaules čempionātā pirmo reizi piedalījās 2017. gadā Sanktmoricā. Slalomā izcīnīja sudraba medaļu, piekāpjoties tikai savam tautietim Marselam Hiršeram. Pirmo reizi vietu uz goda pjedestāla Pasaules kausa posmā izcīnīja 2018. gada 28. janvārī Garmišā-Partenkirhenē, ieņemot 2. vietu milzu slalomā. 2018. gada ziemas olimpiskajās spēlēs Phjončhanā komandu sacensībās kopā ar Stefāniju Brunneri, Katarīnu Galhūberi, Katarīnu Līnsbergeri, Mihaelu Matu un Marko Švarcu izcīnīja sudraba medaļu. Slalomā Fellers ieņēma 15. vietu. 2019. gada Pasaules čempionātā Orē ieņēma 6. vietu slalomā un 15. vietu milzu slalomā. 2021. gada 16. janvārī Flahavā, Austrijā, pirmo reizi uzvarēja Pasaules kausa posmā slalomā. Tā paša gada 21. martā uzvarēja slaloma sacensībās arī Pasaules kausa sezonas noslēguma posmā Lencerheidē, Šveicē. 2021. gada Pasaules čempionāts Felleram izvērtās neveiksmīgi, startējot gan slalomā, gan milzu slalomā, viņš nefinišēja abās disciplīnās. Tas pats notika arī 2022. gada ziemas olimpiskajās spēlēs Pekinā. 2021.—2022. gada Pasaules kausa sezona Felleram bija līdz šim sekmīgākā karjerā. Viņš septiņas reizes kāpa uz goda pjedestāla kausa posmos un ieņēma septīto vietu kopvērtējumā. Slaloma ieskaitē sezonu noslēdza 2. vietā, zaudējot tikai Henrikam Kristofešenam, bet milzu slaloma ieskaitē ierindojās 3. vietā. 2023. gada Pasaules čempionātā ieņēma 7. vietu slalomā, bet milzu slalomā nefinišēja. 2023. gada 18. novembrī sezonas pirmajās Pasaules kausa sacensībās slalomā Fellers izcīnīja savu trešo uzvaru karjerā. «Second Gold medal for Hirscher in St. Moritz». fis-ski.com (angļu). 2017. gada 19. februāris. Skatīts: 2023. gada 20. novembrī. «Feller earns first career World Cup win». fis-ski.com (angļu). 2021. gada 16. janvāris. Skatīts: 2023. gada 20. novembrī. «Manuel Feller claims last slalom of the season in Lenzerheide». olympics.com (angļu). 2021. gada 21. marts. Skatīts: 2023. gada 20. novembrī. «Ar austriešu dominanci slalomā un vides aktīvistu protestiem sācies PK kalnu slēpošanā vīriešiem». sportacentrs.com (angļu). 2023. gada 18. novembris. Skatīts: 2023. gada 20. novembrī. Vikikrātuvē par šo tēmu ir pieejami multivides faili. Skatīt: Manuels Fellers. Olympedia profils (angliski) Munzüger Sport profils (vāciski) FIS profils (kalnu slēpošana) (angliski)