Ķemmveidīgā pavārpata (latīņu: Agropyron pectinatum) ir graudzāļu dzimtas suga. Tās dabiskais izplatības areāls ir Eirāzijas dienviddaļā, taču suga ir ievazāta arī Eiropas centrālajā un ziemeļu daļā, tostarp Latvijā, kur atsevišķi eksemplāri ir sastopami ceļu un dzelzceļu malās. Arī pamatareālā sastopama atklātās smilšainās un akmeņainās vietās, dažādos uzbērumos. Ķemmveidīgā pavārpata ir daudzgadīgs, 30—80 cm garš lakstaugs, kurš veido blīvu velēnu. Augam ir stingrs, stāvs un aplapots stiebrs. Lapas ir 0,3—0,5 cm platas, zaļas vai pelēkzaļas, sarmatainas un nereti ierotītas. Stiebram mezglu ir maz. Lapas maksts vaļēja, mēlīte, 0,1 cm īsa un strupa. Vārpa ir aptuveni 5 cm gara, vārpiņas blīvi izveidotās divās, plakanās rindās, piešķirot vārpai ļoti raksturīgo ķemmveidīgo izskatu. Vārpiņas plēksnes ir lancetiskas, ķīļveidīgas, ar vienu dzīslu, pakāpeniski pāriet akotā. Ārējā zieda plēksne kaila, ar 3 dzīslām un ļoti īsu akotu. Grauda garums ap 0,4 cm. Zied jūnijā un jūlijā. «ķemmveidīgā pavārpata - Agropyron pectinatum (M.Bieb.) P.Beauv. - Augi - Latvijas daba». www.latvijasdaba.lv. Skatīts: 2022-09-18. Vikikrātuvē par šo tēmu ir pieejami multivides faili. Skatīt: Ķemmveidīgā pavārpata. Encyclopædia Britannica raksts (angliski) Encyclopædia of Life raksts (angliski)