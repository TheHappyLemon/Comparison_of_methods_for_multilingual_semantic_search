Džeks Finijs (dzimis 1911. gada 2. oktobrī, miris 1995. gada 14. novembrī) bija amerikāņu rakstnieks. Viņa vislabāk zināmie darbi ir sarakstīti zinātniskās fantastikas un trillera žanrā, tai skaitā romāni The Body Snatchers un Time and Again (izdots arī latviešu valodā ar nosaukumu "Starp diviem laikmetiem"). Romāns The Body Snatchers bija pamatā 1956. gadā uzņemtajai filmai Invasion of the Body Snatchers. Finijs dzimis Milvokos, Viskonsinā, viņa īstais vārds ir Džons. Kad Džonam Finijam bija trīs gadi, nomira viņa tēvs, un viņš par godu tēvam tika pārdēvēts par Volteru Bradenu (Walter Braden), taču visā savas dzīves laikā sauca sevi par Džeku. Studējis Noksas koledžā (Knox College) Geilsbērgā (Galesburg), kuru beidza 1934. gadā. Apprecējās ar Margaritu Gestu (Marguerite Guest), laulībā piedzima divi bērni - Kenets un Margarita. Dzīvoja Ņujorkā, strādājot par reklāmas aģentu, 1950. gadu sākumā kopā ar ģimeni pārcēlās uz Kaliforniju, kur dzīvoja Milvali pilsētā. Miris no pneimonijas un emfizēmas 84 gadu vecumā. Džeka Finija stāsts The Widow's Walk 1946. gadā uzvarēja Ellery Queen's Mystery Magazine sponsorētā konkursā. 1954. gadā tika publicēts viņa pirmais romāns Against the House, nākamajā gadā tika uzņemta uz tā balstīta filma. Finija 1955. gadā sarakstītais romāns The Body Snatchers bija pamatā 1956. gadā uzņemtajai filmai Invasion of the Body Snatchers un tās atvasinājumiem. Džeka Finija romāns Assault on a Queen, kas sarakstīts 1959. gadā, kļuva par filmu Assault on a Queen ar Frenku Sinatru bandas līdera lomā. Finija lielākais panākums bija viņa 1970. gadā sarakstītais zinātniskās fantastikas romāns "Starp diviem laikmetiem" (Time and Again). Tas stāsta par ceļošanu pagātnē, ar šo tēmu viņš iepriekš bija eksperimentējis savos īsajos stāstos. Romāna varonis Saimons Morlijs, kas Ņujorkā strādā reklāmas jomā, tiek iesaistīts slepenā valdības projektā, kura mērķis ir nosūtīt cilvēkus pagātnē. Šī ceļošana laikā notiek nevis ar īpašu laika mašīnu, bet ar hipnozes vai pašhipnozes palīdzību. Saimons Morlijs nokļūst 1882. gada Ņujorkā. Romānā spilgti un detalizēti atainota tā laika pilsētas dzīve, romānu veiksmīgi papildina it kā paša Morlija zīmētās ilustrācijas. 1982. gadā Pasaules fantāzijas konferencē, kas notika Našvilā, Tenesī, Finijam tika piešķirta Pasaules fantāzijas balva (The World Fantasy Award). 1995. gadā, divdesmit piecus gadus pēc "Starp diviem laikmetiem" sarakstīšanas, Finijs publicēja turpinājumu ar nosaukumu From Time to Time, kurā aprakstīti Morlija tālākie piedzīvojumi, darbība norisinās Manhatanā 1912. gadā. Tas bija viņa pēdējais darbs, kuru viņš pabeidza īsi pirms nāves. Džeks Finijs sarakstījis desmit romānus, vairākus desmitus īso stāstu, pēc viņa stāstu un romānu motīviem uzņemtas vienpadsmit filmas. «Jack Finney biography». Skatīts: 2007. gada 11. jūnijs. «1987 World Fantasy Award Winners and Nominees». Arhivēts no oriģināla, laiks: 2007. gada 19. maijs. Skatīts: 2007. gada 11. jūnijs. IMDb profils (angliski) William Grimes. «Jack Finney, 84, Sci-Fi Author Of Time-Travel Tales, Dies». The New York Times, 1995. gada 17. novembris. Skatīts: 2011. gada 18. oktobris. Obituary. bituaries from Pittsburgh Post-Gazette, San Francisco Examiner, Dayton Daily News, and The New York Times Camilletti, Fabio (2010). "Present Perfect. Time and the Uncanny in American Science and Horror Fiction of the 1970s (Finney, Matheson, King)". Image & Narrative 11 (3): 25–41. ISSN 1780-678X. Arhivēts no oriģināla 2016. gada 4. martā. Atjaunināts: 2018. gada 5. janvārī. Academic journal article on time-slip in science fiction, with special reference to Time and Again and The Love Letter. Maureen Corrigan. «The Sad Lesson Of 'Body Snatchers': People Change». Fresh Air, 2011. gada 17. oktobris. Skatīts: 2011. gada 18. oktobris. An appreciation of Jack Finney on the 100th anniversary of his birth. «Jack Finney». Arhivēts no oriģināla, laiks: 2012. gada 4. janvāris. Skatīts: 2012. gada 8. marts. Annotated bibliography with other materials. The Dell Paperback Collection at the Library of Congress has first edition paperbacks of Finney's works.