Kosmos-154 (Космос-154) jeb 7K-L1 № 3P (7К-Л1 № 3П) bija PSRS 7K-L1 sērijas kosmosa kuģa prototipa otrais lidojums. Palaists orbītā 1967. gada 8. aprīlī. Kosmos-154 konstrukcija bija tāda pati kā Kosmos-146, kas startēja 10. martā. Arī šim kosmosa kuģim bija jāizmēģina dzinējbloks Blok D, kam kosmosa kuģis būtu jāievada augsti eliptiskā orbītā, tādējādi imitējot trajektoriju uz Mēnesi. 7K-L1 № 3P tika palaists 1967. gada 8. aprīlī 09:00:33 UTC ar nesējraķeti Proton-K / Blok D (UR-500K) no Baikonuras kosmodroma 81. starta laukuma 23. palaišanas iekārtas. Pēc ievadīšanas zemā Zemes orbītā TASS paziņojumā tam dots nosaukums Kosmos-154. Diennakti pēc starta Blok-D nevarēja izpildīt otro manevru cilvēciskas kļūmes dēļ. PSRS Gaisa spēku virspavēlnieka palīgs kosmosa jautājumos Nikolajs Kamaņins par šo startu savā dienasgrāmatā 9. aprīlī rakstīja: Vakar bija liela uzvara — teicami nostrādāja UR-500K un ievadīja ZMP orbītā mēness kuģi L-1. Bet šodien CKBEM vainas dēļ pārdzīvot divu zaudējumu rūgtumu. Šodien atkārtoti neieslēdzās Blok-D, un mēs nevaram nosūtīt L-1 uz Mēnesi. Šajā kuģī ir automāts, kas pēc ieskriešanās dzinēja (Blok-D) ieslēgšanas atšauj stabilizējošo iekārtu. Otrajam L-1 kuģim bija nolemts atslēgt šo automātu un Blok-D izmantot divas reizes: ievadot orbītā un paātrinājumam uz Mēnesi. Rīkojumu par automāta atslēgšanu deva personīgi Tjuļins, bet Mišina nolaidības dēļ netika izpildīts: kuģis aizgāja kosmosā ar ieslēgtu automātu un tas, dabīgi, nostrādāja pēc Blok-D ieslēgšanas, ievadot orbītā. Zviedru kosmosa inženieris un kosmonautikas vēstures pētnieks Svens Grāns ir aprēķinājis, ka Kosmos-154 palaišanas datums nebija piemērots Mēness sasniegšanai. 10. aprīlī Kosmos-154 nogāja no orbītas un sadega Zemes atmosfērā. 1967 год Каманин Николай Петрович, Скрытый космос The continuing enigma of Kosmos 146 and Kosmos 154 Sven Grahn, Bart Hendrickx