Atmostas Baltija (lietuviešu: Bunda jau Baltija, igauņu: Ärgake, Baltimaad) ir Borisa Rezņika dziesma ar Valda Pavlovska vārdiem, kura kļuva populāra 20. gs. 80. gadu beigās, Atmodas laikā. Attīstoties Atmodas notikumiem, vairākas rokgrupas sacerēja dziesmas ar patriotiskiem tekstiem. Par spīti uzskatam, ka dziesma sacerēta kā specpasūtījums Baltijas ceļa akcijai, tā tapusi jau gadu agrāk. Boriss Rezņiks kopā ar savu grupu "Eolika", kura tolaik jau bija zaudējusi popularitāti, ierakstīja dziesmu, kura atsaucās uz aktuālajiem notikumiem - triju Baltijas valstu iedzīvotāju lielākās daļas vēlmei dzīvot neatkarīgās valstīs. Lai apvienotu visas trīs Baltijas tautas, katrs dziesmas pants iedziedāts vienā no Baltijas valstu valodām - pirmo pantu latviešu valodā dzied "Eolikas" solists Viktors Burakovs-Zemgals, lietuviski dzied lietuviešu dziedātājs Žilvins Bubelis, bet igauniski - igauņu dziedātājs Tarmo Pihlaps. Zemgals bija Valda Pavlovska grupas biedrs, igauņu dziedātāju izdevās atrast caur paziņām, savukārt lietuviešu dziedātāju uzmeklēja Rīgā dislocētajā Padomju armijas karavīru ansamblī "Zvaigznīte". Šī dziesma piedalījās "Mikrofona 89" aptaujā par gada populārāko dziesmu un iekļuva populārāko dziesmu trijniekā. Kopš tā laika šī dziesma reizēm tiek dēvēta par Baltijas valstu neformālo himnu. Neilgi pēc dziesmas ierakstīšanas Žilvins Bubelis emigrēja uz ASV, kur apmetās uz dzīvi, savukārt Tarmo Pihlaps nomira. Ieraksta tapšanas brīdis bija vienīgā reize, kad visi trīs dziedātāji bija kopā. Dziesma iekļauta skaņuplatē "Mikrofons 89" (1989) un latviešu patriotisko dziesmu izlasē "Tautas laiks" (2007). 2018. gadā "Atmostas Baltija" ieguva 17. vietu Radio SWH organizētajā LVtop100 aptaujā. «Boriss Rezņiks atklāj dziesmas “Atmostas Baltija” tapšanas aizkulises un kādu skumju faktu». 21.08.2019. Skatīts: 21.08.2019. Anete Bērtule. «“Atmostas Baltija”», 23.08.2014.. Skatīts: 21.08.2019.. «VISU LAIKU LABĀKĀS SIMTGADES DZIESMAS». Arhivēts no oriģināla, laiks: 2018. gada 31. decembrī. Skatīts: 2018. gada 30. novembrī. Baltijas ceļš Dziesmotā revolūcija Dziesmas vārdi visās trīs valodās