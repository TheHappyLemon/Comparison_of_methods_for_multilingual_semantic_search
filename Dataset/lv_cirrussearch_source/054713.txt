Chongfu Shiyong Shiyan Hangtian Qi jeb CSSHQ (ķīniešu: 可重复使用试验航天器 — "Atkārtoti lietojams eksperimentāls kosmosa kuģis") bija Ķīnas nepilotējams daudzkārt izmantojams kosmosa kuģis. Tas orbītā tika palaists 2020. gada 4. septembrī, un pēc divām dienām atgriezās uz zemes. Kosmosa nozares novērotāji Ķīnā un ārpus tās šo kosmosa kuģi uzskata par spārnotu kosmisko lidmašīnu jeb kosmoplānu. Pēc neapstiprinātām ziņām tas varētu būt projekta Shenlong daļa. Par daudzkārt izmantojama kosmosa kuģa palaišanu pēc starta paziņoja valstij piederošā Ķīnas Aerokosmiskā zinātnes un tehnoloģiju korporācija (CASC). Ne CASC, ne Ķīnas plašsaziņas līdzekļi neziņoja par lidojuma starta laiku. Ķīnas amatpersonas arī nepublicēja nevienu raķetes vai tās slepenās kravas fotogrāfiju. Tika paziņots, ka tā nosaukums ir Chongfu Shiyong Shiyan Hangtian Qi ("Atkārtoti lietojams eksperimentāls kosmosa kuģis"), kas veiks eksperimentus orbītā un pēc kāda laika nolaidīsies uz zemes. Kosmosa kuģa slepenais raksturs un tā misija norādīja uz militāru raksturu. Daži analītiķi salīdzināja kosmosa kuģi ar ASV Gaisa spēku vairākkārt izmantojamo X-37B kosmoplānu. Novērtējot nesējraķetes celtspēju, tā masa ir aptuveni 8,5 tonnas. Valstij piederošā ziņu aģentūra Xinhua 2017. gadā ziņoja, ka Ķīna plāno 2020. gadā palaist atkārtoti izmantojamu kosmosa kuģi, kas paredzēts, lai "ielidotu debesīs kā lidmašīna.” Toreiz tika piebilsts, ka jaunā kosmiskā lidmašīna varēs orbītā nogādāt cilvēkus vai kravas un atgriezties uz Zemes. Kosmosa kuģis tika palaists 2020. gada 4. septembrī 07:30 UTCar nesējraķeti Chang Zheng 2F no Dzjucjuaņas Pavadoņu palaišanas centra. ASV armijas pavadoņu novērošanas staciju tīkls atklāja slepeno Ķīnas kosmosa kuģi orbītā, kuras augstums bija no 332 līdz 348 kilometri un orbītas slīpums pret ekvatoru — 50,2 grādi. Analītiķi, kas novērtēja kosmiskā aparāta orbitālos datus, aprēķināja, ka tas tika palaists aptuveni 07:30 UTC. 6. septembrī Ķīnas plašsaziņas līdzekļi paziņoja, ka kosmosa kuģis ir nolaidies, neprecizējot vietu un laiku. Rietumu analītiķi, to skaitā Džonatans Makdovels, secināja, ka CSSHQ nolaidās aptuveni 02:00 UTC uz izsusējušā sālsezera Lopnūra gultnes ierīkotā skrejceļa numur 05. ASV kosmosa novērošanas katalogā tika pievienots jauns objekts, kas apzīmēts kā NORAD ID 46395 (COSPAR ID 2020-063G) un sasaistīts ar Chang Zheng 2F startu. Tā orbītas parametri bija līdzīgi CSSHQ. Ķīna nav ziņojusi par šo objektu. Analītiķi secināja, ka objekts ticis palaists brīvā lidojumā divus orbītas apriņķojumus pirms kosmosa kuģa nolaišanās. China tests experimental reusable spacecraft shrouded in mystery Stephen Clark, spaceflightnow.com, 2020-09-08 China’s mystery experimental spacecraft ‘could be part of Shenlong space plane project’ Liu Zhen, scmp.com, 2020-09-08 China launches reusable spacecraft using a Long March 2F rocket…then lands it two days later David Todd, seradata.com, 2020-09-04 New Chinese Space Plane Landed At Mysterious Air Base, Evidence Suggests npr.org, 2020-09-09 Chinese reusable experimental spacecraft releases object before returning to Earth Andrew Jones, spacenews.com, 2020-09-07 Chongfu Shiyong Shiyan Hangtian Qi (CSSHQ) Gunter Dirk Krebs