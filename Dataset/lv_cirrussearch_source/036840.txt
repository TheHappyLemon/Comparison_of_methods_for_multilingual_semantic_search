Šamils Basajevs (čečenu: Шамиль Басаев, krievu: Шамиль Салманович Басаев; dzimis 1965. gada 14. janvārī, miris 2006. gada 10. jūlijā) bija čečenu karavīrs un politiķis. Viens no Ičkērijas Čečenu Republikas militārajiem komandieriem, neatkarības cīnītāju radikālā spārna līderis. Dzimis 1965. gadā Čečenijā. 1983. gadā viņu iesauca Padomju armijā, dienēja PSRS gaisa spēkos. 1987. gadā sāka studēt lauksaimniecību Maskavā, bet studijas nepabeidza un strādāja par apsargu čečeniem piederošos veikalos. Augusta puča laikā piedalījās Krievijas PFSR Augstākās padomes ēkas aizstāvēšanā pret pučistu spēkiem. Pēc PSRS sabrukuma darbojās čečenu militārajās vienībās. 1991. gada 9. novembrī kopā ar paziņām pēc pacelšanās no Mineraļnije Vodi lidostas nolaupīja pasažieru lidmašīnu TU-154 un mainīja tās lidojumu uz Ankāras lidostu. Karoja pret Armēnijas karaspēku Kalnu Karabahas konfliktā (1991-1992), kā arī Abhāzijā pret Gruzijas karaspēku (1992-1993). Šajā laikā sadarbojies ar Krievijas izlūkdienestu, iziedams apmācību diversiju rīkošanā. Pirmā Čečenijas kara laikā izvirzījās par vienu no čečenu kaujinieku līderiem. No 1998. gada 1. janvāra līdz 3. jūlijam bija Ičkērijas valdības vadītājs. 1999. gadā piedalījās čečenu uzbrukumā Dagestānas teritorijā, iesākot Otro Čečenijas karu. Pēc kara aktīvās fāzēs beigām bija viens no partizānu kara līderiem, tai skaitā veicot teroristiskus uzbrukumus ārpus Čečenijas. Uzņēmās atbildību par ķīlnieku sagrābšanu teātrī Maskavā 2002. gada oktobrī, kad ķīlnieku atbrīvošanas laikā gāja bojā vairāk nekā 170 cilvēku. 2004. gada septembrī vadīja skolas sagrābšanu Beslanā, kad bojā gāja vairāk nekā 300 cilvēku. Nogalināts 2006. gada naktī uz 10. jūliju FDD organizētā sprāgstvielu eksplozijā Ingušijas ciemā Ekaževā. Vikikrātuvē par šo tēmu ir pieejami multivides faili. Skatīt: Šamils Basajevs. Encyclopædia Britannica raksts (angliski) Encyclopædia Universalis raksts (franciski)