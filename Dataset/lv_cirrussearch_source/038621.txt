Sahalīnas dižsūrene (latīņu: Reynoutria sachalinensis vai Fallopia sachalinensis) ir liels, daudzgadīgs sūreņu dzimtas lakstaugs. Sākotnēji Sahalīnas dižsūrene ir augusi Āzijas ZA: Japānas ziemeļos un Krievijas austrumos, it īpaši Sahalīnā un Kuriļu salās. Eiropā ieviesta kā krāšņumaugs un plaši izplatījusies, sastopama arī Latvijā. Augam ir izteikti liels stumbrs, kas var sasniegt 4 m garumu. Saknenis ir resns un garš. Stublājs ir masīvs, posmains, pie pamata koksnains, kails, zaļganbrūns, posmi dobi. Lapas uz stublāja ir izvietotas pamīšus, ir iegareni ovālas, aptuveni 12-30 cm (lai gan garumā tās var sasniegt pat 40 cm) un 8-25 cm platas. Lapas ir vienas no lielākajām sūreņu dzimtā. Lapas plātnes mala gluda vai mazliet cirtaina, gals smails, pamats sekli sirdsveidīgs. Plātnes apakšpuse klāta ar mīkstiem matiņiem. Nereti lapas galvenā dzīsla un pirmās pakāpes sāndzīslas iesārtas. Ziedi ir izvietoti skarā lapu vai zaru žāklēs, ziedi zaļgandzelteni. Apziednis ir divkāršs. Iekšējā apziedņa lapas ar spārnveida izaugumu. Ziedam ir 3 irbuļi, drīksnas ir plūksnainas. Auglis ir spīdīgs, tumšbrūns riekstiņš. Zied jūlijā un augustā. Augs ir radniecīgs Japānas dižsūrenei, galvenokārt atšķiras no tās pēc lielākām un formā atšķirīgām lapām. Ātraudzīgs, izplatās pārsvarā ar sakneņiem, veido lielas audzes. The Plant List, Reynoutria sachalinensis (F.Schmidt) Nakai Arhivēts 2019. gada 17. augustā, Wayback Machine vietnē. (angliski) «Taxon: Fallopia sachalinensis (F. Schmidt) Ronse Decr.». Germplasm Resources Information Network. USDA. 2011. gada 28. oktobris. Arhivēts no oriģināla, laiks: 2009. gada 11. Maijs. Skatīts: 2007. gada 9. Oktobris. (angliski) RHS. «RHS on Japanese Knotweed». RHS. Skatīts: 2014. gada 6. jūnijs. (angliski) «Sahalīnas dižsūrene - Reynoutria sachalinensis (F.Schmidt) Nakai - Augi - Latvijas daba». www.latvijasdaba.lv. Skatīts: 2022-03-21. Vikikrātuvē par šo tēmu ir pieejami multivides faili. Skatīt: Sahalīnas dižsūrene. «Latvijas Daba informācija» (latviski).