Pjetro Paolo Mennea (itāļu: Pietro Paolo Mennea; dzimis 1952. gada 28. jūnijā, miris 2013. gada 21. martā) bija itāliešu vieglatlēts, sprinteris un bijušais pasaules rekordists 200 m distancē. Pēc sportista karjeras beigām — politiķis. Vieglatlēta karjeras laikā skrējis sprintu — 100 m un 200 m distances. Piedalījies piecās Olimpiskajās spēlēs (1972, 1976, 1980, 1984, 1988). 1972. gadā Minhenē izcīnīja bronzu 200 m distancē, kā arī 8. vietu 4×100 m stafetē Itālijas komandas sastāvā. 1976. gadā Monreālā 200 m distancē ieņēma 4. vietu, 4×100 m stafetē — 6. vietu. 1980. gadā Maskavā kļuva par čempionu 200 m distancē, 100 m distancē sasniedza pusfinālu, tāpat bronzu izcīnīja 4×100 m stafetē. 1984. gadā Losandželosā augstāko panākumu guva 4×100 m stafetē, kur Itālijas izlases sastāvā ieņēma 4. vietu, 4×400 m stafetē — 5. vietu, savukārt individuālajā 200 m distancē izcīnīja 7. vietu. 1988. gadā Seulā nepārvarēja priekšsacīkšu barjeru 200 m distancē. Tāpat izcīnījis sudrabu un bronzu Pasaules čempionātā, 3 zeltus, 2 sudrabus un 1 bronzu Eiropas čempionātā. 1979. gada Universiādē uzstādīja jaunu Pasaules rekordu 200 m distancē — 19,72 s. Tas šajā statusā noturējās gandrīz 17 gadus, līdz 1996. gadā to laboja Maikls Džonsons. Pēc sportista karjeras beigām strādājis par juristu un sporta aģentu, pievērsies politikai, bijis Eiropas Parlamenta deputāts laikā no 1999. līdz 2004. gadam, pārstāvējis I Democratici partiju. Miris 2013. gada 21. martā. «Pietro Mennea, Sprint Champion, Dies at 60». NY Times. Skatīts: 2013. gada 25. jūnijā. «Miris leģendārais itāliešu sprinteris Mennea». Sportacentrs.com. Skatīts: 2013. gada 25. jūnijā. Vikikrātuvē par šo tēmu ir pieejami multivides faili. Skatīt: Pjetro Mennea. Oficiālā tīmekļa vietne Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlēta profils (angliski)