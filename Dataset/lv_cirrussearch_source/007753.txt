Jozefs Dīters "Zeps" Maiers (vācu: Josef Dieter "Sepp" Maier; dzimis 1944. gada 28. februārī) ir bijušais Vācijas futbola vārtsargs. Viņa iesauka lielisko refleksu dēļ bija "Die Katze von Anzing" ("kaķis no Ancingas"). Rietumvācijas izlasē aizvadījis 95 spēles. 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē. Dzimis Metenē, Bavārijā, Maiers visu savu profesionālo karjeru aizvadīja Minhenes "Bayern" klubā. 1958. gadā viņš sāka spēlēt kluba jauniešu komandās. 1970. gados viņš bija daļa no leģendārās Bayern komandas, kurā spēlēja Francs Bekenbauers un Gerds Millers, ar kuriem kopā viņš trīsreiz pēc kārtas uzvarēja Eiropas kausā. No 1966. līdz 1979. gadam viņš Bundeslīgā aizvadīja 442 spēles pēc kārtas, kas joprojām ir nepārspēts Vācijas rekords. 1979. gadā viņa karjerai tika pielikts pēkšņs punkts, kad viņš guva nopietnus savainojumus, vadot automašīnu alkohola reibumā un iekļūstot avārijā. Maiers tika iekļauts Rietumvācijas izlases sastāvā četros Pasaules kausa finālturnīros pēc kārtas. 1966. gadā Anglijā viņš bija nespēlējošais Hansa Tilkovska dublieris. 1970. gadā Meksikā viņš bija neapstrīdams pirmais vārtsargs un nospēlēja visas spēles (ieskaitot leģendāro pusfināla zaudējumu pagarinājumā ar 3–4 Itālijai), izņemot spēli par trešo vietu. 1974. gada Pasaules kausā savās mājās, esot savā labākajā formā, viņš sasniedza augstākos panākumus starptautiskā līmenī, kopā ar Vācijas izlasi, kuru pārstāvēja tādi spēlētāji kā Francs Bekenbauers, Berti Fogtss un Gerds Millers. Viņa pārstāvētā komanda Minhenē ar 2–1 triumfēja finālā pār Nīderlandi, kuras līderis tobrīd bija Johans Kruifs. Četrus gadus vēlāk Pasaules kausā Argentīnā, joprojām esot labā formā, Maiers rādīja atzīstamu sniegumu, bet nespēja palīdzēt komandai tikt tālāk par otro kārtu. Maiers kopā ar Rietumvācijas izlasi uzvarēja arī 1972. gada Eiropas čempionātā, kā arī sasniedza finālu 1976. gadā, zaudējot Čehoslovākijai pēcspēles 11 metru sitienu sērijā. Kopā izlasē viņš aizvadīja 95 spēles. Maiers pēc spēlētāja karjeras beigām pievērsās trenera darbam gan klubu, gan izlases līmenī, kā arī personīgi strādāja ar Oliveru Kānu. 2004. gada oktobrī izlases treneris Jirgens Klinsmans lauza viņa līgumu ar nacionālo izlasi pēc tam, kad, lemjot par izlases pamatvārtsargu Maiers izvēlējās Kānu, nevis Arsenal vārtsargu Jensu Lēmanu, radot nesaskaņas komandā. Viņš turpināja darbu kā Bayern vārtsargu treneris līdz 2008. gadam. «Sepp Maier» (German). fussballdaten.de. Skatīts: 2010. gada 6. februāris. «Bayern Hall of Fame: Sepp Maier». fcbayern.de. FIFA sacensību statistika (angliski) «Letzte Warnung für Sepp Maier» (German). Süddeutsche Zeitung. 2004. gada 7. oktobris.[novecojusi saite] «Bayern board honours Hitzfield, Kahn and co.». fcbayern.de. 2008. gada 17. maijs. Munzüger Sport profils (vāciski) WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski)