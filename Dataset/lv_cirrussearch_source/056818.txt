Sweetwater bija rokgrupa no Losandželosas, ASV. Tā pamatā izpildīja psihedēlisko un folkroku, taču grupas mūzikā saskatāma arī R&B, popmūzikas, džeza un Latīņamerikas muzikālo tradīciju ietekme. Grupas repertuāra daudzveidībā nozīmīgu lomu spēlēja arī tās rokgrupai neparasti lielais sastāvs, proti, astoņi dalībnieki, kas spēlēja ne tikai tā laika rokgrupām raksturīgos instrumentus — ģitāru, basģitāru, bungas, bet arī taustiņus, flautu, čellu un kongu. Sweetwater pastāvēja no 1967. gada līdz 1971. gadam, bet tās vēl dzīvie dalībnieki uz brīdi atkal apvienojās 90. gadu otrajā pusē. Grupa bija nozīmīga hipiju subkultūras pārstāve, lai gan neguva tik lielu ievērību atsevišķi šīs kustības mūziķi. Sweetwater bieži uzstājās kā atklājošā grupa populārāku mūziķu, piemēram, The Doors un The Animals, koncertos. Grupa vislabāk pazīstama kā Vudstokas festivāla dalībniece 1969. gadā. Bija paredzēts, ka tā būs pirmā grupa, kas uzstāsies pasākumā, taču viņi aizkavējās sastrēguma dēļ un par pirmo festivāla mūziķi kļuva Ričijs Heivenss. Grupas dalībnieki iepazinās Losandželosas kafejnīcās notiekošajās džemsesijās. Kafejnīcās notika arī pirmie grupas koncerti. Sweetwater jau pirmsākumos kļuva par psihedēliskā roka/folkroka jauktā stila pionieriem. Bieži tiek salīdzināti ar grupu Jefferson Airplane. 1968. gadā par grupas oficiālo pārstāvi kļuva mūzikas izdevniecība Reprise Records. Tajā pašā gadā iznāca grupas debijas pašnosaukuma albums "Sweetwater". Tas kļuva par vienīgo grupas albumu, kam izdevās nonākt ASV nacionālajā topā, lai arī tikai 200. vietā. Pēc albuma iznākšanas, 1968. un 1969. gadā, grupa bieži koncertēja kopā ar daudz slavenākajiem laikabiedriem The Doors. Sweetwater bieži bija arī britu grupas The Animals atklājošais priekšnesums. Grupa uzstājās daudzveidīgās situācijās — klubos un kafejnīcās, koncertzālēs, televīzijā, koncertos kopā ar citiem mūziķiem un lielākajā daļā tā laika populārās un rokmūzikas festivālu, ieskaitot Vudstokas festivālu. Sākotnēji bija plānots, ka Sweetwater būs pirmā grupa, kas uzstāsies Vudstokā. Šāds plāns tika izstrādāts tīri praktisku apsvērumu dēļ — grupas taustiņinstrumentālists Alekss Del Zoppo (Alex Del Zoppo) bija pieteicies ASV Armijas rezervistos, un nākamajā rītā viņam bija jāierodas treniņnometnē Kalifornijas štatā — valsts pretējā stūrī. Skatītāju masām plūstot uz festivāla norises vietu, radās milzīgi satiksmes sastrēgumi, kuru dēļ Sweetwater nespēja laicīgi nokļūt galā. Grupas vietā Vudstokas mūziķa vietu izpildīja folkroka dziedātāja Ričija Heivensa vadītais trio. Galu galā grupas dalībniekus un aprīkojumu līdz festivāla norises vietai nogādāja ar helikopteru. Grupas dalībniekus pārsteidza milzīgais skatītāju pūlis, kurš tajā brīdī sastāvēja no aptuveni 200 000 cilvēku jeb puses no festivāla galīgā apmeklētāju skaita. Festivāla rīkotāji skatuves priekšā bija uzstādījuši mediju platformu, uz kuras atradās žurnālisti, fotogrāfi un kinooperatori, taču tā mazināja grupas iespējas brīvi komunicēt ar klausītājiem. Papildus sarežģījumus radīja arī tehniskas problēmas ar apskaņošanas aprīkojumu. Par spīti sarežģījumiem grupai izdevās iekustināt pūli un tās uzstāšanās noslēdzās ar stāvovācijām. 1969. gada 8. decembrī grupas dziedātāja Nensi Nevinsa (Nansi Nevins) cieta autoavārijā — viņas mašīnai uztriecās dzērumā esošs šoferis. Nevinsa guva galvas smadzeņu traumu, kuras dēļ uz 10 dienām nonāca komā. Dziedātājai tika veikta traheostomija (mākslīgas atveres izveidošana elpvadā pēc kakla traumas, lai cietušais varētu elpot), kuras dēļ Nevinsa izdzīvoja, taču tika traumēta viena no viņas balss saitēm un viņa zaudēja spēju dziedāt uz vairākiem gadiem. Nākamo divu gadu laikā grupa izdeva vēl divus albumus — "Just for You", kas līdzinājās viņu debijas albumam, un folkroka tradīcijās balstīto "Melon". Abos albumos vadošā dziedātāja lomu uzņēmās citi grupas locekļi, taču Nevinsas atveseļošanās pēc traumas ieilga un grupa nebija gatava uzņemt savās rindās jaunu dziedātāju. Grupas uzstāšanās netika iekļauta 1970. gada filmā par Vudstokas festivālu un notikuma albumā, tādēļ grupas atbalstītāji par to ātri vien aizmirsa un 1971. gadā pēc īsas koncerttūres grupa izjuka. Grupa atkal apvienojās uz Vudstokas 25 gadu jubileju 1994. gadā. To pārstāvēja vien trīs no sākotnējiem dalībniekiem — Nevinsa, Del Zoppo un basģitārists Freds Herrera. Vairākus gadus pēc grupas izjukšanas Nevinsai bija izdevies atsākt dziedāt, taču viņa izteicās, ka "nekad vairs nedziedās kā agrāk". Del Zoppo un Herrera turpināja savas muzikālās karjeras kā solisti, bet pārējie grupas dalībnieki līdz 1994. gadam pameta darbu mūzikas industrijā vai nomira. Sweetwater (1968) Just for You (1970) Melon (1971) «Woodstock Performers: Sweetwater» (angliski). Skatīts: 06.04.2021. «Rock and Pop Bands» (angliski). Skatīts: 06.04.2021. Richie Unterberger. «Sweetwater: Artist Biography» (angliski). Skatīts: 06.04.2021. «Oficiālā Sweetwater mājaslapa: Grupas biogrāfija» (angliski). Skatīts: 06.04.2021. «Betelvudsas Mākslas centrs: Sweetwater» (angliski). Arhivēts no oriģināla, laiks: 18.04.2021. Skatīts: 06.04.2021. «Nacionālā Enciklopēdija: Vudstokas festivāls». Skatīts: 06.04.2021. Barbara D. Phillips. «A Rock Blast From the Past -- Woodstock's Band Fans Forgot». The Wall Street Journal (New York), 1999. gada 9. augusts. «Progarchives: Sweetwater» (angliski). Skatīts: 06.04.2021.