Mix & Genest AG bija Vācijas telesakaru iekārtu uzņēmums. Pieder uzņēmumam Alcatel-Lucent. Dibināts 1879. gadā. Galvenais birojs atradās Berlīnē, Šēnebergā. 1879. gada 1. oktobrī Berlīnē, Šēnebergas rajonā biznesmenis Vilhelms Mikss (Wilhelm Mix) un inženieris Verners Genests (Werner Genest) dibināja uzņēmumu OHG Mix & Genest, Telegraphenbau-Anstalt und Telegraphendraht-Fabrik. Kopš 1886. gada Genests bija vienīgais īpašnieks. 1889. gadā uzņēmums kļuva par akciju sabiedrību ar nosaukumu Actiengesellschaft Mix & Genest, Telephon-, Telegraphen- und Blitzableiter-Fabrik. Uzņēmums izgatavoja zemsprieguma ierīces, tai skaitā iekārtas telefonijai, telegrāfam un signalizācijas sistēmām. 1904. gadā uzņēmumā strādāja 2300 darbinieki un tam bija filiāles Londonā un Amsterdamā. Pēc Genesta nāves 1920. gadā uzņēmuma akciju vairākumu 1922. gadā ieguva Vācijas elektroiekārtu ražotājs AEG. No 1921. līdz 1927. gadam Mix & Genest produkcija (radiouztvērēji, pastiprinātāji, skaļruņi) Berlīnē tika pārdota ar nosaukumu Emgefunk. Hamburgā ar pārdošanu nodarbojās Mix & Genest Hansa GmbH. 1929. gadā ASV uzņēmuma ITT Corporation 1925. gadā izveidotā Eiropas nodaļa International Standard Electric Corporation (ISE) Vācijā dibināja pārvaldītājsabiedrību Standard Elektrizitäts-Gesellschaft AG (SEG). Par tās partneri kļuva AEG ar uzņēmumu Mix & Genest. Vēlāk SEG pilnībā pārņēma Mix & Genest, bet tas turpināja darboties neatkarīgi. Pēc Berlīnes blokādes 1948. gadā uzņēmums pārcēlās uz Cufenhauzeni Štutgartē. 1954. gadā Mix & Genest apvienots SEG struktūrā. Vēlāk SEG mainīja īpašnieku, un tagad tas ir Alcatel-Lucent meitas uzņēmums Alcatel-Lucent Deutschland.