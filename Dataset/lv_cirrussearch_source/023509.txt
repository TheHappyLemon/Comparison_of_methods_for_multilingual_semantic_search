Zeļenogorska (krievu: Зеленогорск) ir pilsēta Krievijā Somu līča krastā. Administratīvi ietilpst Sanktpēterburgas federālajā pilsētā. Līdz 1948. gadam pilsētas nosaukums bija Terijoki (somu: Terijoki). Rakstos pirmoreiz minēta 1548. gadā, kad tā ietilpa Zviedrijas sastāvā. Pēc Ziemeļu kara 1721. gadā iekļāvās Krievijā. Pēc Somijas iekļaušanās Krievijā 1811. gadā tika iekļauta Somijas lielhercogistes sastāvā. 20. gadsimta sākumā Terijoki bija Sanktpēterburgas sabiedrības populāra vasarnīcu vieta. Pie apmēram 5000 Terijoku pastāvīgajiem iedzīvotājiem, vasarā to skaits pieauga apmēram desmit reizes. 1906. gadā Terijokos melnsimtnieku kaujinieki nogalināja ebreju tautības Valsts domes deputātu kadetu Mihailu Hercenšteinu. Pēc Somijas neatkarības nodibināšanas Terijoki iekļāva jaunās valsts sastāvā. Valsts robeža bija tieši blakus pilsētai pa Sestras upi. Sākoties Ziemas karam, Terijokos tika deklarēta Somijas Demokrātiskā Republika Oto Kūsinena vadībā, un somu virsnieku klubs Terijokos kļuva par šīs Kūsinena valdības galveno mītni. Pēc Maskavas miera līguma noslēgšanas 1940. gadā Somija bija spiesta Terijoki atdot PSRS. Turpinājuma kara laikā tos Somija atkaroja, tomēr 1944. gadā vēlreiz bija spiesta pilsētu atdot PSRS, bet pilsētas somu iedzīvotāji pārcēlās uz Somiju. 1948. gadā Terijoki pārsaukta par Zeļenogorsku. Vikikrātuvē par šo tēmu ir pieejami multivides faili. Skatīt: Zeļenogorska. Encyclopædia Britannica raksts (angliski) Krievijas Lielās enciklopēdijas raksts (krieviski)