Rejs Millands (dzimis 1907. gada 3. janvārī kā Alfrēds Redžinalds Džonss (Alfred Reginald Jones), miris 1986. gada 10. martā) bija Velsā dzimis amerikāņu aktieris un kinorežisors. Millands ir vislabāk pazīstams, attēlojot alkoholiķa rakstnieka lomu Billija Vaildera drāmas filmā "Zaudētā nedēļas nogale" (1945), par ko viņš saņēma Amerikas Kinoakadēmijas balvu kategorijā "Labākais aktieris galvenajā lomā", kā arī Kannu kinofestivāla labākā aktiera balvu. Citas pazīstamākās aktiera lomas ir filmās Reap the Wild Wind (1942), Alfreda Hičkoka Dial M for Murder (1954) un "Mīlas stāsts" (Love Story, 1970). Pirms kļuvis par aktieri, Millands dienēja Britu armijā. Pirmā viņā loma bija 1929. gada filmā The Flying Scotsman, pēc kā viņš pārcēlās uz ASV un parakstīja deviņu gadu līgumu ar Metro-Goldwyn-Mayer. Strādājis arī Paramount un Universal studijās. Attēlojis galveno lomu panākumus guvušajā filmā The Jungle Princess (1936). Piedalījies arī tādās filmās kā Easy Living (1937), Beau Geste (1939), Billija Vaildera "Majors un nepilngadīgā" (The Major and the Minor, 1942), The Uninvited (1944), Friča Langa Ministry of Fear (1944), The Big Clock (1948) un The Thief (1952), par ko viņš tika nominēts Zelta globusa balvai. Karjeras vēlākos gados pievērsies režisora karjerai, kā arī piedalījies televīzijas seriālos. Laikā, kad bijis viens no vislabāk apmaksātajiem Paramounr aktieriem, Millands filmās tēloja kopā ar daudzām populārām tā laika aktrisēm, kā Džīnu Tīrniju, Džīnu Arturu, Greisu Kelliju, Lanu Tērneru, Marlēnu Dītrihu, Morīnu O'Hāru, Džindžeru Rodžersu, Džeinu Vaimenu, Loretu Jangu un Veroniku Leiku. «Ray Milland dies». Montreal Gazette. 1986-03-11. Skatīts: 2022-08-27. Encyclopædia Britannica raksts (angliski) Encyclopædia Universalis raksts (franciski) IMDb profils (angliski) Internet Broadway Database profils (angliski) AllMovie profils (angliski)