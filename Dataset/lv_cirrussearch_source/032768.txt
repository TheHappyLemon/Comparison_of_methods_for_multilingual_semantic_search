Volodimirs Groismans (ukraiņu: Володимир Борисович Гройсман, dzimis 1978. gada 20. janvārī) ir Ukrainas politiķis. No 2016. līdz 2019. gadam viņš bija Ukrainas premjerministrs. Groismans ir bijis Ukrainas Augstākās Radas priekšsēdētājs, Ukrainas reģionālās attīstības, celtniecības un dzīvojamās komunālās saimniecības ministrs — vicepremjerministrs. Volodimirs Groismans dzimis Vinnicā ebreju ģimenē. Jau 16 gadu vecumā viņš kļuva par maza privātuzņēmuma komercdirektoru. Vēlāk viņš bija vadītājs vairākos uzņēmumos. 2003. gadā viņš pabeidza Starpreģionālo personāla pārvaldības akadēmiju jurisprudences specialitātē. 2010. gadā Groismans Nacionālajā valsts pārvaldības akadēmijā ieguva maģistra grādu. 2002. gadā Volodimirs Groismans tika ievēlēts Vinnicas pilsētas domē. 2005. gada novembrī no amata tika atstādināts pilsētas mērs, un Groismanu ievēlēja par mēra pienākumu izpildītāju. 2006. gada 26. martā viņu ievēlēja par Vinnicas mēru. 2014. gada 27. februārī tika apstiprināta Arsēnija Jaceņuka valdība, un Volodimirs Groismans kļuva par vicepremjerministru — reģionālās attīstības, celtniecības un dzīvojamās komunālās saimniecības ministru. Viens no galvenajiem ministra uzdevumiem bija veikt varas decentralizācijas un vietējo pašvaldību reformu. 2014. gada 27. novembrī Groismanu ievēlēja par Ukrainas Augstākās Radas priekšsēdētāju. 2016. gada 14. aprīlī Volodimiru Groismanu Augstākā Rada apstiprināja par premjerministru. 2019. gada 29. augustā Groismanu premjerministra amatā nomainīja Oleksijs Hončaruks. Volodimirs Groismans Ukrainas Augstākās Radas mājaslapā (ukrainiski)