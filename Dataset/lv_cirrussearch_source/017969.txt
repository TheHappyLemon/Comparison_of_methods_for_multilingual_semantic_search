Deivids Ovens Rasels (angļu: David Owen Russell, dzimis 1958. gada 20. augustā Ņujorkā) ir amerikāņu kinorežisors, producents un scenārists. Rasels uzsācis darboties kinomākslā 1987. gadā. Sākumā veidojis īsfilmas, pēc tam pilnmetrāžas filmas. Starp viņa agrīnajām filmām ir komēdijas Spanking the Monkey (1994), "Nemodiniet gulošu suni" (Flirting with Disaster, 1996), "Trīs karaļi" (1999), "Es mīlu Hakabijus" (2004). Nākamās Rasela filmas guvušas daudzas nominācijas un balvas, kā arī komerciālus panākumus un kritiķu atzinību. Par filmu "Cīnītājs" (2010) Rasels nominēts Amerikas Kinoakadēmijas balvai un Zelta globusa balvai kā labākais režisors. Par nākamo filmu "Optimista stāsts" (2012) Rasels tika nomināts 85. Kinoakadēmijas balvai kategorijās "Labākais režisors" un "Labākais adaptētais scenārijs", kā arī kā scenārists Zelta globusa balvai. Ieguva BAFTA kino balvu par labāko adaptēto scenāriju. Par filmu "Amerikāņu afēra" (2013) tika nominēts divām Amerikas Kinoakadēmijas balvām un divām Zelta globusa balvām gan kā režisors, gan scenārists (kopā ar Ēriku Vorenu Singeru). Ieguva BAFTA kino balvu par labāko oriģinālscenāriju. 2015. gadā Rasels uzņēmis filmu "Džoja", kurā tēlo aktieri Dženifere Lorensa, Roberts De Niro, Bredlijs Kūpers, ar kuriem Rasels sadarbojies jau vairākās savās iepriekšējās filmās. IMDb profils (angliski) AllMovie profils (angliski) Box Office Mojo profils (angliski) David O. Russell on Charlie Rose (angliski)