Rubē (franču: Roubaix; nīderlandiešu: Robaais) ir komūna Noras departamentā, Francijas ziemeļu daļā. Tā atrodas starp Lilli un Tūrkuenu. Rubē ir trešā lielākā pilsēta Francijas Odefransas reģionā ar 95 866 iedzīvotājiem. Kopā ar Lilli, Tūrkuenu, Vilnēvu d'Aska un 86 citu komūnu Rubē veido aglomerāciju, ko apdzīvo 1,1 miljons cilvēku. Plašākā mērogā Rubē pieder plašam apdzīvotam reģionam kopā ar Beļģijas pilsētām Mukronu, Kortreiku, Turni un Menenu ar vairāk nekā 2 miljoniem iedzīvotāju. Pilsētu apkalpo Lilles metro. Pilsēta ir zināma ar mākslu un vēsturi, arhitektūras mantojumu un ekonomikas uzplaukumu, kas notika industriālās revolūcijas laikā 19. gadsimtā, pateicoties tekstilrūpniecībai. 20. gadsimta sākumā pilsēta tika saukta par šīs industrijas galvaspilsētu. Pilsētā tika dibināti arī galvenie Francijas pasta pasūtījumu katalogu uzņēmumi (La Redoute un 3 Suisses). Rubē šobrīd cīnās ar deindustrializācijas sekām kopš 1970.-1980. gadiem, veidojot jaunu ekonomikas industriju, savas kultūras politikas uzsvaru un studentu piesaisti. Tomēr joprojām pilsētā ir augsts bezdarba līmenis un 75% no pilsētas teritorijas tiek klasificēta kā bīstama. Rubē katru gadu finišē profesionālās riteņbraukšanas sacensības Parīze—Rubē, kas ir vienas no prestižākajām sacensību kalendārā. 259,5 km garās sacensības sākas Kompjenē un noslēdzas Rubē, bet to maršruts iekļauj ap 50 km bruģētu ceļu. Kopš 1953. gada Katru gadu Rubē notiek sporta soļošanas sacensības Roubaix 28 hours, kuras ir vienas no garākajām pasaulē. Sacensības tiek rādītas televīzijā, tās notiek 28 stundu garumā un tajās piedalās daudzi elites atlēti. Šībrīža rekords ir vairāk kā 255 kilometri, bet daudzi dalībnieki katru gadu pieveic vairāk kā 200 kilometrus. Q124036546. Cycling. «Paris-Roubaix 2011: race preview of 'the hell of the north'». Telegraph. Skatīts: 2013-03-12.