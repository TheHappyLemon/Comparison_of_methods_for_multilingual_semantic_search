Cefalaspidomorfi jeb nepārnāši (Cephalaspidomorphi, Monorhina) ir izmirušu bezžokļaiņu klase. Taču atsevišķi pētnieki pie cefalaspidomorfiem pieskaita arī mūsdienu nēģus un miksīnas. Tādā gadījumā nepārnāši dzīvo no silūra perioda līdz mūsdienām. Cefalaspidomorfu klasi pārstāv divas apakšklases: kaulvairodži un bezvairodži. Nepārnāšiem ir raksturīga viena ožas kapsula, kura ir izvietota tuvu smadzenēm. Vienīgā nāss atrodas mugurpusē, galvas vidū. Ārējā skeleta uzbūve dažādām nepārnāšu grupām ir ļoti atšķirīga. Kaulvairodžiem galvu no virspuses sedz gandrīz nepārtraukts kaula vairogs. Savukārt, bezvairodžiem galvu un visu pārējo ķermeni sedz vairākas no ārpuses ar nelīdzenu dentīna slāni klātas samērā sīku plātnīšu rindas. Atšķirībā no pteraspidomorfiem, šis vairogs un plātnītes ir jau ar īstam kaulam raksturīgu histoloģisko struktūru. Dzīvnieku izmēri svārstās no 5 līdz 50 cm. Ķermeņa forma ir vārpstveidīga vai arī horizontāli saplacināta. Daļai formu, domājams, bija kustīgas krūšu spuras. Žaunu maisi (10-15 pāri) uz āru atveras ar patstāvīgām atverēm ķermeņa sānos vai apakšpusē. N. Naumovs, N. Kartašovs. Mugurkaulnieku zooloģija, izdevniecība "Zvaigzne", Rīga, 1990, 86. lpp.