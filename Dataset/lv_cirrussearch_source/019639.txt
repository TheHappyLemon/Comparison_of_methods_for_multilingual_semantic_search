Tomass Hendriks Ilvess (igauņu: Toomas Hendrik Ilves; dzimis 1953. gada 26. decembrī Stokholmā, Zviedrijā) ir bijušais Igaunijas prezidents. Iepriekš darbojies kā žurnālists un diplomāts, 1990. gados bija Igaunijas Sociāldemokrātiskās partijas līderis, vēlāk — Eiropas parlamenta deputāts. Igaunijas prezidenta amatā Ilvess darbojās kopš 2006. gada 9. oktobra, 2011. gada 29. augustā viņš tika pārvēlēts uz otro prezidentūras termiņu. Ilvess ir dzimis Stokholmā, Zviedrijā; viņa vecāki bija igauņu bēgļi. Viņš uzauga ASV, ieguva grādu psiholoģijā Kolumbijas un Pensilvānijas universitātēs. 1980. gados Ilvess bija Radio Brīvā Eiropa žurnālists un aktīvi iesaistījās Igaunijas neatkarības atjaunošanas procesā 1991. gadā. Vairākus gadus bijis Igaunijas vēstnieks ASV, Kanādā un Meksikā. 1996. gada decembrī Ilvess kļuva par Igaunijas ārlietu ministru, esot šajā amatā līdz 1998. gada septembrim, kad kļuva par mazās opozīcijas Zemnieku partijas vadītāju. Drīz Ilvess kļuva par Tautas partijas (reformētās Zemnieku partijas) vadītāju, kas apvienojās ar Sociāldemokrātisko partiju. 1999. gada martā viņš atkal atgriezās ārlietu ministra amatā, kurā sabija līdz 2002. gadam, kad izjuka valdošā koalīcija. Ilvess atbalstīja Igaunijas iestāšanos Eiropas Savienībā un vadīja pārrunas ar Savienību, kas noveda pie Igaunijas iestāšanās tajā 2004. gada 1. maijā. 2003. gadā Ilvess tika ievēlēts Eiroparlamentā, par pilntiesīgu tā deputātu kļūstot 2004. gada 1. maijā. Eiroparlamentā Ilvess bija Eiropas Sociālistiskās partijas sastāvā. 2006. gada 23. maijā Ilvesu prezidenta vēlēšanām izvirzīja Reformu partija, Tēvzemes savienība un Sociāldemokrātiskā partija. 29. augustā Ilvess bija vienīgais kandidāts prezidenta vēlēšanu otrajā un trešajā kārtā, tādējādi viņš ieguva 64 no 65 nodotajām balsīm (vēlēšanas boikotēja Centra partija un Tautas savienība). Tā kā netika sasniegtas 2/3 no Rīgikogu (Igaunijas parlamenta) deputātu balsīm, viņa kandidatūra tika pārcelta uz nākamo vēlēšanu kārtu Elektorātu asamblejā. 23. septembrī Ilvess saņēma 174 balsis Elektorātu asamblejas balsojumā un kļuva par Igaunijas ceturto prezidentu. Ilvesa piecu gadu prezidentūras termiņš sākās 2006. gada 9. oktobrī. Pats Ilvess sacījis, ka savu darbību galvenokārt vērsīs ārpolitikā. 2011. gada 29. augustā viņš tika pārvēlēts uz otro prezidentūras termiņu. Ilvess ir trīs reiz precējies. Ar pirmo sievu Meriju Buloku, amerikāņu psiholoģi, ir divi bērni: dēls, 1987. gadā dzimušais Lūkass Kristjans, kurš 2009. gadā absolvēja Stenforda Universitāti, un meita Jūlija Kristīne, kas dzimusi 1992. gadā. 2004. gadā Ilvess apprecēja savu partneri — Evelīnu Intu-Lambotu, ar kuru ir meita Kadri Keiu, kas dzimusi 2003. gadā. 2015. gada 17. aprīlī Ilvess paziņoja par laulības ar Evelīnu Ilvesu šķiršanu tā paša gada 30. aprīlī, kas noticis ilgstošās nošķirtības dēļ. 2015. gada 7. decembrī Ilvess paziņoja par saderināšanos, bet 2016. gada 2. janvārī salaulājās ar latvieti Ievu Kupci. 2016. gada 28. novembrī Ievai piedzima dēls Hanss Hendriks Ilvess. «Ilvess atkārtoti ievēlēts Igaunijas prezidenta amatā». IR.lv. 2011. gada 29. augustā. Skatīts: 2012. gada 2. aprīlī. Vikikrātuvē par šo tēmu ir pieejami multivides faili. Skatīt: Tomass Hendriks Ilvess. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Mājaslapa Arhivēts 2006. gada 18. jūnijā, Wayback Machine vietnē. (angliski)