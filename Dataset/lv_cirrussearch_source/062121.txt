Putna piens (poļu: Ptasie mleczko, IPA: [ptaɕɛ mlɛtʂkɔ] ( klausīties)) ir ar šokolādi glazētas konfektes ar uzputotu pildījumu, ko 1936. gadā radīja poļu rūpnieks un rūpnīcas E. Wedel īpašnieks Jans Vedels (Jan Wedel). 1967. gadā pēc komandējuma Čehoslovākijā konfektes iegaršojās PSRS pārtikas rūpniecības ministram Vasilijam Zotovam, kurš valsts konfekšu ražotājiem uzdeva izstrādāt konfekšu receptūru. Tas izdevās Vladivostokas konditorejas fabrikas komandai tehnoloģes Annas Čupkovas vadībā, kas sākotnējā želatīna vietā izmantoja agaru. Drīz vien Putna piena ražošana pēc šīs receptes izplatījās pārējā PSRS, tostarp arī Latvijas PSR, kur to sāka ražot Laima. 1978. gadā Maskavas restorāns „Prāga” ierobežotā daudzumā sāka gatavot Putna piena tortes, kas sākotnēji bija pieejamas tikai Padomju Savienības Komunistiskās partijas vadībai, bet vēlāk Putna piena tortes atļāva gatavot arī citiem Maskavas restorāniem, un tās izplatījās arī parasto cilvēku vidū. Elmārs Barkāns. «Leģendārā un latviešu iemīļotā Putna piena pārsteidzošais izcelsmes stāsts». jauns.lv, 2020. gada 17. septembris. Skatīts: 2022. gada 3. jūnijā. Vikikrātuvē par šo tēmu ir pieejami multivides faili. Skatīt: Putna piens.