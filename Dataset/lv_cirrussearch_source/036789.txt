Ēkas automatizācija ir ēkas automātisko iekārtu un sistēmu kopums, ko kontrolē ēkas vadības sistēma (ĒVS), darbojoties pēc dalītās vadības sistēmas principiem. Piemēram, tajā var būt iekļautas siltuma, ventilācijas un gaisa kondicionēšanas, apgaismojuma, ugunsaizsardzības, drošības, elektroenerģijas kontroles un citas sistēmas. Ēkas automatizācijas mērķis ir uzlabot iemītnieku ērtības un drošību, kā arī, efektīvāk izmantojot resursus, samazināt ēkas uzturēšanas izmaksas. Ar ĒVS aprīkotas ēkas bieži sauc par "viedajām ēkām" vai (ja tā ir dzīvojamā māja) "viedajām mājām" (arī "gudrajām mājām" vai "inteliģentajām mājām"). Ēku automatizācijā pielietotās sistēmas atšķiras rūpniecības objektiem, sabiedriskām ēkām, biroju kompleksiem, viesnīcām, daudzdzīvokļu ēkām, vienģimenes mājām u.c. Vienotā sistēmā var apvienot arī vairākas ēkas un ārpus ēkām esošus objektus. ĒVS sastāv no viena vai vairākiem kontrolieriem, sensoriem un izpildaparātiem. Visas šīs ierīces savieno laukmaģistrāle (kopne). Atkarībā no izvēlētā standarta, kopne var būt vadi, bezvadu tīkls, optiskās šķiedras kabeļi u.c. Sarežģītākās sistēmās var būt vairākas kopnes vairākos līmeņos. ĒVS bieži ir ar pieslēgumu internetam un iespēju novērot un kontrolēt procesus attālināti. Ar "ēkas automatizāciju" arī saprot šīs sistēmas ieviešanas procesu. Ierīkošanas galvenās stadijas: pirmsprojekta plānošana, konsultācijas un rekomendāciju sniegšana; ēkas automatizācijas sistēmu projektēšana; iekārtu komplektēšana, montāža un ieregulēšana; sistēmu apkalpošana un uzturēšana. Ēku automatizāciju pielieto šādās jomās: apgaismojuma kontrole siltuma, ventilācijas un gaisa kondicionēšanas, ūdensvadu un kanalizācijas sistēma elektroenerģijas kontrole (patēriņa kontrole, nepārtrauktas barošanas nodrošināšana) lifti, eskalatori drošības automatizācija un videonovērošana piekļuves kontrole ugunsaizsardzības publiskās apziņošanas un brīdināšanas sistēmas citas inženiersistēmas Ieguvumi no ēku automatizācijas var būt: iespēja individuāli kontrolēt telpas; efektīvi novērot enerģijas izlietojumu; palielināt darbinieku darba atdevi; samazināt būves nolietošanos un uzlabot ilglaicību; efektīvi reaģēt uz sistēmu kļūmēm; apkalpošanas laikā ietaupīt laiku un naudu. Ēku automatizācijas trūkumi: ĒAS ierīkošanas izmaksas var būt lielākas par autonomu sistēmu ierīkošanu; vadības sistēmas kļūmes gadījumā var tikt traucēta visa ēkas automātika; nesankcionētas piekļuves gadījumā ļaunprātis iegūst kontroli par visām ēkas sistēmām. Ēku vadība un automatizācija Arhivēts 2017. gada 5. jūnijā, Wayback Machine vietnē. Navitas RP KMC Controls. «Understanding Building Automation and Control Systems». Arhivēts no oriģināla, laiks: 2013. gada 19. maijā. Skatīts: 2013. gada 27. marts.