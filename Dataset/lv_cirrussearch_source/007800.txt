Janne Niskala (somu: Janne Niskala; dzimis 1981. gada 22. septembrī) ir somu hokejists, aizsargs, Somijas hokeja izlases dalībnieks. Pašlaik (2014) Niskala spēlē SM līgas vienībā Raumas "Lukko". Savu profesionālā spēlētāja karjeru Niskala uzsāka Raumā, kur 2000. gadā debitēja SM līgas kluba Raumas "Lukko" rindās. Jau 2001.—02. sezonā viņš nostiprinājās kluba sastāvā. 2004. gada NHL draftā Niskalu izvēlējās Našvilas "Predators" vienība, taču Janne turpināja spēlēt Eiropā. 2005.—06. sezonu Niskala aizvadīja Šveices hokeja līgas klubā HK Cuga, bet 2006.—07. sezonā bija Zviedrijas Elitsērijas rezultatīvākais aizsargs, sezonu aizvadot HK Ferjestadas rindās. 2007. gada vasarā Niskala pārcēlās uz Ziemeļameriku, kur visu 2007.—08. sezonu aizvadīja AHL klubā Milvoki "Admirals". 2008.—09. sezonas ievadā Niskala aizvadīja sešas spēles Tampabejas "Lightning" rindās, taču tad viņš atgriezās Zviedrijā, pievienojoties Frölunda HC vienībai. 2010.—11. gada sezonu Niskala aizvadīja KHL klubā Magņitogorskas "Metallurg", tiekot izvēlēts arī dalībai 2011. gada līgas Zvaigžņu spēlei. 2011. gada vasarā hokejists pievienojās Mitišču "Atlant" rindām, taču 2012.—13. gada sezonas pirmajā pusē tika aizmainīts uz Minskas "Dinamo". Pēc sezonās beigām gan hokejists ar "Atlant" noslēdza jaunu līgumu, klubā atgriežoties. 2013.—14. gada sezona Niskalam nebija pārlieku veiksmīga, kā rezultātā pēc tās izskaņas Mitišču "Atlant" līgumu ar spēlētāju lauza. 2014. gada jūnija noslēgumā noslēdza trīs gadu līgumu ar Raumas "Lukko". Somijas izlases rindās spēlējis četros Pasaules čempionātos, 2011. gadā kļūstot par Pasaules čempinu, bet 2008. gadā izcīnot bronzas medaļu. Niskala spēlējis arī 2010. gada olimpisko spēļu turnīrā, tajā kopā ar izlasi izcīnot bronzas medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)