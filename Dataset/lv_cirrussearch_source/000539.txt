Tezē kopiena (franču: Communauté de Taizé) ir ekumenisks kristiešu mūku ordenis Francijā, Burgundijas reģionā, Tezē ciemā. Tajā darbojas nedaudz vairāk kā 100 katoļu, protestantu un pareizticīgo baznīcām piederoši brāļi. Katru gadu Tezē ciematu apmeklē vairāk nekā 100 000 jauniešu no visas pasaules. Tezē kopienas dibinātājs bija Rožē Šics (vēlāk zināms kā brālis Rožē), dzimis 1915. gada 12. maijā Šveicē reformātu mācītāja ģimenē. Rožē studēja literatūru un teoloģiju, tomēr 1940. gadā nolēma pārcelties uz savas mātes dzimteni Franciju. Viņš iegādājās nelielu māju Tezē ciemā, kurš atradās Francijas neokupētajā daļā, taču ļoti tuvu demarkācijas līnijai. Šāda atrašanās vieta ļāva dot pajumti kara bēgļiem, tostarp ebrejiem. Šajā darbā Rožē palīdzēja viņa māsa Ženevjēva. Taču 1942. gada novembrī, kad Rožē uz laiku atradās Šveicē, Gestapo atklāja viņu darbību, tāpēc līdz kara beigām brālis Rožē nodzīvoja Ženēvā. Tezē viņš atgriezās 1944. gadā kopā ar vairākiem sekotājiem. 1949. gada Lieldienās septiņi brāļi pieņēma lēmumu visas dzīves garumā uzņemties celibātu un dzīvot vienkāršībā, klosterim līdzīgā kopienā. Nākamajos gados kopienai pievienojās arvien vairāk jaunu brāļu. 1966. gadā notika pirmā jauniešu tikšanās, kurā piedalījās 1400 jauniešu no 30 valstīm.[nepieciešama atsauce] Kopš tā laika uzņemt jauniešus Tezē, kā arī rīkot Eiropas un starptautiskās tikšanās, ir viens no galvenajiem kopienas brāļu darbiem. Kopš 1978. gada katru gadu miju (parasti no 28. decembra līdz 1. janvārim) kādā no lielākajām Eiropas pilsētām kopienas brāļi kopā ar brīvprātīgajiem rīko jauniešu tikšanās. Tikšanās dalībnieki tiek sadalīti pa draudzēm un izmitināti ģimenēs. Rītos viņi apmeklē dievkalpojumu vietējā draudzē, bet pusdienas laikā un vakarā dodas uz centrālo vietu (parasti lielu izstāžu kompleksu). Ik gadu šādās Eiropas jauniešu tikšanās piedalās desmitiem tūkstošu jauniešu no visas pasaules, bet 2002. gadā Francijā — pat vairāk nekā 100 000 dalībnieku. 1978 —  Francija, Parīze 1979 —  Spānija, Barselona 1980 —  Itālija, Roma 1981 —  Apvienotā Karaliste, Londona 1982 —  Itālija, Roma 1983 —  Francija, Parīze 1984 —  Vācija, Ķelne 1985 —  Spānija, Barselona 1986 —  Apvienotā Karaliste, Londona 1987 —  Itālija, Roma 1988 —  Francija, Parīze 1989 —  Polija, Vroclava 1990 — Čehoslovākija, Prāga 1991 —  Ungārija, Budapešta 1992 —  Austrija, Vīne 1993 —  Vācija, Minhene 1994 —  Francija, Parīze 1995 —  Polija, Vroclava 1996 —  Vācija, Štutgarte 1997 —  Austrija, Vīne 1998 —  Itālija, Milāna 1999 —  Polija, Varšava 2000 —  Spānija, Barselona 2001 —  Ungārija, Budapešta 2002 —  Francija, Parīze 2003 —  Vācija, Hamburga 2004 —  Portugāle, Lisabona 2005 —  Itālija, Milāna 2006 —  Horvātija, Zagreba 2007 —  Šveice, Ženēva 2008 —  Beļģija, Brisele 2009 —  Polija, Poznaņa 2010 —  Nīderlande, Roterdama 2011 —  Vācija, Berlīne 2012 —  Itālija, Roma 2013 —  Francija, Strasbūra 2014 —  Čehija, Prāga 2015 —  Spānija, Valensija 2016 —  Latvija, Rīga Kopš 2006. gada notiek arī pasaules jauniešu tikšanās, kuru programma ir līdzīga kā Eiropas. 2006 — Kolkata, Indija 2007 — Kočabamba, Bolīvija 2008 — Nairobi, Kenija 2009 — Viļņa, Lietuva 2010 — Manila, Filipīnas 2010 — Santjago, Čīle 2012 — Kigali, Ruanda 2012 — Čikāga, Ilinoisa, ASV 2013 — Dienviddakota, ASV 2014 — Mehiko, Meksika 2016 — Kotonu, Benina «Desmitiem tūkstošu jauniešu no visas pasaules Jauno gadu sagaidīs Rīgā. FOTO. VIDEO». Kasjauns.lv. 2016. gada 20. oktobris. Skatīts: 2017. gada 3. janvārī. Andis Gross. ««Kultūršoks»: Tezē jaunieši cer, ka tikšanās Rīgā mazinās aizspriedumus un veicinās saprašanos». Lsm.lv, 2016. gada 23. decembris. Skatīts: 2017. gada 3. janvārī. Vikikrātuvē par šo tēmu ir pieejami multivides faili. Skatīt: Tezē kopiena. Tezē kopienas oficiālā mājaslapa