Patriks Marlo (franču: Patrick Denis Marleau; dzimis 1979. gada 15. septembrī) ir profesionāls kanādiešu hokejists, spēlē uzbrucēja pozīcijā, Kanādas hokeja izlases dalībnieks. Pašlaik (2021) pārstāv NHL klubu Sanhosē "Sharks". Laikā no 1995. līdz 1997. gadam P. Marlo spēlēja WHL kluba Sietlas "Thunderbirds" sastāvā. 1997. gada NHL draftā viņu Sanhosē "Sharks" izraudzījās ar kopējo 2. kārtas numuru. Visu profesionāļa karjeru aizvadījis "Sharks" sastāvā. Viņš ir kluba rekordists gūtajos vārtos, punktos, aizvadītajās spēlēs, kā arī vairākos citos rādītājos. Piedalījies trijās NHL Visu zvaigžņu spēlēs (2004, 2007, 2009). 2007. gadā viņš bija Lēdijas Bingas balvas finālists. Viņš ir visu laiku jaunākais NHL spēlētājs, kurš sasniedz 1000 aizvadīto spēļu robežu vienas komandas sastāvā (2011. gada 17. janvāris). Pēc 19 "Sharks" sastāvā aizvadītām sezonām 2017. gada jūlijā Marlo noslēdza trīs gadu līgumu ar Toronto "Maple Leafs". 2019. gada vasarā tika aizmainīts uz Karolīnas "Hurricanes", kas izpirka Marlo līgumu. Hokejists atgriezās Sanhosē "Sharks" rindās. 2020. gada februārī tika aizmainīts uz Pitsburgas "Penguins", taču rudenī vēlreiz atgriezās "Sharks", noslēdzot ar komandu viena gada līgumu. 2021. gada 19. aprīlī Marlo aizvadīja savu 1768. spēli NHL un apsteidza Gordiju Hovu kā visvairāk spēles aizvadījušo hokejistu līgas vēsturē. Kanādas hokeja izlases sastāvā P. Marlo ir izcīnījis zeltu 2010. un 2014. gada olimpisko spēļu turnīrā, zeltu 2003. gada Pasaules čempionātā un sudrabu 2005. gada Pasaules čempionātā, kā arī zeltu 2004. gada Pasaules kausa izcīņā. Olympedia profils (angliski) Eliteprospects profils (angliski) Internet Hockey Database profils (angliski) NHL profils (angliski) Hockey-Reference profils (angliski)