Aleksejs Kudašovs (krievu: Алексей Николаевич Кудашов; dzimis 1971. gada 21. jūlijā) ir bijušais krievu hokejists, centra uzbrucējs. Savā pēdējā aizvadītajā sezonā Kudašovs izcīnīja Gagarina kausu. Pašlaik (2013) Kudašovs ir Mitišču "Atlant" galvenais treneris. Savu profesionālā spēlētāja karjeru Kudašovs uzsāka 15 gadu vecumā, debitējot dzimtas Elektrostaļas "Kristall" rindās, kas tolaik spēlēja PSRS 1. hokeja līgā. 1989. gadā Aleksejs pievienojās augstākās divīzijas klubam Maskavas "Krylja Sovetov", kura sastāvā aizvadīja nākamās četras sezonas. Tiekot draftēts 1991. gada NHL draftā, 1993. gada vasarā Kudašovs pievienojās Toronto "Maple Leafs" rindām, aizvadot klubā 25 spēles. Nākamās divas sezonas Aleksejs pavadīja Amerikas hokeja līgā. Pēc divām DEL un SM līgā aizvadītām sezonām, 1998. gadā Kudašovs pievienojās Kazaņas "Ak Bars" sastāvam, taču 1999.—00. sezonu Aleksejs uzsāka jau Maskavas "Dinamo" rindās. Savā pirmajā sezonā Maskavas kluba rindās Kudašovs izcīnīja savu vienīgo Krievijas čempiona titulu. 2004.—05. sezona gaitā no "Dinamo" Aleksejs pārcēlās uz Maskavas "CSKA" vienību. Trīs sezonas Kudašovs aizvadīja arī Jaroslavļas "Lokomotiv" sastāvā, 2009. gada ievadā piedaloties arī Kontinentālās hokeja līgas Zvaigžņu spēlē. 2009.—10. sezonu Aleksejs aizvadīja Balašihas "HK MVD" rindās, bet, pēc komandas apvienošanas ar Maskavas "Dinamo", karjeru turpināja "Dinamo" sastāvā, 2011.—12. sezonā izcīnot arī Gagarina kausu. 2012. gada maijā Kudašovs paziņoja par savas profesionālā spēlētāja karjeras beigšanu. Krievijas izlases rindās spēlējis trijos Pasaules čempionātos, kā arī 1994. gada olimpiskajās spēlēs. Juniora vecumā Aleksejs piedalījās 1990. un 1991. gada Pasaules čempionātos junioriem, abos turnīros izcīnot sudraba medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)