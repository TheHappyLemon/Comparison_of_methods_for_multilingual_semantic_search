Dūkstu madara (Galium uliginosum) ir augu suga rubiju dzimtas madaru ģintī. Savvaļā tā ir sastopama Eiropā, tostarp Latvijā, Āzijas rietumu un centrālajā daļā. Dūkstu madara aug pļavās, krūmājos, purvos, grāvjos un ūdenstilpņu palienēs. Dūkstu madara ir daudzgadīgs, 10—40 cm garš lakstaugs ar šķautņainu, tievu, gulošu vai pacilu, zarojošu stublāju. Lapas ir izvietotas neīstā mieturī pa 6. Lapu malās un stublājam uz šķautnēm ir sīki dzeloņi. Lapas ir lancetiskas, 0,8—2 cm garas un 0,2—0,4 cm platas, tās ir visplatākās virs lapas viduspunkta un to galā ir dzeloņsmaile. Lapu virspuse ir spīdīga. Ziedi ir balti, četrdaļīgi, tie ir izvietoti mazziedainās ziedkopās stublāja un zaru galā. Auglis ir sīkkārpains riekstiņš divu riekstiņu skaldauglī. Zied no jūnija līdz septembrim. «dūkstu madara - Galium uliginosum L. - Augi - Latvijas daba». www.latvijasdaba.lv. Skatīts: 2022-02-09. Vikikrātuvē par šo tēmu ir pieejami multivides faili. Skatīt: Dūkstu madara. Encyclopædia of Life raksts (angliski)