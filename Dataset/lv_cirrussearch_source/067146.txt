Cel ēnojums vai selšeidings (angļu: cel shading, toon shading) ir renderēšanas veids, lai trīsdimensiju tēliem piešķirtu ar roku zīmētu divdimensiju izskatu. Atšķirīgais stils parasti asociējas ar videospēlēm un japāņu animācijas filmām. Cel, tulkojot no angļu valodas, ir caurspīdīga celuloīda loksne, uz kuras tiek zīmēti vai krāsoti objekti animācijas filmu veidošanā. Šādas loksnes tika izmantotas tradicionālajā jeb zīmētajā animācijā, lai radītu telpiskuma efektu. Cel ēnojums ietver kontastainu un vienkrāsainu laukumu izmantošanu ar minimālu ēnojumu vai gradāciju, ko veido ar ēnotāja palīdzību, kā arī bieži vien ietver atšķirīgas kontūras ap objektiem, lai izveidotu divdimensiju, komiksu, grāmatu vai karikatūrai līdzīgu estētiku. Šo paņēmienu var piemērot dažāda veida datorģenerētiem attēliem (CGI), tostarp videospēlēm, animācijas filmām un televīzijas šoviem. Cel ēnojums izmantots dažādos populāros medijos, piemēram, videospēlē Borderlands, kā arī tādās animācijas filmās, kā "Runcis zābakos: Pēdējā vēlēšanās" un "Zirnekļcilvēks: Ceļojums Zirnekļpasaulē" un daudzās citās. Tas joprojām ir populārs paņēmiens vizuāli pievilcīgu un stilizētu vizuālo materiālu radīšanai datorgrafikā un animācijā. Cel ēnojuma vēsture meklējama tradicionālajā jeb ar roku zīmētajā animācijas tehnikā, kas tika izmantota 20. gadsimta animācijas pirmajās dienās. Tradicionālajā animācijā izmantoja caurspīdīgas celuloīda loksnes, kuras tika apgleznotas ar necaurspīdīgām krāsām, lai radītu tēlus un objektus, kurus pēc tam secīgi fotografēja, lai radītu kustības ilūziju. Šis manuāli krāsotais izskats ar tīrām krāsām un skaidrām kontūrām kļuva par savdabīgu animācijas stilu. Līdz ar datorgrafikas parādīšanos mākslinieki un animatori centās no jauna izveidot tradicionālās jeb zīmētās animācijas izskatu, izmantojot digitālos rīkus. Viens no cel ēnojuma piemēriem datorgrafikā bija 2000. gada videospēle Looney Toones: Space Race, ko izstrādāja Melbourne House studio. Tā izmantoja paņēmienu ar nosaukumu plakaniskā ēnošana, lai tēliem piešķirtu klasiskajai animācijai līdzīgu izskatu. Šo animācijas stilu pirmo reizi pielietoja 1990. gadu beigās japāņu animācijas filmās. Līdz 2000. gadiem tehnikas popularitāte auga, pielietojot to videospēlēs un anime. Panākumi daļēji bija saistīti ar arvien labāku un rentablāku trīsdimensiju renderēšanas rīku izplatību. Mūsdienās cel ēnojumu turpina izmantot dažādos mediju veidos, tostarp videospēlēs, animācijas filmās, televīzijas šovos un virtuālajā realitātē, kā veidu, kā panākt stilizētu, ar rokām zīmētu estētiku, kas izceļas ar reālāku grafiku. Tas ir kļuvis par populāru un atpazīstamu stilu datorgrafikas un animācijas pasaulē, kuru gan mākslinieki, gan publika atzīst ar savu unikālo un vizuāli pievilcīgo izskatu. https://www.adobe.com/uk/creativecloud/animation/discover/cel-shading.html Guide to cel shading animation https://www.merriam-webster.com/dictionary/cel Dictionary, Merriam-Webster. Cel https://screenrant.com/cel-shaded-games-zelda-wind-waker-borderlands-hades/ Mefford, Joshua. What Cel-Shading Means (& What Famous Games Use It) https://www.awn.com/animationworld/mark-edwards-talks-visual-development-puss-boots-last-wish Sarto, Dan. Mark Edwards Talks the Visual Development of ‘Puss in Boots: The Last Wish’ https://gamerant.com/spider-man-across-spiderverse-insomniac-game-references/ Stewart, Jared Other Spider-Man Games That Should Be Referenced in Spider-Man: Across the Spider-Verse Caleb Ward. Cel shading: a render pretender Joseph Hansen. Four Different Methods for Making Cel-Shaders in Blender Eevee (2.8, 2.9+)