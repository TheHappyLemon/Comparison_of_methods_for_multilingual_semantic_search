Uvsnūrs (agrāk arī Ubsunurs; mongoļu: Увс нуур, krievu: Убсу-Нур, tiviešu: Успа-Холь) ir beznoteces sālsezers uz Mongolijas un Krievijas (Tivas Republikas) robežas, lielākais ezers Mongolijā. Sekls un ļoti sāļs ezers, neliela daļa no agrākā pēcleduslaikmeta ezera, kas pirms vairākiem tūkstošiem gadu klāja daudz lielāku teritoriju. Aptuveni piecdesmitais pasaules lielākais ezers. Ūdens apmaiņas laiks ir 1 gads. Ubsunūrs atrodas vienā no planētas labāk saglabātajām stepes ainavām. Ap ezeru atrodas stepe, pustuksnesis un kalni. Plašs kāpu masīvs austrumos — Altanelsas kāpu masīvs. Ezers ir ļoti nozīmīgs kā gājputnu atpūtas vieta. Šeit reģistrētas vairāk nekā 220 putnu sugas un 41 zīdītāju sugas, tai skaitā sniega leopards. Gaisa temperatūra ezera apkaimē svārstās no -58 °C ziemā līdz 47 °C vasarā. 2001. gadā ezers tika iekļauts UNESCO Pasaules mantojuma sarakstā — viens no lielākajiem šajā sarakstā iekļautajiem pieminekļiem. Uvs Nuur Basin Vikikrātuvē par šo tēmu ir pieejami multivides faili. Skatīt: Uvsnūrs. Encyclopædia Britannica raksts (angliski)