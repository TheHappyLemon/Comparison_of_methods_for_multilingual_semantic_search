Letesenbeta Gideja (Letesenbet Gidey, tigriņu: ለተሰንበት ግደይ; dzimusi 1998. gada 20. martā) ir Etiopijas vieglatlēte, garo distanču skrējēja, 2020. gada vasaras olimpisko spēļu bronzas medaļas ieguvēja un 2022. gada pasaules čempione 10 000 metru distancē. Viņa ir pašreizējā pasaules rekordiste 10 000 metros un pusmaratonā, bijusi pasaules rekordiste 5000 metru distancē. 2015. gadā 17 gadu vecumā uzvarēja junioru sacīksti Pasaules čempionātā krosā gan individuāli, gan komandā. Šo panākumu atkārtoja arī 2017. gadā. Savā debijas Pasaules čempionātā (stadionā) 2017. gadā Londonā startēja 5000 metru distancē un ieņēma 11. vietu. 2019. gada Pasaules čempionātā Dohā izcīnīja sudraba medaļu 10 000 metru diatancē, labojot personisko rekordu (30:21,23). 2019. gada 17. novembrī Neimegenā uzstādīja pasaules labāko sasniegumu 15 km skrējiena šosejā. Viņa šo distanci veica 44 minūtēs un 20 sekundēs. 2020. gada 7. oktobrī Valensijā laboja pasaules rekordu 5000 metros, distanci veicot 14 minūtēs un 6,62 sekundēs. Šo rekordu 2023. gada 9. jūnijā pārspēja Feita Kipjegona. 2021. gada 8. jūnijā Hengelo, Nīderlandē, Etiopijas atlases sacencībās olimpiskajām spēlēm laboja pasaules rekordu 10 000 metru distancē, sasniedzot rezultātu 29 minūtes un 1,03 sekundes. Iepriekšējais rekords, ko šajā pašā stadionā uzstādīja Sifana Hasana, noturējās tikai divas dienas. 2020. gada vasaras olimpiskajās spēlēs Tokijā viņa izcīnīja bronzas medaļu 10 000 metru distancē. 2021. gada 24. oktobrī Valensijā viņa laboja pasaules rekordu pusmaratonā, šo distanci veicot pirmo reizi. Gideja distanci noskrēja 1 stundā, 2 minūtēs un 52 sekundēs. Iepriekšējo pasaules rekordu, kas piederēja Rutai Čepngetičai, viņa pārspēja par 70 sekundēm. 2022. gada Pasaules čempionātā Jūdžīnā piedalījās gan 5000 m, gan 10 000 metru skrējienos. 5000 metros ieņēma 5. vietu, bet uz pusi garākajā distancē pirmo reizi kļuva par pasaules čempioni. 2022. gada 4. decembrī Valensijas maratonā, debitējot šajā distancē, ieņēma otro vietu un sasniedza uz to brīdi sesto visu laiku labāko rezultātu pasaulē (2.16:49). 2023. gada Pasaules čempionātā Budapeštā ieguva sudraba medaļu 10 000 metros, piekājoties citai etiopietei Gudafai Cegajai. Visu goda pjedestālu aizņēma Etiopijas skrējējas. «Letesenbet Gidey breaks 15K world record». runningmagazine.ca (angļu). 2019. gada 17. novembris. Skatīts: 2023. gada 27. septembrī. «Cheptegei and Gidey break world records in Valencia». worldathletics.org (angļu). 2021. gada 7. oktobris. Skatīts: 2023. gada 27. septembrī. «Gidey breaks 10,000m world record in Hengelo». worldathletics.org (angļu). 2021. gada 8. jūnijs. Skatīts: 2023. gada 27. septembrī. «Gidey smashes world half marathon record in Valencia». worldathletics.org (angļu). 2021. gada 24. oktobris. Skatīts: 2023. gada 27. septembrī. «Etiopiete Gideja izcīna zeltu 10 000 metru skrējienā». sportacentrs.com. 2022. gada 16. jūlijs. Skatīts: 2023. gada 27. septembrī. «Kiptum and Beriso break course records in Valencia». worldathletics.org (angļu). 2022. gada 4. decembris. Skatīts: 2023. gada 27. septembrī. «Pasaules čempionāta 10 000 metru skrējienā goda pjedestālu aizņem Etiopijas vieglatlētes». sportazinas.com. 2023. gada 19. augusts. Skatīts: 2023. gada 27. septembrī. Vikikrātuvē par šo tēmu ir pieejami multivides faili. Skatīt: Letesenbeta Gideja. Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlētes profils (angliski) IAAF Dimanta līgas profils (angliski)