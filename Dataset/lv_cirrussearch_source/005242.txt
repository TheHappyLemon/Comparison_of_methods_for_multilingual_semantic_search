Pavels Brendls (čehu: Pavel Brendl; dzimis 1981. gada 23. martā) ir bijušais čehu hokejists, labās malas uzbrucējs. Pašlaik (2016) Brendls ir bez kluba. 1998. gadā, Brendlam pārceļoties uz Ziemeļameriku un spēlējot WHL klubā Kalgari "Hitmen", viņš tika uzskatīts par ļoti perspektīvu spēlētāju. Pirmo sezonu noslēdzot ar 134 punktiem 68 spēlēs, 1999. gada NHL draftā Ņujorkas "Rangers" viņu izvēlējās ar augsto ceturto numuru. Tiesa, Brendla NHL karjera izvērtās gaužām īsa — 2001.—02. sezonā viņš debitēja līgā, aizvadot astoņas spēles Filadelfijas "Flyers" rindās, bet kopā NHL Brendls ir aizvadījis 78 spēles. Eiropā Pavels atgriezās 2006. gadā, pirmās divas sezonas aizvadot Zviedrijas Elitsērijā, taču tad Brendls pievienojās KHL klubam Ņižņijnovgorodas "Torpedo", kurā spēlēja līdz pat 2009.—10. sezonas noslēgumam. 2009. gadā Brendls piedalījās arī pirmajā KHL Zvaigžņu spēlē. Nākamo sezonu viņš iesāka SM līgas klubā Kuopio "KalPa", taču jau novembrī pievienojās Ņižņekamskas "Ņeftehimik" rindām. 2011. gada vasarā Brendls nonāca Čehijas Ekstralīgas kluba HC Pardubice sastāvā, taču jau rudenī pievienojās Šveices hokeja līgas klubam HC Rapperswil. Turpmākās sezonas aizvadīja dažādos Čehijas Ekstralīgas un Slovākijas Ekstralīgas klubos, 2014. gadā Brno "Kometa" rindās izcīnot Čehijas Ekstralīgas sudraba medaļas. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)