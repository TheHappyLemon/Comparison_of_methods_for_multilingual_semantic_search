Andrē Mažino (franču: André Maginot, 1877. gada 17. februāris — 1932. gada 7. janvāris) bija franču karavīrs un valstsvīrs. Būdams Francijas kara ministrs, iniciējis nocietinājumu līnijas izbūvi uz Francijas austrumu robežām, kas vēlāk tika nosaukta viņa vārdā — Mažino līnija. Dzimis Parīzē. 1897. gadā ieguvis doktora grādu jurisprudencē. Pēc tam strādājis kā ierēdnis Alžīrā. 1910. gadā izstājies no valsts civildienesta un ievēlēts Francijas parlamentā. 1914. gadā, kad sākās Pirmais pasaules karš, brīvprātīgi pieteicies armijā. Piedalījies arī Verdenas kaujā, par ko apbalvots ar augstāko Francijas militāro apbalvojumu — Kara medaļu (franču: Médaille militaire). Pēc Pirmā pasaules kara atgriezies politikā. Vairākkārt ievēlēts parlamentā un piedalījies valdības darbā. Vairākas reizes pildījis koloniju, kara ministra pienākumus, kā arī neilgu laiku bijis arī pensiju ministrs. Mažino uzskatīja, ka Versaļas līgums nedod Francijai garantijas par tās drošību nākotnē. Tāpēc viņš atbalstīja ideju par nocietinājumu līnijas izbūvi uz Francijas austrumu robežas. Līdzekļi, lai izbūvētu pirmās eksperimentālās sekcijas, tika iegūti 1926. gadā, bet jau 1929. gadā Francijas parlaments izdalīja līdzekļus budžetā, lai izbūvētu pilnvērtīgu nocietinājumu līniju. 1931. gada decembrī Mažino saslima un jau 1932. gada 7. janvārī nomira no tīfa. Jau pēc Mažino nāves pabeigtā nocietinājumu līnija, godinot tās idejisko tēvu, tika nosaukta par Mažino līniju. Vikikrātuvē par šo tēmu ir pieejami multivides faili. Skatīt: Andrē Mažino.