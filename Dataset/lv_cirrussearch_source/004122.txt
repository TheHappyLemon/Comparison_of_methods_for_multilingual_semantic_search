Mirdza Zīvere (dzimusi 1953. gada 20. septembrī) ir latviešu dziedātāja, producente, uzņēmēja un režisore. Pēc pamatskolas beigšanas Mirdza Zīvere apguvusi apģērbu modelētājas — konstruktores arodu. Strādājusi trikotāžas ateljē, paralēli darbojoties Tramvaju un trolejbusu pārvaldes kultūras nama pašdarbības kolektīvā. Dziedātājas karjeru sākusi pusprofesionālajā kolhoza "Ādaži" vokāli instrumentālajā ansamblī "Suvenīrs". Kopā ar ansambli kļuvusi par festivāla "Dzintara trompete '75" (Kauņā) laureāti, ar panākumiem piedalījusies festivālā "Liepājas dzintars". Šai ansamblī viņu ievēroja filharmonijas grupas "Modo" dalībnieki un sekoja uzaicinājums pievienoties šim Raimonda Paula vadītajam kolektīvam. "Modo" M. Zīvere dziedāja vokālajā sieviešu ansamblī kopā ar Aiju Kukuli un Pārslu Gebhardi, kā arī dziedāja solodziesmas: "Rudens ogle", "Ardievas vasarai", "Priekšnojauta", "Dienas ēnā" u.c. 1978. gadā ar dziesmu "Tai pilsētai" viņa pirmoreiz uzvarēja "Mikrofona" dziesmu aptaujā, atkārtojot to nākamajā gadā ar dziesmu "Es aiziet nevaru". 1979. gadā iznāca viņas soloalbums "Viena diena manā mūžā" ar Z. Liepiņa un R. Paula dziesmām, viņa piedalījusies arī mūzikla "Māsa Kerija" dziesmu ierakstā. 70. gadu noslēgumā par M. Zīveres dueta partneri kļuva dziedātājs Imants Vanzovičs. 1980. gadā kļuvusi par festivāla "Baltijas jaunība" laureāti (Palangā). 1982. gadā "Modo" beidza pastāvēt. 1982. gadā Zigmars Liepiņš izveidoja jaunu grupu "Opus", kurā M. Zīvere un I. Vanzovičs bija solisti. Grupa koncertēja gan Latvijā, gan citās Padomju Savienības republikās un guva popularitāti, izpildot dziesmu versijas krievu valodā. Iznāca vairāki albumi gan latviešu, gan krievu valodā. Grupas darbība beidzās 1989. gadā. Pēc tam M. Zīvere uzstājusies epizodiski un 1992. gadā pārtrauca aktīvu koncertdarbību. Darbojusies kā producente pasākumu aģentūrā "Mūza". Iedziedājusi vienu dziesmu Imanta Kalniņa albumā "Par lietām, kuras tā ar' nepāriet" (1997). Pēc ilgstoša pārtraukuma sekoja piedalīšanās Z. Liepiņa jubilejas koncertā 2012. gadā, kurā M. Zīvere dziedāja "Modo" un "Opus" laika dziesmas, un plānota dalība nākamajā komponista jubilejā 2022. gadā. Mirdzas Zīveres izpildītās dziesmas četras reizes (vienreiz kopā ar Aiju Kukuli) uzvarējušas Mikrofona dziesmu aptaujā: 1978 — "Tai pilsētā" (kopā ar A. Kukuli un P. Gebhardi) (R. Pauls, J. Peters) 1979 — "Es aiziet nevaru" (R. Pauls, V. Belševica) 1984 — "Lūgums" (U. Marhilēvičs, Ā. Elksne) 1985 — "Zibsnī zvaigznes aiz Daugavas" (Z. Liepiņš, tautasdziesmas) Viena diena manā mūžā (1979) Zigmars Liepiņš. Darbi III: Mirdzas albums (2003) Rudens romances, EP (2013) Raimonds Pauls. Priekšnojauta (1977) Raimonds Pauls. Naktsputni (1978) Raimonds Pauls. Māsa Kerija (1979) Zigmars Liepiņš. Ceļojums (1983) Zigmars Liepiņš. Vajadzīga soliste (1984) Opus. Високосный Год (1987) Opus. Pēc likuma (1988) Zigmars Liepiņš. Lāčplēsis (1990) Sākot ar 1992. gadu M. Zīvere nopietni nodarbojusies ar liela mēroga pasākumu organizēšanu. Pašlaik (2010) ir aģentūras "Mūza" īpašniece. Jau ilgus gadus ir precējusies ar komponistu un uzņēmēju Zigmaru Liepiņu. Laulībā dzimuši divi bērni — Jānis un Zane. J. Noriņš. Trīs mūzikas dienas. Padomju Jaunatne, 1975, 26. oktobris. «Par lietām, kas ir stiprākas par tevi pašu. Dziedātāja Mirdza Zīvere». www.lsm.lv (latviešu). Skatīts: 2022-09-04. "Baltijas jaunības" laureāti. Rīgas Balss, 1980, 28. augusts. «Zigmars Liepiņš: «Brīvība ir iespēja izvēlēties»». Neatkarīgā Rīta Avīze. 2010-02-06. M.Zīveres aģentūra "Mūza" Arhivēts 2009. gada 17. maijā, Wayback Machine vietnē.