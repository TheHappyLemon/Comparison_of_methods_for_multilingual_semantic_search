Juka Jalonens (somu: Jukka Jalonen: dzimis 1962. gada 2. novembrī) ir bijušais somu hokejists, uzbrucējs, tagad hokeja treneris. Trenera karjeru Jalonens sāka 1991.—92. gada sezonā kā Somijas U-17 hokeja izlases trenera palīgs. Jau nākamajā sezonā viņš strādāja SM līgas klubā Tamperes "Ilves", novembra nogalē kļūstot par tās galveno treneri. Šajā amatā viņš darbojās līdz 1994.—95. gada sezonas beigām. Turpmākajā sezonā viņš trenēja dažādus Somijas, Itālijas un Lielbritānijas klubus. 2001. gadā viņš stājās Hemēnlinnas HPK kluba galvenā trenera amatā, 2005.—06. gada sezonā kopā ar klubu izcīnot līgas čempiones titulu. 2007. gadā Jalonens kļuva par Daga Šedena palīgu Somijas hokeja izlasē, taču pēc gada kļuva par izlases galveno treneri, amatā strādājot līdz pat 2013. gadam. Šajā laikā aizveda Somijas izlasi līdz bronzas medaļām 2010. gada ziemas olimpiskajās spēlēs un pasaules čempionu titulam 2011. gadā. 2012.—13. gada Kontinentālās hokeja līgas sezonas vidū viņš kļuva par Sanktpēterburgas SKA galveno treneri. SKA rindās strādājā līdz 2014. gadam aprīlim, kad tika atlaists. 2015. gadā kļuva par Somijas junioru izlases galveno treneri. Viņa vadībā Somijas U-20 izlase uzvarēja 2016. gada Pasaules čempionātā junioriem. No 2016. līdz 2018. gadam bija Helsinku "Jokerit" galvenais treneris KHL. 2018. gadā atgriezās Somijas hokeja izlases galvenā trenera amatā, aizvietojot Lauri Marjameki. Ar Somijas izlasi uzvarēja 2019. gada Pasaules čempionātā, bet 2021. gadā Rīgā izcīnīja sudrabu. 2021. gada jūnijā pagarināja līgumu ar Somijas izlasi līdz 2023. gada pavasarim ar iespēju pagarināt vēl uz gadu. Jalonena vadībā Somijas izlases hokejisti kļuva par 2022. gada ziemas olimpisko spēļu čempioniem. «Rīgā sudrabu ieguvušie somi atalgo Jalonenu ar jaunu līgumu». sportacentrs.com. 2021. gada 17. jūnijā. Skatīts: 2022. gada 10. aprīlī. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Eliteprospects profils (kā trenerim) (angliski)