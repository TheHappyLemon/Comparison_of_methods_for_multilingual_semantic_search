Fransisku Marinju Robijs Elsons (nīderlandiešu: Francisco Marinho Robby Elson; dzimis 1976. gada 28. februārī Roterdamā) ir bijušais Nīderlandes basketbolists, spēlēja centra pozīcijā, Nīderlandes izlases dalībnieks. 2007. gadā kopā ar Sanantonio "Spurs" kļuva par Nacionālās basketbola asociācijas čempionu. F. Elsona vecāki ir Surinamas izcelsmes. Trenēties basketbolā F. Elsons sācis Nīderlandē. Pēc tam pārcēlies uz ASV, kur studējis augstskolā un spēlējis basketbolu Kalifornijas Universitātes komandā. 1999. gada NBA draftā viņu Denveras "Nuggets" izraudzījās ar kopējo 41. kārtas numuru otrajā kārtā. Tomēr nākamās četras sezonas pēc drafta F. Elsons spēlēja Eiropā: Spānijā, kur 2011. gadā ar FC Barcelona kļuva par ACB līgas čempionu. Kopš 2003. gada spēlēja NBA. Šajā laikā sešu komandu sastāvā viņš aizvadīja vairāk par 400 spēlēm, vidēji spēlē gūstot 3,7 punktus (ar augstu precizitāti metienos no spēles — 48%) un savācot 3,5 bumbas zem groziem. Lai arī savas NBA karjeras laikā F. Elsons nebija starp pārstāvēto komandu līderiem, tomēr viņš ir kļuvis par NBA čempionu, ko paveica 2006.—2007. gada NBA sezonā kopā ar Sanantonio "Spurs". Vēl NBA ir spēlējis Filadelfijas "76ers" sastāvā, kas 2012. gadā ar spēlētāju bija noslēgusi līgumu uz 10 dienām, lai aizstātu savainotos garos spēlētājus. Karjeras noslēgumā 2013. gadā pārstāvēja Irānas Superlīgas klubu Teherānas "Mahram". F. Elsons pārstāvējis Nīderlandes basketbola izlasi un bijis tas kapteinis, tomēr arī divu NBA spēlētāju iekļaušana sastāvā (arī Dens Gadzuričs) neļāva komandai kvalificēties kādam no Eiropas čempionātu finālturnīriem. Vikikrātuvē par šo tēmu ir pieejami multivides faili. Skatīt: Fransisku Elsons. NBA profils (angliski)