Bojarka (ukraiņu: Боярка) ir pilsēta Ukrainas ziemeļos Kijivas apgabala Fastivas rajonā. Izvietojusies apgabala vidusdaļā Pritvarkas upes krastā 23 km no galvaspilsētas un apgabala centra Kijivas, ietilpst tās aglomerācijā. Sena apdzīvota vieta — arheoloģiskos izrakumos uzietu skitu laika, kā arī Kijivas Krievzemes apmetņu un nocietinājumu atradumi. Vēstures avotos pirmoreiz minēta 16. gadsimta sākumā kā Budajivkas (Будаївка) ciems. Ciema uzplaukums sākās 19. gadsimta 60. gados līdz ar Kijivas—Fastivas dzelzceļa izbūvi, uz kura 1870. gadā ierīkoja Bojarku staciju. Stacija savu nosaukumu ieguva no līdzās esošā Bojarku ciema, kuru 1924. gadā pārdēvēja par Tarasivku. Bojarku nosaukums cēlies no vārda байрак — ‘sausa grava’; 1695. gada kartē ciems apzīmēts kā Bajaraki (Баяраки). Pie stacijas izauga vasarnīcu ciemats un no 1980. gadiem apvidus bija pazīstams kā klimatiskais kūrorts plaušu slimniekiem. No 1912. līdz 1923. gadam Budajevka ir pagasta centrs, bet no 1923. līdz 1930. gadam — Budajevkas rajona centrs. Vēlāk pakļauta Kijivas pilsētai. 1938. gadā Budajivkai piešķirts pilsētciemata statuss. 1956. gadā vienā apdzīvotā vietā apvienoja Bojarku, Budajivku, Nova Tarasivku un Gazoviku ciematus un piešķīra tagadējo nosaukumu un pilsētas statusu. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 115. lpp. Vikikrātuvē par šo tēmu ir pieejami multivides faili. Skatīt: Bojarka.