Šis raksts ir par snūkeristu Deivisu. Par citām jēdziena Deiviss nozīmēm skatīt nozīmju atdalīšanas lapu. Džo Deiviss (angļu: Joe Davis; 1901. gada 15. aprīlis — 1978. gada 10. jūlijs) bija angļu snūkera profesionālis. Vairākkārtējs biljarda un snūkera starptautisko sacensību čempions. Savu biljarda spēlētāja karjeru viņš uzsāka jau 13 gadu vecumā, kad kļuva par vietējā čempionāta uzvarētāju starp amatieriem. Viņš turpināja progresēt un sasniedzot pilngadību kļuva par profesionāli. Jau 1922. gadā viņš, divdesmit viena gada vecumā, bija piedalījies savā pirmajā pasaules čempionātā, kur zaudēja tikai Polam Ņūmenam. 1928. gadā viņš kļuva par Biljarda pasaules čempionāta uzvarētāju. Šo titulu viņš paturēja līdz 1932. gadam. Jau ieguvis daudzus titulus biljardā ap 1926. gadu Džo Deiviss īpaši pievērsās snūkeram. Šo spēli viņš pazina jau iepriekš, bet tagad viņš kopā ar citiem entuziastiem uzsāka šīs spēles popularizēšanu. 1926. gadā viņš kopā ar savu paziņu Bilu Kamkinu iesniedza lūgumu par Snūkera pasaules čempionāta rīkošanu profesionāļiem. Šo lūgumu izskatīja Biljarda asociācija un Kontroles kluba padome (angļu: BA & CC), kura drīzumā deva pozitīvu atbildi. Jau 1927. gadā pieliekot arī savu roku organizēšanā Deiviss un citi snūkera spēlētāji piedalījās pirmajā Snūkera pasaules čempionātā. Deiviss pēdējā čempionāta spēlē uzvarēja Tomu Denisu ar rezultātu 20-11 un kļuva par pirmo pasaules čempionu snūkerā. Uzvarētāja balva gan bija tikai 6 sterliņu mārciņas un 10 pensi, bet uzvarētāja kausu Deiviss bija iegādājies par savu naudu. Šī pieticība radās, jo tobrīd snūkera čempionātam nebija savu sponsoru. Kopš šīs uzvaras Deiviss savu titulu aizstāvēja bez pārtraukumiem līdz pat 1940. gadam, kļūdams tobrīd par 14 kārtēju pasaules čempionu snūkerā. Šajā laikā posmā viņš uzstādīja daudzus rekordus, piemēram, izspēlēja pirmo oficiāli reģistrēto sēriju virs simts punktiem, kā arī pirmo senčuriju. 1940. gadā Otrais pasaules karš uz ilgāku laiku pārtrauca Snūkera pasaules čempionāta rīkošanu. Tikai 1946. gadā notikās pirmais čempionāts pēc kara, kurā savu titulu 15. reizi aizstāvēja Deiviss. Šī gan bija pēdējā reize, kad viņš cīnījās pasaules čempionātā, jo nolēma, ka vairs nepiedalīsies tajā. Šī rīcība viņu ir padarījusi par vienīgo pasaules čempionu, kurš nav bijis sakauts. Līdz 1964. gadam viņš bija profesionālis. Šajā periodā viņš sasniedza vairākus jaunus rekordus snūkerā. Džo Deiviss nomira 1978. gadā, tikai 2 mēnešus pēc tam, kad viņa brālis, Freds Deiviss, uzvarēja snūkera pasaules čempionātā. Vikikrātuvē par šo tēmu ir pieejami multivides faili. Skatīt: Džo Deiviss. Encyclopædia Britannica raksts (angliski) CueTracker snūkerista(-es) profils (angliski) World Snooker profils (angliski) Džo Deivisa sarakstītā grāmata (angliski)