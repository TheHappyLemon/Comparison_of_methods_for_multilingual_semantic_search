Oļegs Saprikins (krievu: Олег Дмитриевич Сапрыкин; dzimis 1981. gada 12. februārī) ir krievu hokejists, malējais uzbrucējs. Pašlaik (2016) Saprikins spēlē Kontinentālās hokeja līgas kluba Ufas "Salavat Julajev" rindās. Savu profesionālā spēlētāja karjeru Saprikins uzsāka 1997. gadā, spēlējot Krievijas Superlīgas klubā Maskavas "CSKA", lai gan daļu sezonas viņš aizvadīja arī kluba otrajā komandā, kura spēlēja Krievijas Augstākajā līgā. 1998.—99. sezonā Saprikins spēlēja WHL klubā Sietlas "Thunderbirds". Pēc sezonas beigām viņš tika draftēts - viņu, ar kopējo 11. numuru, izvēlējās Kalgari "Flames", kura rindās 1999.—2000. sezonā aizvadīja četras spēles, lielāko sezonas daļu aizvadot "Thunderbirds" rindās. 2000.—01. sezonu Saprikins pilnībā aizvadīja "Flames" rindās, bet 2001.—02. sezonā lielāko daļu sezonas viņš aizvadīja AHL klubā Sentdžonas "Flames", kas ir Kalgari kluba fārmklubs. "Flames" sistēmā Saprikins spēlēja līdz pat 2004.—05. sezonas NHL lokautam, lokauta sezonu aizvadot Maskavas "CSKA" rindās. Tā laikā Saprikins tika arī aizmainīts uz Fīniksas "Coyotes", kura rindās Oļegs spēlēja līdz 2006.—07. sezonas nogalei, kad tika aizmainīts uz Otavas "Senators", kura sastāvā Saprikins aizvadīja vien divpadsmit spēles. 2008.—09. sezonā spēlēja Pirmajā Kontinentālās hokeja līgas Zvaigžņu spēlē, kurā izcēlās ar diviem gūtiem vārtiem. 2009.—10. sezonā Saprikins spēlēja Maskavas "Dinamo", kā arī Sanktpēterburgas SKA rindās, taču 2010. gada vasarā Oļegs pievienojās Ufas "Salavat Julajev" rindām. 2010.—11. sezonā Saprikins kopā ar komandu izcīnīja Gagarina kausu. Ufā Saprikins spēlēja līdz 2013. gada vasarai, kad noslēdza līgumu ar Maskavas CSKA vienību. Gadu vēlāk uzbrucējs pievienojās KHL jaunpienācējais HK Soči. Krievijas izlases rindās spēlējis 2003. un 2009. gada Pasaules čempionātos, 2009. gadā kļūstot par Pasaules čempionu. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)