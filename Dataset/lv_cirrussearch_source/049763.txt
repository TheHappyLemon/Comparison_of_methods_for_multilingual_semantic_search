Čiharu Ičo (japāņu: 伊調 千春; dzimusi 1981. gada 6. oktobrī) ir bijusī japāņu brīvā stila cīkstone, 2004. un 2008. gada vasaras olimpisko spēļu sudraba medaļas ieguvēja, trīskārtējā pasaules un Āzijas čempione, 2006. gada Āzijas spēļu uzvarētāja, četrkārtējās olimpiskās čempiones Kaori Ičo vecākā māsa. Ar cīņas sportu Čiharu Ičo sāka nodarboties mācoties vidusskolā. Divus gadus pēc kārtas viņa uzvarēja nacionālajās vidusskolu meistarsacīkstēs. Pēc vidusskolas beigšanas studēja. Starptautiskie panākumi cīņas sportā sākās 2000. gadā, kad viņa kļuva par pasaules junioru čempioni. Pieaugušo sacensībās viņa sāka startēt 2001. gadā un uzreiz ar panākumiem. Savā svara kategorijā līdz 51 kg viņa uzvarēja Āzijas čempionātā Ulanudē. 2002. gadā viņa izcīnīja sudraba medaļu pasaules čempionātā Halkidā. Gadu vēlāk Ņujorkā, finālā pieveicot krievieti Nataļju Karamčakovu, viņa pirmoreiz kļuva par pasaules čempioni. 2004. gada olimpiskajās spēlēs Atēnās Čiharu Ičo, kas startēja svara kategorijā līdz 48 kg, pēc uzvaras apakšgrupā pusfinālā uzveica Francijas cīkstoni Anželiku Berteni, bet finālā zaudēja ukrainietei Irinai Merleni un ieguva sudraba medaļu. 2008. gada olimpiskajās spēlēs Pekinā Čiharu Ičo izcīnijā savu otro olimpisko sudraba medaļu, ceturtdaļfinālā viņa revanšējās Irinai Merleni, pusfinālā pieveica ķīniešu izcelsmes amerikāņu cīkstoni Klarisu Čunu, bet finālā atkal zaudēja, šoreiz kanādietei Kerolai Kviņai. «ICHO, CHIHARU» (angļu). olympicgameswinners.com. Skatīts: 2019-07-07. Barbara M. Linde. Olympic Wrestling (angļu). New York : The Rosen Publishing Group, 2007. 41. lpp. «Chiharu Icho» (angļu). memim.com. Arhivēts no oriģināla, laiks: 2019-07-07. Skatīts: 2019-07-07. Olympedia profils (angliski) FILA profils (angliski)