Kurts Juliāns Veils (Kurt Julian Weill, dzimis 1900. gada 2. martā Desavā, miris 1950. gada 3. aprīlī Ņujorkā) bija ebreju izcelsmes vācu komponists, teātra un kino mūzikas autors. Visplašāk pazīstams kā mūzikas autors Bertolta Brehta lugai "Trīsgrašu opera", kuras balādi "Mekijs Nazis" izpildījuši daudzi slaveni dziedātāji. Veila dziesmu izpildītāju vidū ir Veila sieva Lote Lēnja, Lūiss Ārmstrongs, Bobijs Dārins, The Doors, Lū Rīds, P. Dž. Hārvija, Ute Lempera un Marianna Feitfula. Dzimis Desavā reliģiozu ebreju ģimenē. Studēja kompozīciju Berlīne pie Feručo Buzoni, kur sarakstīja savu pirmo simfoniju. Vēlāk vairāk pievērsās muzikālajam teātrim, un kļuva par vienu no populārākajiem skatuves komponistiem Vācijā 20. gadsimta 20. gadu beigās, 30. gadu sākumā. 1924. gadā iepazinās ar savu nākamo sievu aktrisi Loti Lēnju, ar kuru 1926. gadā apprecējās (1933. gadā no tās izšķīrās, lai 1937. gadā apprecētu vēlreiz). 1928. gadā tika radīta mūzika izrādei "Trīsgrašu opera". Pēc nacistu nākšanas pie varas Veils 1933. gadā devās uz Parīzi, vēlāk Londonu, bet 1935. gadā — uz Ņujorku. 1943. gadā Veils kļuva par ASV pilsoni. Veils rakstīja mūziku mūzikliem (sadarbojoties ar Maksvelu Andersonu un Airu Geršvinu) un kinofilmām, piemēram, Frica Langa filmai You and Me (1938). Par mūziku filmai Knickerbocker Holiday (1944) nominēts Amerikas Kinoakadēmijas balvai (kopā ar Verneru Heimanu). Apbalvots ar Tony balvu par labāko oriģinālmūziku operai Street Scene (1946). Veils nomira no sirdstriekas drīz pēc savas 50. dzimšanas dienas. Vikikrātuvē par šo tēmu ir pieejami multivides faili. Skatīt: Kurts Veils. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) Kurta Veila fonda mājaslapa (angliski) IMDb profils (angliski) Internet Broadway Database profils (angliski) AllMovie profils (angliski)