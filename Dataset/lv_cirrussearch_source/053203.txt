Kounotori 9 (japāņu: こうのとり9号機) jeb HTV9 bija Japānas H-II Transfer Vehicle sērijas kravas kosmosa kuģis Starptautiskās kosmosa stacijas (SKS) apgādei. Tas orbītā tika palaists 2020. gada 20. maijā. Kounotori 9 beidza darbību 2020. gada 20. augustā, sadegot Zemes atmosfērā. Kounotori 9 bija pēdējais HTV lidojuma eksemplārs; nākamie Japānas kravas kuģi tiks būvēti uz HTV-X bāzes. Lielākās izmaiņas, salīdzinot ar iepriekšējiem Kounotori bija kameras montāžas bloks un bezvadu lokālā tīkla sakaru bloks Wireless LAN Demonstration (WLD). Wireless LAN Demonstration ir eksperiments, kas tiks veikts Kounotori 9 lidojuma laikā. Testa laikā Kounotori 9 uzņemtais video tiks reāllaikā pārraidīts uz kosmosa staciju, izmantojot bezvadu lokālā tīkla datu saiti. Eksperimentu veiks Kounotori 9 tuvošanās, aizlidošanas laikā un esot pievienotam pie SKS. WLD eksperimentam tiks izmantota kamera, kas pievienota kosmosa kuģa dzinēju nodalījumam, bet datu apstrādes modilis un WLAN antena atrodas nehermetizētā loģistikas nodalījuma atverē. WLD pārbaudāmā tehnoloģija ļaus SKS apkalpēm novērot tuvojošos transportlīdzekļus autonomas saslēgšanās laikā. Ar HTV9 stacijā nogādāja aptuveni 6,2 t derīgās kravas, no tās aptuveni 4,3 t hermētiskajā sekcijā un 1,9 t nehermētiskajā nodalījumā. Hermētiskajā sekcijā bija dažādu eksperimentu iekārtas un materiāli, ūdens un gaisa krājumi. Nehermētiskajā sekcijā atradās atklātā palete (Exposed Pallet 9 jeb EP-9) ar sešiem litija jonu akumulatoru bateriju blokiem. Kounotori 9 tika palaists 2020. gada 20. maijā 17:31:00 UTC no Tanegasimas kosmosa centra Yoshinobu starta kompleksa (LA-Y) ar nesējraķeti H-IIB. 25. maijā kravas kuģis pietuvojās un tika saslēgts ar SKS. 12:13 UTC stacijas manipulators, ko vadīja Kristofers Kesidijs, satvēra Kounotori 8. Pēc tam kuģis tika pārvietots uz Harmony moduļa pret Zemi vērsto pieslēgvietu un pievienots tai 14:46 UTC. 1. jūnijā stacijas manipulators Canadarm2 no stacijas mobilās bāzes sistēmas Payload ORU Accomodations (POA) noņēma paleti EP-8 (to stacijā atstāja Kounotori 8) ar vecajiem akumulatoriem un nodeva Japānas manipulatoram JRMS. Pēc tam 1. jūnijā 03:59 UTC no Kounotori nehermētiskās sekcijas ar stacijas manipulatoru Canadarm2 tika izņemta palete EP-9 ar jaunajām akumulatoru baterijām un vēlāk tika novietota uz POA. Pēc tam JRMS EP-8 nodeva atpakaļ Canadarm2, kas 2. jūnijā 02:48 UTC EP-8 ievietoja Kounotori nehermētiskajā sekcijā. Kounotori 9 no Harmony moduļa ar stacijas manipulatoru atvienoja 2020. gada 18. augustā 13:51 UTC. HTV-9 no Canadarm2 tika atlaists 17:36 UTC. Kravas kuģis 20. augustā veica divus bremzēšanas manevrus. 06:40 UTC tas veica noiešanas no orbītas manevru. Aptuveni 07:07 UTC tas iegāja Zemes atmosfērā un pēc tam sadega; nesadegušās daļas iekrita Klusajā okeānā. HTV9 Payload HTV9 Mission JAXA (angliski)