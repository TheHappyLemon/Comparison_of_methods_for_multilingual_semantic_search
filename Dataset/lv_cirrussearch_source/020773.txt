Plauene (vācu: Plauen) ir pilsēta Vācijā, Saksijas zemē, Fogtlandes apriņķa centrs pie Veise Elsteres upes. Rakstos pirmoreiz minēta 1122. gadā kā slāvu apmetne. No 1327. gadā tā iekļāvās Bohēmijā, no 1466. gada - Saksijas sastāvā. 19. gadsimta vidū kļuva par ievērojamu mežģīņu ražošanas centru. Vēlāk arī ievērojams mašīnbūves centrs - šeit atradās uzņēmums VOMAG, kas ražoja tankus Panzer IV. Pēc Otrā pasaules kara tā iekļāvās VDR un šeit atradās Padomju armijas karabāze un VDR robežsargu skola. 1989. gada oktobrī Plauene bija viena no pirmajām VDR pilsētām, kurās sākās kustība, kas noveda pie Vācijas valstu apvienošanās. Pirmā pilsēta VDR, kurā tika atvērts McDonald's restorāns. Plauenē atrodas kompānijas Neoplan un MAN autobusu ražotne un poligrāfijas firmas manroland mehatronikas ražotne. Pilsētas pievārtē atrodas Elsteres viadukts (Elstertalbrücke) - pasaulē otrais lielākais ķieģeļu tilts (lielākais pasaulē - Gelčas viadukts (Göltzschtalbrücke), atrodas netālajā Nečkavā). Plauenē dzimuši peldētāja Kornēlija Endere (Kornelia Ender, 1958), botāniķis Eduards Frīdrihs Pēpigs (Eduard Friedrich Poeppig, 1798-1868) un diriģents Kārlis Rihters (Karl Richter, 1926-1981). 2022. gada Vācijas pašvaldību reģistrs; pārbaudes datums: 7 oktobris 2023. Vikikrātuvē par šo tēmu ir pieejami multivides faili. Skatīt: Plauene.