Ziemeļlanao (filipīniešu: Lalawigan ng Hilagang Lanao, angļu: Province of Lanao del Norte, sebuāņu: Lalawigan sa Amihanang Lanao) ir viena no Filipīnu provincēm valsts dienviddaļā, Ziemeļmindanao reģionā. Administratīvi dalās 22 municipalitātēs un sīkāk 462 barangajās. Provinces galvaspilsēta ir Tuboda. Provincei dažkārt ģeogrāfiski un statistiski pieskaita Iliganas augsti urbanizēto pilsētu, kas no provinces ir administratīvi un politiski neatkarīga. Lielākā daļa provinces iedzīvotāju ir sebuāņi un lanaji, bet pēc konfesionālās piederības pārsvarā katoļi (47 %) un musulmaņi (46 %). Province izvietojusies Mindanao salas ziemeļdaļā starp Boholas jūras Iliganas līci ziemeļos un Sulavesi jūras Iljanas līci dienvidos. Rietumos robežojas ar Dienvidzamboangas provinci, bet dienvidaustrumos — ar Dienvidlanao provinci, bet ziemeļaustrumos — ar Iliganas neatkarīgo pilsētu. Ziemeļrietumos ap 2 km platais Pangilas līcis Ziemeļlanao atdala no Rietummisamisas; pār līci tiek būvēts tilts. Reljefs provincē pārsvarā kalnains, piekrastē zemienes. Augstākā virsotne ir Inajavans (1535 m vjl) provinces dienviddaļā; tā apkārtnē ierīkots nacionālais parks. Valda subtropu musonu klimats. Province dibināta 1959. gadā, sadalot Lanao provinci Ziemeļlanao un Dienvidlanao provincēs. Sākotnēji provinces galvaspilsēta bija Iligana, bet kopš 1984. gada tā pērcelta uz Tubodu. 2018. gadā provincē noritēja plebiscīts par sešu municipalitāšu iekļaušanu jaundibināmajā Bangsamoro autonomajā musulmaņu reģionā; sešu municipalitāšu iedzībotāji balsoja "par", bet pārējie provinces iedzīvotāji "pret", kā rezultātā municipalitātes palika iepriekšējā statusā. Vikikrātuvē par šo tēmu ir pieejami multivides faili. Skatīt: Ziemeļlanao.