Jusi Jokinens (somu: Jussi Jokinen; dzimis 1983. gada 1. aprīlī) ir somu hokejists, kreisās malas uzbrucējs, Somijas hokeja izlases dalībnieks. Pašlaik (2020) pārstāv SM līgas klubu Oulu "Kärpät". Profesionāļa karjeru Jokinens uzsāka 2001.—02. gada sezonā SM līgas kluba Oulu "Kärpät" rindās, tās sastāvā spēlējot līdz 2004.—05. gada sezonas noslēgumam, kad pārcēlās uz Ziemeļameriku. 2005.—06. gada sezonā Jokinens debitēja NHL kluba Dalasas "Stars" rindā, savu pirmo sezonu noslēdzot ar 55 rezultativitātes punktiem, kā arī iegūstot lieliska pēcspēles metienu izpildītāja slavu. 2007.—08. gada sezonas otrajā pusē Jokinens tika aizmainīts uz Tampabejas "Lightning" vienību, taču pēc gada nonāca jau Karolīnas "Hurricanes" sastāvā. Nākamajās sezonās Jusi bija viens no vadošajiem "Hurricanes" uzbrucējiem, taču 2013. gada 3. aprīlī tika aizmainīts uz Pitsburgas "Penguins" vienību. 2012.—13. gada NHL sezonas lokauta laikā Jokinens spēlēja SM līga klubā Oulu "Kärpät". "Penguins" rindās Jokinens spēlēja līdz 2014. gada vasarai, kad kā brīvais aģents noslēdza četru gadu līgumu ar Floridas "Panthers". 2017. gada vasarā noslēdza viena gada līgumu ar Edmontonas "Oilers", taču jau novembrī tika aizmainīts uz Losandželosas "Kings". Sezonas turpinājumā Jokinens īslaicīgi spēlēja arī Kolumbusas "Blue Jackets" un Vankūveras "Canucks" rindās. 2018. gadā atgriezās Eiropā. Somijas hokeja izlases sastāvā izcīnījis sudraba medaļas 2006., kā arī bronzas medaļas 2014. gada olimpisko spēļu turnīrā, spēlējis arī septiņos Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)