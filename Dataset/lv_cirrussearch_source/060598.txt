Sīpoliņu gundega (Ranunculus bulbosus) ir daudzgadīgs Gundegu dzimtas lakstaugs. Augums neliels 10 — 25 cm. Sakne gumveida vai sīpolam līdzīgs gums ar bārkšsaknēm. Stumbrs stāvs, biezi apmatots. Lapas ir staraini dalītas, apmatotas. Lapu garums 3 — 6 cm, platums 3 — 5 cm. Ziedi dzelteni, lielums 0,7 — 2 cm. Kauslapas atliekušās, īsākas nekā vainaglapas. Zied no maija līdz jūlijam. Auglis — riekstiņu kopauglis, klāts ar īsiem matiņiem. Riekstiņa knābītis taisns. Suga izplatīta Eiropas rietumu, centrālajā un dienvidu daļā. Latvijā izplatīts nevienmērīgi. Biežāk sastopams Kurzemē, retāk Viduslatvijā, Ziemeļvidzemē un Daugavas ielejā. Pārējā valsts teritorijā neaug. Aug sausās pļavās, kāpās, sausās mežmalās.