Quest modulis (angļu: Quest — "meklēšana", "izziņa") jeb Quest Joint Airlock ir Starptautiskās kosmiskās stacijas (SKS) ASV segmenta slūžu kamera. Modulis tika nogādāts stacijā 2001. gada jūlijā misijas STS-104 laikā un ir pievienots pie Unity moduļa. Pirms Quest uzstādīšanas iziešanu kosmosā varēja veikt tikai no Zvezda moduļa pārejas nodalījuma (tas gan nekad netika darīts) vai no stacijai pievienota Space Shuttle. Pēc Pirs slūžu kameras pieslēgšanas stacijai 2001. gada 16. septembrī no tā var veikt iziešanu kosmosā krievu skafandros. Quest izgatavots Maršala kosmisko lidojumu centā (Marshall Space Flight Center, MSFC) pēc SKS primārā kontraktora Boeing pasūtījuma. Quest modulis sastāv no diviem segmentiem: "aprīkojuma slūžām", kurā glabā skafandrus un iekārtas, un "apkalpes slūžām", caur kuru apkalpe iziet kosmosā. Tā ir konstruēta pēc Space Shuttle slūžu kameras parauga, bet ir modificēta, lai samazinātu atmosfēras gāzes patēriņu. Tai ārpusē ir piemontētas augstspiediena gāzes tvertnes, no kurām divās ir skābeklis un divās slāpeklis, kuras nodrošina atmosfēras papildināšanu stacijas amerikāņu segmentā pēc gāzu izplūšanas, kad lūka tiek atvērta iziešanas laikā. Slūžu kamera tika konstruēta tā, lai no tās varētu iziet gan amerikāņu skafandros EMU, gan krievu Orlan, taču krievu puse nav stacijā nogādājusi iekārtas savu skafandru apkalpošanai no Quest moduļa. 2001. gada 12. jūlijā startēja Space Shuttle Atlantis misijā STS-104 ar Quest moduli kravas telpā. Kosmoplāns saslēdzās ar staciju 14. jūlijā 03:08:00 UTC. Quest tika izcelts no kravas telpas un pievienots Unity modulim 15. jūlijā 07:40 UTC pirmajā kosmonautu iziešanā kosmosā. Tika veiktas vēl divas iziešanas (pēdējā tieši no Quest slūžu kameras), lai savienotu visus nepieciešamos kabeļus un uzstādītu gāzes tvertnes. Materiāls: alumīnijs Garums: 5,5 m Diametrs: 4 m Masa: 6064 kg Tilpums: 34 m³ Izmaksas: $164 miljoni USD, kopā ar gāzes tvertnēm