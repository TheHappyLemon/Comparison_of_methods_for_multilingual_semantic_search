Lielais Lācis (latīņu: Ursa Major — ‘Lielā Lācene’) ir labi pamanāms Ziemeļu puslodes zvaigznājs. Tā galveno zvaigžņu figūru sauc par Lielajiem Greizajiem Ratiem vai Lielo Kausu. Daudzās senajās kultūrās šis zvaigznājs saistīts tieši ar lāci. Tas ir trešais lielākais zvaigznājs pēc leņķiskās platības. Tā platība ir 1279,66 kvadrātgrādi jeb 3,10% no debesjuma. Lielā Lāča zvaigznājs ir attēlots Amerikas Savienoto Valstu štata Aļaskas karogā. Lielie Greizie Rati tiek izmantoti, lai naktī varētu orientēties pēc debess pusēm. Ja velk iedomātu taisni starp malējām Greizo Ratu (kausa) zvaigznēm Dubhi un Meraku (α un β) uz augšu, tad apmēram piecu nogriežņu attālumā uz šīs taisnes atrodas Polārzvaigzne (Mazā Lāča zvaigznājā), kas norāda uz ziemeļiem. Lielā Lāča zvaigznājs Ziemeļu puslodē, tātad arī Latvijā, ir redzams visu gadu. Tas robežojas ar 8 citiem zvaigznājiem: ar Pūķi, Žirafi, Lūsi, Mazo Lāci, Lauvu, Berenikes Matiem, Medību Suņiem un ar Vēršu Dzinēju. Tabulā uzskaitītas 10 spožākās zvaigznes Lielā Lāča zvaigznājā pēc redzamā spožuma. Vikikrātuvē par šo tēmu ir pieejami multivides faili. Skatīt: Lielais Lācis. Latvijas Nacionālās enciklopēdijas šķirklis Encyclopædia Britannica raksts (angliski) Krievijas Lielās enciklopēdijas raksts (krieviski) Hederiha mitoloģijas enciklopēdijas raksts (vāciski)