Seņavina salas (angļu: Senyavin Islands) ir koraļļu atolu un salu grupa Klusajā okeānā, Karolīnu salu arhipelāga centrālajā daļā. Ietilpst Mikronēzijas Federatīvo Valstu Ponpejas pavalstī. Salu grupu veido vulkāniskā sala Ponpeja un divi koraļļu atoli — Pakīna un Anta. Seņavina salas ir apdzīvotākā salu grupa Ponpejas pavalstī, tās iedzīvotāji ir mikronēzieši, runā ponpejiešu valodā. Domājams, ka pirmais eiropietis, kurš sasniedza Ponpejas arhipelāgu, bija portugāļu jūrasbraucējs un pētnieks Pedro Fernandess de Kviross (Pedro Fernández de Quirós) 1595. gada 23. decembrī ar kuģi San Gerónimo. Otrā zināmā rietumnieku vizīte notika daudz vēlāk, kad austrālieša Džona Henrija Rova kuģis John Bull ieradās salā 1825. gada 10. septembrī, kur tam uzbruka vietējie iedzīvotāji. 1828. gadā krievu jūrasbraucējs Frīdrihs fon Litke sasniedza salu grupu un nosauca to Krievijas admirāļa Dmitrija Seņavina vārdā. Litke nebija izkāpis krastā atklātajās salās, taču, redzot kanoe laivas, lēsa, ka to iedzīvotāju skaits ir ap 2000. Vikikrātuvē par šo tēmu ir pieejami multivides faili. Skatīt: Seņavina salas.