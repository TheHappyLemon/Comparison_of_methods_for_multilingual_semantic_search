Silvija Plāta (angļu: Sylvia Plath; dzimusi 1932. gada 27. oktobrī, mirusi 1963. gada 11. februārī) bija amerikāņu dzejniece un rakstniece. Daļu mūža pavadīja Anglijā. Pazīstamākie darbi - dzejoļu krājums "Ariel", publicēts 1965. gadā, jau pēc autores nāves; kā arī autobiogrāfiskais romāns "Stikla kupols", kas publicēts ar pseidonīmu Viktorija Lūkasa. Dzimusi 1932. gadā Bostonā universitātes pasniedzēja ģimenē. 1936. gadā ģimene pārcēlās uz Vintropu. 1940. gadā, kad Silvijai bija astoņi gadi, mira viņas tēvs. Tēvam ir veltīts viens no pazīstamākajiem Plātas dzejoļiem - Daddy. 1942. gadā ģimene pārcēlās uz Veizliju. No 1950. gada Plāta apmeklēja Smita Koledžu Northemptonā. Slimodama ar depresiju, ārstējās psihiatriskajā slimnīcā. Ar Fulbraita stipendiju mācījās Kembridžas Universitātē, kur satika dzejnieku Tedu Hjūzu, un 1956. gada jūnijā viņi apprecējās. No 1957. līdz 1959. gadam pāris uzturējās ASV, vēlāk pārcēlās uz Londonu. 1960. gada 1. aprīlī viņiem piedzima pirmais bērns, bet tā paša gada oktobrī Plāta publicēja savu pirmo dzejoļu krājumu. 1961. gadā viņi uzturējās Devonā. 1962. gada jūlijā Silvija atklāja, ka Tedam ir sakars ar citu sievieti, un pāris izšķīrās. 1962. gadā Plāta vienatnē ar bērniem atgriezās Londonā. 1963. gada 11. februārī izdarīja pašnāvību, noindējoties ar gāzi. Visiem, visiem jums Amerikas vārdā [astoņi dzejoļi; atdz. Inese Paklone]. Rīga: Liesma, 1980. Diena, 1992. gada 11. aprīlī [trīs dzejoļi; atdz. Māra Cielēna]. Stikla kupols [The Bell Jar, romāns; tulk. Silvija Brice]. Rīga: Artava, 1996; atkārtots izdevums 2011. Silvija Plāta poets.org (angliski) sylviaplath.de Arhivēts 2012. gada 20. maijā, Wayback Machine vietnē. (angliski) Peter K. Steinberg - A celebration, this is: A website for Sylvia Plath