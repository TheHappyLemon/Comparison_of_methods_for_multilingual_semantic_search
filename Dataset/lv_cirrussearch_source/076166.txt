Maiami "Heat" (angļu: Miami Heat) ir profesionāls ASV basketbola klubs, kas ir bāzēts Maiami, Floridas štatā, ASV. Klubs spēlē Nacionālās basketbola asociācijas Austrumu konferences Dienvidaustrumu divīzijā. Tas tika dibināts 1988. gadā un kopš dibināšanas brīža spēlē NBA. Kluba pastāvēšanas vēsturē tas ir trīs reizes uzvarējis NBA (2006, 2012, 2013), septiņas reizes klubs kļuvis par konferences uzvarētāju un 16 reizes — divīzijas čempionu. Mājas spēles komanda aizvada American Airlines Arena arēnā. "Heat" tika dibināta 1988. gadā, kad notika NBA paplašināšana. Lai gan komanda zaudēja savas pirmās 17 spēles, sezonu tā pabeidza ar 15 uzvarām. 1989. gada NBA draftā "Heat" ar kopējo 4. numuru izvēlējās Glenu Raisu. Viņš palīdzēja vienībai iekļūt izslēgšanas spēlēs 1992. un 1995. gadā, kur bija jāsacenšas ar Čikāgas "Bulls". Miami komanda sasniedza jaunas virsotnes 1990. gadu vidusdaļā, kad organizācijai pievienojās ģenerālmenedžeris un treneris Pets Railijs. Railijs panāca, ka Raiss tiek aizmainīts uz Šarlotas "Hornets" apmaiņā pret Alonzo Mourningu. Tajā pašā laikā "Heat" pievienojās arī Tims Hārdavejs. Ar šo basketbolistu palīdzību Maiami komanda iekļuva izslēgšanas mačos sešus gadus pēc kārtas. Sākoties jaunajai tūkstošgadei, "Heat" kļuva par vienību, kas neizcīna vairāk par 40 uzvarām sezonā. Tas palīdzēja draftā iegūt nākamo NBA zvaigzni — Dveinu Veidu. Apmaiņas darījumā vienībai pievienojās arī Šakils O'Nīls. Šādā sastāvā "Heat" 2006. gadā triumfēja NBA čempionātā, finālā uzveicot Dalasas "Mavericks". Veids tika atzīts par finālu vērtīgāko spēlētāju. Pirms 2010.—2011. gada sezonas uz "Heat" pārgāja Lebrons Džeimss un Kriss Bošs, kuri kopā ar D. Veidu izveidoja vienu no spēcīgākajiem trio visā līgā. 2010.—2011. gada sezonā klubs kvalificējās finālsērijai, tomēr tajā zaudēja Dalasas "Mavericks", tomēr jau nākamajā sezonā tika izcīnīts čempiontituls. Arī 2013. gadā tika izcīnīta uzvara finālā, šoreiz ar 4—3 pret Sanantonio "Spurs". Čempioni: 3 2006, 2012, 2013 Konferences čempioni: 7 2006, 2011, 2012, 2013, 2014, 2020, 2023 Divīzijas čempioni: 16 1997, 1998, 1999, 2000, 2005, 2006, 2007 2011 2012, 2013, 2014, 2016, 2018, 2020, 2022, 2023 Vikikrātuvē par šo tēmu ir pieejami multivides faili. Skatīt: Maiami "Heat". Encyclopædia Britannica raksts (angliski) Kluba oficiālā mājaslapa (angliski) Basketball-Reference profils Arhivēts 2020. gada 12. novembrī, Wayback Machine vietnē. (angliski)