Kontinentālais šelfs vai vienkārši šelfs (no angļu: shelf — 'sēklis' vai 'plaukts') ir kontinentu zemūdens apkārtne līdz apmēram 200 metru dziļumam (dažos gadījumos līdz pat 500—1500 m dziļumam). Kontinentālais šelfs no ģeoloģijas viedokļa tiek pieskaitīts kontinentiem, jo šelfa ģeoloģiskā uzbūve ir tāda pati. Šelfa robežas ir jūras krasts un zemūdens nogāze (krass jūras dibena pārliekums). Kopējais šelfa laukums sasniedz 32 miljonus kvadrātkilometru. ANO jūras tiesību konvencija nosaka tiesības piekrastes valstīm izmantot kontinentālo šelfu, jo kontinentālajā šelfā atrodas daudz derīgo izrakteņu, īpaši naftas. Sevišķa nozīme mūsdienās ir arktiskajam šelfam, par ko notiek strīdi Kanādas, ASV un Krievijas starpā. Visa Baltijas jūra, tai skaitā Latvijas teritoriālie ūdeņi, ietilpst kontinentālajā šelfā. Zinātnes un tehnoloģijas vārdnīca. R:, Norden AB, 2001, 650. lpp. ISBN 9984-9383-5-2 APVIENOTO NĀCIJU ORGANIZĀCIJAS JŪRAS TIESĪBU KONVENCIJA