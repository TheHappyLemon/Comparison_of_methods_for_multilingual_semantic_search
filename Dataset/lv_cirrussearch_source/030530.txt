Grants Fūrs (angļu: Grant Fuhr; dzimis 1962. gada 28. septembrī) ir bijušais kanādiešu hokejists, vārtsargs. Karjeras gaitā aizvadījis 19 sezonas dažādos Nacionālās hokeja līgas klubos. Edmontonas "Oilers" rindās kļuvis par pieckārtēju Stenlija kausa ieguvēju, reizi ieguvis arī Vezinas un Viljama Dženingsa balvas. 2003. gada tika uzņemts Hokeja slavas zālē. Pēc spēlētāja karjeras beigām vairākus gadus bija Kalgari "Flames" un Fīniksas "Coyotes" vārtsargu treneris. Grants Fūrs dzimis jauktu rasu ģimenē, savā laikā viņš bija viens no nedaudzajiem tumšādainajiem hokejistiem NHL. Profesionāļa karjeru sāka 1981. gadā NHL kluba Edmontonas "Oilers" rindās. Jau savā debijas sezonā Fūrs kļuva par komandas pamatvārtsargu. No 1984. līdz 1988. gadam kopā ar "Oilers" izcīnīja četrus Stenlija kausa titulus, 1988. gadā kā līgas labākais vārtsargs ieguva Vezinas balvu un tika iekļauts NHL simboliskajā izlasē. 1988. gada Harta balvas balsojumā Fūrs bija otrais aiz Mario Lemjē. 1990. gadā kļuva jau par pieckārtēju Stenlija kausa čempionu. 1990.—91. gada sezonā NHL uz ilgāku laiku diskvalificēja Fūru par dažādu atkarību izraisošu vielu lietošanu. 1991. gadā hokejists tika aizmainīts uz Toronto "Maple Leafs". "Maple Leafs" rindās Fūrs aizvadīja pusotru sezonu, pēc tam tiekot aizmainīts uz Bufalo "Sabres". Komandas sastāvā Fūrs dalīja spēles laiku ar čehu vārtsargu Dominiku Hašeku. 1993.—94. gada sezonā ieguva Viljama Dženingsa balvu. Vairākas reizes iegūstot savainojumus, Fūrs zaudēja komandas pamatvārtsarga lomu Hašekam. 1994.—95. gada sezonas otrajā pusē tika aizmainīts uz Losandželosas "Kings", kurā spēlēja līdz sezonas beigām. 1995. gada vasarā Fūrs noslēdza līgumu ar Sentluisas "Blues". Vairākas sezonas Fūrs bija "Blues" pamatvārtsargs, taču 1999. gadā komandai pievienojās Romāns Tureks, un Fūrs tika aizmainīts uz Kalgari "Flames". Pēc 1999.—2000. gada sezonas Fūrs noslēdza profesionāļa karjeru. Kanādas hokeja izlases rindās kļuvis par 1984. un 1987. gada Kanādas kausa ieguvēju, izcīnījis sudraba medaļas 1989. gada Pasaules čempionātā. Munzüger Sport profils (vāciski) Eliteprospects profils (angliski) Internet Hockey Database profils (angliski) Hockey-Reference profils (angliski)