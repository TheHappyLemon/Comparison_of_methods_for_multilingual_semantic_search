SpaceX CRS-5 jeb SpaceX Commercial Resupply Services 5 bija ASV uzņēmuma SpaceX bezpilota kravas kosmosa kuģa Dragon lidojums uz Starptautisko kosmosa staciju NASA Commercial Resupply Services (CRS) programmā. To orbītā palaida 2015. gada janvārī. Februārī Dragon nolaižamais aparāts veica kontrolētu nolaišanos okeānā. Dragon bija iepildīts ar aptuveni 2317 kg kravas (2395 kg ar iepakojumu). Transportkuģa hermētiskajā sekcijā atradās 1823 kg kravas: mantas apkalpei (490 kg), zinātnisko eksperimentu aparatūra un materiāli (577 kg), stacijas rezerves daļas (678 kg), ārpuskuģa aktivitāšu aparatūra (23 kg), datoru piederumi (16 kg), iekārtas Krievijas segmentam (39 kg). To skaitā bija nanopavadoņi Flock-1d' 1, Flock-1d' 2, AESP-14. Nehermētiskā kravas sekcijā atradās iekārta Cloud Aerosol Transport System (CATS) ar masu 494 kg. Tas ir lidars, kas paredzēts atmosfēras piesārņojuma, putekļu, dūmu, aerosolu un citu daļiņu daudzuma, sastāva un izplatības mērīšanai. CATS tiks uzstādīts uz Kibo moduļa Vaļējās platformas. Uz zemi atgriežamā krava bija ar masu 1322 kg. Tajā bija pētījumu rezultāti, iekārtas u.c. lietas Dragon tika palaists 2015. gada 10. janvārī 09:47:10 UTC ar nesējraķeti Falcon 9 v1.1 no Kanaveralas zemesraga Gaisa spēku stacijas starta laukuma SLC-40. Pēc kosmosa kuģa atdalīšanās raķetes pirmo pakāpi bija paredzēts kontrolēti nosēdināt uz īpašas platformas okeānā. Raķešpakāpe sasniedza platformu, bet piezemējās uz tās "cieti", sabojājot daļu platformas iekārtu. 12. janvārī 10:54 UTC Dragon tika satverts ar manipulatoru Canadarm2, kuru no stacijas iekšienes vadīja Berijs Vilmors un viņam asistēja Samanta Kristoforeti. Pie Harmony moduļa apakšējā porta kosmosa kuģis tika pieslēgts 13:54 UTC. 22. janvārī ar manipulatoru DEXTRE, kuru vadīja no vadības centra Hjūstonā, no Dragon nehermētiskās kravas sekcijas izņēma Cloud Aerosol Transport System un pārvietoja uz moduli Kibo. Tur to pārņēma Japānas manipulators un uzstādīja uz Vaļējās platformas. 10. februārī ar manipulatoru, kuru vadīja Samanta Kristoforeti, Dragon tika atvienots no Harmony moduļa un 19:10 UTC atlaists no robotrokas. 23:49 UTC veikts bremzēšanas manevrs. 00:44 UTC Dragon kapsula nolaidās Klusajā okeānā, dienvidrietumos no Kalifornijas. Lidojums ilga 31 dienas 14 stundas 56 minūtes. SpaceX-5 Cargo Arhivēts 2015. gada 10. janvārī, Wayback Machine vietnē. NASA NASA’s CATS Installed on ISS by Robotic Handoff NASA, 2015-01-23 Commercial Dragon supply ship returns to Earth Stephen Clark, Spaceflight Now, 2015-02-11 Press kit