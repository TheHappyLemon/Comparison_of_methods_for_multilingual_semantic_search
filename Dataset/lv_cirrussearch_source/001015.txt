Lindsija Karolīna Vona (angļu: Lindsey Caroline Vonn; dzimusi Lindsija Kildova (Lindsey Kildow) 1984. gada 18. oktobrī Sentpolā, Minesotas štatā, ASV) ir bijusī amerikāņu kalnu slēpotāja. Viņa ir 2010. gada Vankūveras olimpisko spēļu uzvarētāja nobraucienā, kā arī izcīnījusi divas zelta medaļas Pasaules čempionātos un 4 reizes uzvarējusi Pasaules kausa kopvērtējumā. Par viņu vairāk Pasaules kausu (5 reizes) ir ieguvusi tikai tautiete Mikeila Šifrina. Ar 82 uzvarām atsevišķos Pasaules kausa posmos un 137 vietām pirmajā trijniekā L. Vona ir visu laiku otrā sekmīgākā kalnu slēpotāja, atpaliekot vienīgi no M. Šifrinas. Pasaules kausa posmos piedalījusies kopš 2000. gada. L. Vona ir četrkārtēja (2007.—2008., 2008.—2009., 2009.—2010., 2011.—2012. gada sezonas) Pasaules kausa kopvērtējuma uzvarētāja. 2008. gadā viņa bija pirmā amerikāņu kalnu slēpotāja, kas izcīnījusi šo balvu. Atsevišķos Pasaules kausa posmos uzvarējusi 82 reizes. L. Vona ir piedalījusies 2002. gada olimpiskajās spēlēs Soltleiksitijā un 2006. gada olimpiskajās spēlēs Turīnā, tomēr medaļas tajās neizcīnīja (labākā vieta Soltleiksitijā — 6., Turīnā — 8.). 2010. gada Vankūveras olimpiskajās spēlēs L. Vona piedalījās visos piecos sacensību veidos, kuros visos tika iekļauta starp pretendentēm uz uzvaru. Viņai izdevās izcīnīt zeltu jau pirmajā disciplīnā — nobraucienā, bet pēc tam ieguva vēl tikai vienu medaļu — bronzu supergigantā. Pārējās disciplīnās veicās ievērojami sliktāk — kombinācijā pēc uzvarēta nobrauciena L. Vona krita slalomā, tāpat viņa izstājās arī milzu slaloma (krita un salauza pirkstu) un slaloma sacensībās. 2013. gada Pasaules čempionāta pirmajā dienā supergiganta trasē L. Vona krita un guva smagu ceļgala krustenisko saišu traumu, kā rezultātā nevarēja startēt ne šīs sezonas turpinājumā, ne arī nākamās sezonas sākumā un bija spiesta izlaist 2014. gada ziemas olimpiskās spēles Sočos. Šo olimpisko spēļu laikā viņa strādāja kā NBC News korespondente. L. Vona piedalījās 2018. gada olimpiskajās spēlēs, kur izcīnīja savu trešo olimpisko medaļu — bronzu nobrauciena disciplīnā. 2019. gada 1. februārī L. Vona paziņoja, ka noslēgs sportistes karjeru. Karjeras pēdējās sacensībās viņa izcīnīja bronzas medaļu Pasaules čempionātā Orē. Bijusi precējusies ar bijušo amerikāņu kalnu slēpotāju Tomasu Vonu, taču 2011. gadā tika paziņots par laulības šķiršanu. No 2013. gada līdz 2015. gadam L. Vona bija tuvās attiecībās ar pasaulē pazīstamāko golfa spēlētāju Taigeru Vudsu. «Lindsey Vonn wins 3rd straight overall World Cup». Associated Press. ESPN. 2010. gada 12. marts. Skatīts: 2011. gada 30. maijs. Oskars Andersons. «Slavenā kalnu slēpotāja Lindsija Vona paziņojusi par sportistes karjeras beigām». Dzentlmenis (lv-LV), 2019-02-02. Skatīts: 2021-10-29. «Lindseja Vona karjeru noslēdz ar pasaules čempionāta medaļu». LA.LV (latviešu). Skatīts: 2021-10-29. Oficiālā tīmekļa vietne (angliski) Olympedia profils (angliski) The Sport.org profils (angliski) Munzüger Sport profils (vāciski) FIS profils (kalnu slēpošana) (angliski)