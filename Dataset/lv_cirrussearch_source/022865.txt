Tihvina (krievu: Тихвин) ir pilsēta Krievijā, Ļeņingradas apgabalā pie Tihvinkas upes. Ievērojams reliģiskais un mašīnbūves centrs. Rakstos pirmoreiz minēta 1383. gadā, kad pēc tradīcijas vispirms Lādogas ezerā, vēlāk pie Tihvinas brīnumaini parādījās Tihvinas Dievmātes ikona. Ikona kļuva par slavenu pielūgsmes objektu. No 1507. līdz 1515. gadam pēc Vasilija III pavēles tika uzcelta Tihvinas katedrāle. 1560. gadā pēc Ivana IV pavēles šeit tika nodibināts pareizticīgo klosteris. Krievu—zviedru kara laikā 1613. gadā Tihvinas pilsētu nodedzināja zviedri, tomēr klosteris izturēja ilgstošu aplenkumu, 1617. gadā netālu no Tihvinas noslēdza Stolbovas miera līgumu. 1811. gadā tika atklāta Tihvinas ūdens sistēma (viena no trijām, kas savienoja Volgu un Baltijas jūru), kas palielināja pilsētas ekonomisko nozīmību. Tihvinas ūdens sistēma beidza darbību 20. gadsimta vidū. Otrā pasaules kara laikā no 1941. gada 8. novembra līdz 1941. gada 9. decembrim - Vācijas okupācijā. Vācieši Tihvinas dievmātes ikonu izveda uz Pleskavu, kur tā nokļuva pareizticīgo bīskapa Jāņa Garklāva rīcībā, kurš to vēlāk izveda uz ASV. 2004. gadā caur Rīgu Tihvinas svētbilde atgriezās klosterī. Padomju laikā pilsētā atradās rūpnīca "Transmaš", kas ražoja militāro un spectehniku. Pilsētā atrodas 2012. gadā atvērtā Tihvinas Vagonu rūpnīca, kas ražo dzelzceļa vagonus; rūpnīca "Titran-Ekspres", kas ražo dzelzceļa vagonu ritošo daļu un kāpurķēdes; Tihvinas dzelzs sakausējumu rūpnīca; IKEA ražotne un citi uzņēmumi. Tihvina ir komponista Nikolaja Rimska-Korsakova (Николай Андреевич Римский-Корсаков, 1844-1908) un biatlonistes Natālijas Sorokinas (Наталья Владимировна Сорокина, 1982) dzimtā pilsēta. «26. Численность постоянного населения Российской Федерации по муниципальным образованиям на 1 января 2018 года». Federālais Valsts statistikas dienests. Skatīts: 23 janvāris 2019. Vikikrātuvē par šo tēmu ir pieejami multivides faili. Skatīt: Tihvina. Krievijas Lielās enciklopēdijas raksts (krieviski) Tihvina enciklopēdijā "Mana pilsēta" (krieviski) Tihvinas Vagonu rūpnīca Titran-Ekspres