Žerlaša šaurums Žerlaša šaurums (franču: Détroit de Gerlache, angļu: Gerlache Strait) ir ap 185 km garš un 9 līdz 40 km plats jūras šaurums Antarktīdas piekrastē. Atdala Pālmera arhipelāga dienviddaļas salas no Triniti salas un Danko krasta. Šauruma dienvidu robeža ir Renāra rags Antarktīdas pussalas piekrastē un Erreras rags Vīnkes salā, bet ziemeļu — Hosīzona salas ziemeļu gals un Volastona rags Triniti salā. Šauruma dienvidu ieeju atklāja Vācijas antarktiskā ekspedīcija 1873.—1874. gados un nosauca to par Bismarka šaurumu. Šaurumu visā garumā aptuveni apsekoja Beļģijas antarktiskā ekspedīcija Adriena Žerlaša vadībā no 1898. gada 23. janvāra līdz 12. februārim un nosauca to par Belžikas šaurumu «par godu mūsu valstij un mūsu kuģim» (franču: Détroit de Belgica). Pēc ekspedīcijas atgriešanās Beļģijā pēc ekspedīcijas dalībnieku pieprasījuma ekspedīcijas zinātniskā komisija pārdēvēja šaurumu ekspedīcijas vadītāja vārdā. Šauruma dienvidu krastā darbojas vairākas polārstacijas: Brauna (1951), Primavera (1977; Argentīna), Gabrjela Gonsalesa Videla (1951; Čīle), kā arī tagad slēgtā britu Dankoailenda (1956—1959). «SCAR Composite Gazetteer of Antarctica». Arhivēts no oriģināla, laiks: 2020. gada 10. jūnijā. Skatīts: 2012. gada 7. jūlijā. Vikikrātuvē par šo tēmu ir pieejami multivides faili. Skatīt: Žerlaša šaurums. Koordinātas: 64°30′S 62°20′W﻿ / ﻿64.500°S 62.333°W﻿ / -64.500; -62.333