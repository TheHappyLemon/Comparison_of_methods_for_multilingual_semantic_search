Jaunzēlandē 2022. gada 31. martā bija 5 127 100 iedzīvotāji. 77% no tiem dzīvoja Ziemeļsalā, bet 23% — Dienvidsalā. Jaunzēlandes sieviešu vidējais dzemdību vecums bija 30 gadi, bet kopējais dzimstības līmenis 2010. gadā — vidēji 2,1 bērns uz sievieti. Maoru iedzīvotāju vidū vidējais dzimstības līmenis bija 2,8 bērni uz sievieti. Jaunzēlandes etniskais sastāvs pēc 2018. gada tautas skaitīšanas rezultātiem bija: 71,8% eiropiešu izcelsmes jaunzēlandieši (maoru: pākehā; galvenokārt britu ieceļotāju pēcteči trešajā paaudzē); 16,5% maori; 15,3% aziāti (galvenokārt ķīnieši un indieši); 9,0% pārējie Klusā okeāna salinieki (pasifika; galvenokārt samoieši, tongieši, Kuka salu māori un niueieši). Jaunzēlande ir unikāla Rietumu pasaulē ar tās iedzīvotāju augsto etniski jaukto laulību līmeni. 2018. gada tautas skaitīšanā Jaunzēlandes iedzīvotāji varēja sevi norādīt kā piederīgu uzreiz vairākām etniskajām grupām, kas īpaši skāra valsts maoru pirmiedzīvotājus, no kuriem, saskaņā ar 2006. gada pētījuma datiem, 43,3% bija jaukta (maoru-eiropiešu) izcelsme un kas varēja sevi norādīt kā piederīgus gan eiropiešu izcelsmes jaunzēlandiešiem, gan maoriem, tāpēc procentu kopsumma ir lielāka nekā 100%. Vikikrātuvē par šo tēmu ir pieejami multivides faili. Skatīt: Jaunzēlandes demogrāfija.