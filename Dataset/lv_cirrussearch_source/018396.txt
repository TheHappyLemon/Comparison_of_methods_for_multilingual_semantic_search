Muse ir angļu rokgrupa, ko 1994. gadā dibināja Metjū Belamijs (vokāls, ģitāra, taustiņinstrumenti), Kristofers Volstenholms (basģitāra, fona vokāls) un Dominiks Hauards (bungas, sitamie instrumenti). Grupa zināma ar enerģiskajiem un krāšņajiem koncertiem un vairāku mūzikas stilu apvienošanu. Muse pašreizējie dalībnieki tolaik vēl spēlēja dažādās grupās. Belamijs iesaistījās Hauarda grupā kā ģitārists. Savukārt Volstenholmam, kurš toreiz spēlēja bungas, tika palūgts iemācīties spēlēt basģitāru. Viņš piedāvājumu pieņēma. 1994. gadā vēl ar nosaukumu Rocket Baby Dolls viņi uzvarēja vietējā grupu konkursā. Pēc šīs uzstāšanās viņi sāka uztvert visu nopietnāk, nomainot grupas nosaukumu uz Muse. Tolaik savā mūzikā viņi ļoti bija ietekmējušies no The Beatles. Pēc pāris gadu darba Muse jau bija ieguvuši fanus un nospēlējuši dažus koncertus Londonā un Mančestrā. 1998. gadā grupa izdeva minialbumu. Arī otrais izdotais ieraksts bija minialbums un jau piesaistīja radio staciju uzmanību. Tomēr britu ierakstu kompānijas nevēlējās noslēgt līgumus ar grupu, jo viņu skanējums bija pārāk līdzīgs Radiohead. Tādēļ Muse noslēdza līgumu ar kompāniju ASV. Grupas pirmo albumu Showbiz, kas iznāca 1999. gada 9. septembrī, producēja Džons Lekijs, kurš pirms tam bija strādājis tieši ar Radiohead. Pats albums parādīja grupas vieglo skanējumu, bet dziesmu vārdos tika stāstīts par grūtībām, ar kurām viņi saskārās pierādot sevi dzimtajā pilsētā Teignmoutā. Pēc albuma izlaišanas Muse spēlēja vairākos lielos festivālos Eiropā, iegūstot fanus Rietumeiropā, īpaši Francijā. Tāpat viņi palīdzēja Red Hot Chili Peppers un Foo Fighters viņu tūrēs ASV. Otrajā grupas albumā Origin of Symmetry Muse eksperimentēja ar dažādiem mūzikas instrumentiem. Belamijs dziedot daudz izmantoja augstās notis, bet savā ģitārspēlē bija ietekmējies no Džimija Hendriksa un Toma Morello. Albums saņēma labas atsauksmes no kritiķiem Selina Diona savu Las Vegasas šovu vēlējās nosaukt par "Muse", tomēr grupai bija oficiālas tiesības uz šo vārdu. Diona piedāvāja 50 000 dolāru, bet piedāvājums tika noraidīts. Kā teica Belamijs: "Mēs nevēlamies, lai mūs uzskatītu par Dionas pavadošo grupu." Izdevējkompānija Maverick, ar ko sadarbojās Muse, nebija apmierināta ar Belamija vokāla stilu, lūdzot grupai pārveidot dažas dziesmas albuma izdošanai ASV. Grupa to nevēlējās, pārtraucot saistības ar Maverick. Origin of Symmetry ASV tika izdots tikai 2005. gadā. 2002. gadā grupa izdeva albumu Hullabaloo, kurā bija apkopotas dziesmas no iepriekšējo ierakstu B pusēm, kā arī vairākas dziesmas no koncerta Parīzē. DVD versijā bija šī koncerta pilnā versija. Jaunais albums Absolution tika izdots 2003. gada otrajā pusē. Populāri kļuva singli Time Is Running Out un Hysteria. Albuma tēma bija pasaules gals un notikumi ap to. Bija arī pozitīvu vēsti nesošas dziesmas Blackout un Butterflies and Hurricanes. Šādas tēmas izvēle bija saistīta ar Belamija aizraušanos ar zinātni, teoloģiju, sazvērestības teorijām un pārdabisko. Absolution ietvaros Muse devās pirmajā vispasaules tūrē, gada laikā uzstājoties Austrālijā, Jaunzēlandē, ASV, Kanādā un Francijā. Pašā pirmajā koncertā ASV Belamijs traumēja sevi ar ģitāru, kā rezultātā uzstāšanās tika pārtraukta. 2004. gadā grupa uzstājās Glāstonberijas Festivālā. Pēc uzstāšanās grupa to nosauca par "viņu dzīves labāko koncertu", tomēr neilgi pēc tam notika nelaime — Dominika Hauarda tēvs Bils Hauards, kurš atrazdamies festivālā, lai vērotu grupu, mira no sirdstriekas. Tūri Muse pabeidza 2005. gada sākumā. Tāpat viņi uzstājās arī Live 8 labdarības koncertā Parīzē. 2006. gada 9. martā tika izdots grupas ceturtais albums Black Holes & Revelations. Tas tika labi novērtēts gan no kritiķiem, gan no faniem. Atšķirībā no Absolution ieraksta, šoreiz dziesmu vēstījums bija diezgan dažāds — politika, mīlestība, citplanētiešu iebrukums, paranoja. Albuma ietvaros grupa devās arī koncerttūrē, sākot to Anglijā, bet pēc tam viesojoties Ziemeļamerikā, Austrālijā, Jaunzēlandē un Dienvidāzijā. 2007. gada 16. un 17. jūnijā Muse sniedza divus koncertus atjaunotajā Vemblija stadionā. Abi koncerti tika ieraksti un izdoti CD un DVD formātā ar nosaukumu HAARP. 2007. gada 2. jūlijā Muse uzstājās arī Latvijā, uz Arēna Rīga skatuves. 2008. gada 2. septembrī Muse kopā ar reperi The Streets ierakstīja dziesmu Who Knows Who. Piektais studijas albums The Resistance tika izdots 2009. gada 14. septembrī. Pirmie divi albuma singli Uprising (iznācis 2009. gada 7. septembrī) un Undisclosed Desires (iznācis 2009. gada 16. novembrī) bija arī veiksmīgākie. Šoreiz albuma tēma ir diezgan konkrēta: sacelšanās pret pastāvošo sistēmu, cīņa par brīvību un varu. Tomēr ir ietvertas arī citas tēmas, piemēram, mīlesība un pasaules gals. Gan no kritiķiem, gan no faniem albums saņēmis labu vērtējumu. The Resistance ir saņēmis pirmo grupas Grammy balvu 2011. gada februārī par labāko roka albumu. The Resistance tūre sākās 2009. gada 22. oktobrī, Helsinkos un turpinājās līdz pat 2011. gada augustam, kad vairākos ASV un Anglijas festivālos tika atzīmēta Orgin of Symmetry desmitā gadadiena. Muse parasti tiek klasificēta kā alternatīvā roka un progresīvā roka grupa. Viņu skanējumā tiek apvienots indie roks, elektroniskā mūzika, klasiskā mūzika un pat smagais metāls. Black Holes & Revelations albumā bija dzirdama ietekme arī no itāļu mūzikas, kas saistīta ar mūzikas un vārdu autora Belamija dzīvošanu tur. 1. Muse EP 1998. gada 11. martā 2. Muscle Museum EP 1999. gada 11. janvārī 3. Showbiz 1999. gada 4. oktobrī 4. Random 1-8 2000. gada 4. oktobrī 5. Origin Of Symmetry 2001. gada 18. jūnijā 6. Hullabaloo Soundtrack 2002. gada 1. jūlijā 7. Absolution 2003. gada 22. septembrī 8. Black Holes And Revelations 2006. gada 3. jūlijā 9. H.A.A.R.P 2008. gada 14. martā 10. The Resistance 2009. gada 14. septembrī 11. The 2nd Law 2012. gada 17. septembrī Pamatraksts: Muse singlu diskogrāfija Klasiskā mūzika Ektors Berliozs Frideriks Šopēns Filips Glāss Francs Lists Heitors Villa-Loboss Sergejs Rahmaņinovs Mūsdienu mūzika Muse oficiālā mājaslapa Muse fanu veidotā lapa Muse fanu veidotā lapa Oficiālā MySpace lapa Last.fm profils Musewiki Oficiālais YouTube profils