Dienvidkamarinesa (filipīniešu: Lalawigan ng Timog Camarines, angļu: Province of Camarines Sur, bikolu: Probinsya kan Habagatan na Camarines) ir viena no Filipīnu provincēm valsts vidusdaļā, Bikolas reģionā. Administratīvi dalās 1 pilsētā un 35 municipalitātēs un sīkāk 1036 barangajās. Provinces centrs ir Pili municipalitāte, lielākā pilsēta — Iriga, bet reliģiskais, kultūras, finanšu un saimnieciskais centrs ir neatkarīgā pilsēta Naga, kas ir anklāvs provinces teritorijā, bet administratīvi tai nepieder. Provinci apdzīvo galvenokārt bikoli. Province izvietojusies Bikolas pussalas ziemeļdaļā starp Filipīnu jūru ziemeļos un austrumos un Sibujanas jūru rietumos, kā arī vairākās salās ziemeļu piekrastē, lielākās no kurām ir Kinalasaga un Lahuja. Ziemeļrietumos robežojas ar Ziemeļkamarinesas un Kesonas provincēm, dienvidos — ar Albaju. Ziemeļos sauszemē iestiepjas Sanmigela līcis, austrumos — Lagonojas līcis, bet rietumos — Ragajas līcis. Ziemeļaustrumos Makedas šaurums atdala no Katandvanesas salas. Reljefs lielākoties kalnains ar vairākiem auglīgiem līdzenumiem un upju ielejām. Provinces teritorijā paceļas vairāki vulkānu masīvi — Isarogs (1860 m vjl) austrumdaļā un Labo (1544 m vjl) ziemeļos. Pirmā Spānijas koloniālā administratīvā vienība Ibalona (Ibalon) tika izveidota 1579. gadā; tā iekļāva lielāko daļu mūsdienu Bikolas reģiona. 1636. gadā sākotnējā Ibalona tika sadalīta, nodalot atsevišķi Amboskamarinesu (Ambos Camarines) ar centru Nuevakaseresā un Ibalonu ar centru Sorsogonā. 1829. gadā Amboskamarinesa pirmoreiz tika sadalīta ziemeļu un dienvidu provincēs, bet pēc tam vairākkārt tās tika apvienotas un pārdalītas no jauna. 1919. gadā notika galīgā provinču sadalīšana, izveidojot Dienvidkamarinesu ar centru Nagā (kādreizējā Nuevakaseresa). No 1955. gada provinces centrs ir Pili. Vikikrātuvē par šo tēmu ir pieejami multivides faili. Skatīt: Dienvidkamarinesa.