"Bafutas pēddziņi" (angļu: The Bafut Beagles) ir dabaspētnieka Džeralda Darela trešā grāmata, kas izdota 1954. gadā. Tajā autors apraksta savu un kolēģa Keneta Smita dzīvnieku vākšanas ekspedīciju uz Kamerūnu 1949. gadā. Darels uzturējās vietējā valdnieka Bafutas Fona villā. Mākslinieciski izteiksmīgi un precīzi viņš apraksta dažādus Kamerūnas faunas pārstāvjus, kā arī ataino vietējo iedzīvotāju dzīvesveidu un paražas. Grāmatu Darels iesāka rakstīt 1953. gadā. Rakstīšanas laikā 31. jūlijā, nāca klajā autora pirmais daiļdarbs "Pārpildītais šķirsts", kas ieguva milzīgus panākumus. Pirmajās grāmatās viņš vēl nepiemin zoodārzu nozīmi reto un izzūdošo sugu saglabāšanā. Darels neskar tēmu arī par savvaļas dzīvnieku pavairošanu nebrīvē. Iespējams, šīs idejas viņš vēl nebija līdz galam noformulējis, lai piedāvātu publiskai apspriedei vai arī nebija pārliecināts par saviem spēkiem un nevēlējās sevi pretnostatīt zoologu sabiedrībai. Grāmatu Darels turpināja rakstīt, gatavojoties ekspedīcijai uz Argentīnu, un galvenais organizatoriskais smagums gūlās uz sievas Džekijas pleciem. Apstākļu spiests, Džeralds nolīga sekretāri Sofiju, kura pārdrukāja "Bafutas pēddziņu" manuskriptus un izlaboja gramatiskās kļūdas. Latviski grāmatu 1977. gadā laida klajā izdevniecība Liesma, un tā ietilpa padomju laikā populārā publikāciju sērijā "Stāsti par dabu". «Bibliotēka» (latviski). Arhivēts no oriģināla, laiks: 2016. gada 5. Marts. Skatīts: 2015. gada 4. martā.