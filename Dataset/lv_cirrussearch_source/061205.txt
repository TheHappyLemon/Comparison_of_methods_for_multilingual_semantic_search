Pagarinātais grīslis (latīņu: Carex elongata) ir grīšļu dzimtas suga. Savvaļā tā ir sastopama Eirāzijā, tostarp bieži visā Latvijas teritorijā, pārmitrās pļavās, krūmājos un mežos. Pagarinātais grīslis ir daudzgadīgs, 30-80 cm garš lakstaugs, kurš pieder vienādvārpu grīšļu grupai, jo vīrišķie ziedi atrodas vārpiņu apakšdaļā. Augs veido nelielu ceru. Stublājs ir trīsšķautņains un raupjš. Lapas ir zaļas, smailas un 0,2-0,3 cm šauras, raupjas un aptuveni stublāja garumā. Seglapu nav. Ziedkopa ir šaura un aptuveni 3-6 cm gara, visbiežāk sastāv no 6-12 iegarenām vārpiņām. Ziedkopā apakšējās vārpiņas parasti ir manāmi garākas. Segplēksne ir olveidīga, brūngana, mala šauri plēvjaina, vidū zaļgana šķautne. Augļa pūslītis ir zaļganbrūns, lancetisks, ar labi saskatāmu dzīslojumu, ap divas reizes garāks nekā segplēksne. Pūslīša knābītis ir īss un divzobains. Zied maijā, jūnija sākumā. «pagarinātais grīslis - Carex elongata L. - Augi - Latvijas daba». www.latvijasdaba.lv. Skatīts: 2022-04-12.