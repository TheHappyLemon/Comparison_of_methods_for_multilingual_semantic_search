Džeks Uzšķērdējs (angļu: Jack the Ripper) ir zināmākais vārds neatklātajam sērijveida slepkavam, kurš 1888. gadā Londonas Īstendas (East End) Vaitčapelas (Whitechapel) apkārtnē nogalināja un sakropļoja vairākas prostitūtas. Žurnālistikā un policijas lietās dēvēts arī kā Vaitčapelas Slepkava un Ādas Priekšauts. Apvienotās Karalistes vēstures posmu no 1837. līdz 1901. gadam dēvē par Viktorijas laikmetu. 18. gadsimta vidū Lielbritānija pārdzīvoja lielu imigrāciju: īri, ebreji pēc grautiņiem Krievijā. Nabadzīgās Londonas apkaimes kļuva pārapdzīvotas, palielinājās darba un dzīvojamās platības trūkums, viscaur pastāvēja prostitūcija, alkoholisms, vardarbība. Vaitčapelā bija aptuveni 62 bordeļi, 1200 prostitūtu, 8500 cilvēku pastāvīgi nakšņoja kopmītnēs. 1887. gada 13. novembris pazīstams kā Asiņainā svētdiena (nejaukt ar 1905. gada Asiņaino svētdienu Pēterburgā), kad galvenokārt īru protestējošie iebilda pret Apvienotās Karalistes politiku Īrijā, pieprasīja atrisināt bezdarba problēmas un notika sadursmes ar policiju. Pēc šiem notikumiem Londonas sabiedrībā nostiprinājās antisemītisms, angļu nacionālisms un uzskats par Vaitčapelu kā netikumības avotu. No 1888. gada 3. aprīļa līdz 1891. gada 13. februārim Vaitčapelā tika veiktas 11 slepkavības, par kurām tā arī nav zināms, vai tās veicis viens cilvēks. Starp šīm slepkavībām tiek izdalītas 5, kuras sauc par kanoniskajām slepkavībām un kuras ar lielāku pārliecību attiecina uz Džeku Uzšķērdēju, jo to upuri sevišķi izceļas ar dziļiem rīkles griezumiem, sakropļotām sejām, iekšējo orgānu, tostarp ģenitāliju, izgriešanu. Kanonisko slepkavību upuri bija Mērija Nikolsa (Mary Ann Nichols), Ennija Čepmena (Annie Chapman), Elizabete Straida (Elizabeth Stride), Ketrīna Edousa (Catherine Eddowes), Mērija Kellija (Mary Jane Kelly) . M. Nikolsas līķis tika atrasts 1888. gada 31. augustā pulksten 3.40 Buck's Row. Pēdējo reizi viņu redzēja dzīvu gultas biedrene no kopmītnēm. Viņas kaklā bija divi dziļi griezumi, viens no kuriem bija skāris visus kakla audus, kā arī mugurkaulu. Vagīna bija divreiz caurdurta, vēdera dobums pārgriezts, zarnas bija izgāzušās uz āru. Nedēļu vēlāk, 8. septembrī, pulksten 6 Hanbury Street 29 pagalmā tika atrasta nogalinātā E. Čepmena. Kaklā divi dziļi griezumi. Vēdera dobums pārgriezts, daļa kuņģa izņemta un novietota uz kreisā pleca, tievā zarna izņemta un novietota virs labā pleca. Pēcnāves medicīniskā izmeklēšana atklāja, ka dzemde un daļa no urīnpūšļa un maksts izgriezta. 30. septembrī tika nogalinātas E. Straida un K. Edousa. Straidas līķis atrasts pulksten 1.00 Berner Street. Viņai bija pārgriezta miega artērija. Vairāk nekādu ievainojumu nebija, tā ka radās šaubas, vai slepkavību veicis Džeks Uzšķērdējs, tika attīstīta doma, ka kaut kas iztraucēja Uzšķērdēju un tādēļ viņš neīstenoja savu sērijveida noziedzīgo nolūku. Edousas līķis atrasts 45 minūtes pēc Straidas Mitre Square. Viņai bija pārgriezts kakls un vēdera dobums, zarnas izņemtas un novietotas virs labā pleca. Kreisā niere un lielākā daļa dzemdes bija izgriezta, seja sakropļota: nogriezts deguns, pāršķelts vaigs un acu plakstiņi. Uz katra vaiga bija trijstūra griezums, kura virsotne vērsta uz acīm. Daļa labās auss nogriezta un atrasta viņas drēbēs. 2.55 pie daudzdzīvokļu nama Goulston Street tika atrasts asiņains Edousas priekšauts, virs tā uz nama sienas bija ar krītu veikts uzraksts, par kura precīzu teksta saturu pastāv atšķirīgas liecības: "The Juwes are the men that will not be blamed for nothing" ("Jūdi ir cilvēki, kuri ne par ko netiks vainoti") vai "The Juws are not the men To be blamed for nothing" , vai "The Juwes are not the men who will be blamed for nothing" ("Jūdi nav cilvēki, kuri tiks vainoti par neko"). 'Juwes' ir nepareizi uzrakstīts vārds 'Jews'. Nav noskaidrots, vai uzrakstam ir sakars ar slepkavību. Šāda veida uzraksti Vaitčapelā parādījās arī iepriekš. Pastāvot bažām, ka uzraksts varētu izraisīt antisemītisma uzplūdus, policija uzrakstu notīrīja. M. Kellijas līķis atrasts 9. novembrī 10.45 Dorset Street viņas īrētās istabas gultā. Gandrīz visi vēdera dobuma orgāni izņemti. Viņas dzemde, nieres, viena krūts bija novietotas zem galvas. Pārējās iekšas bija novietotas pie viņas kājām un uz galda blakus gultai. Viņas sirds neatradās nozieguma vietā. Pēc Galvaspilsētas policijas dienesta GPD (Metropolitan Police Service) Kriminālās izmeklēšanas departamenta KID (Criminal Investigation Department) veiktā darba šo iestāžu darbinieki, secināja, ka Džeks Uzšķērdējs ir veicis šīs slepkavības un tieši piecas. Piemēram, 1894. gadā Melvills Leslijs Maknotens (Melville Leslie Macnaghten), GPD galvenā konstebla palīgs un KID vadītājs rakstīja ziņojumā: "Vaitčapelas slepkavam bija 5 upuri — & tikai 5 upuri ("the Whitechapel murderer had 5 victims—& 5 victims only")." Turpretim citi pētnieki uzskatīja, ka Uzšķērdējs veicis vai nu vairāk, vai mazāk slepkavību. Piemēram, ārsts Pērsijs Klārks (Percy Clark) savstarpēji sasaistīja trīs slepkavības, sacīdams, ka pārējās veikuši "vājprātīgi individuāļi, kuri centušies atdarināt noziegumu ("weak-minded individual[s] ... induced to emulate the crime")". Tiek pieņemts, ka Džeka Uzšķērdēja darbība beidzās viņa nāves, nonākšanas cietumā vai psihiatriskajā slimnīcā vai aizbraukšanas dēļ. Lielākā daļa policijas izstrādāto izmeklēšanas dokumentu tika pakļauti iznīcībai Otrā pasaules kara laikā Luftwaffe uzlidojumos, tāpēc mūsdienās izpētāma vien neliela to daļa. Policisti aptaujāja vairāk nekā 2000 cilvēku, vairāk nekā 300 cilvēku tika nopratināti un vairāk nekā 80 aizturēti. Par Uzšķērdēja aizturēšanu tika piesolīti 500 mārciņu. Sākumā izmeklēšanu vadīja GPD Vaitčapelas iecirkņa KID detektīvinspektors Edmunds Rids (Edmund Reid). Pēc Nikolsas slepkavības dalībai izmeklēšanā tika nosūtīti Skotlandjardas Centrālā biroja detektīvi Frederiks Eberlains (Frederick Abberline), Henrijs Mūrs (Henry Moore), Volters Endrūs (Walter Andrews). Jauna versija par Džeku Uzšķērdēju «Jack the Ripper». Britannica. Skatīts: 20.05.2021. Vikikrātuvē par šo tēmu ir pieejami multivides faili. Skatīt: Džeks Uzšķērdējs. Casebook profils (angliski)