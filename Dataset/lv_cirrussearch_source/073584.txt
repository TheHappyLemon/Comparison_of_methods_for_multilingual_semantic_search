Meraija Kerija (angļu: Mariah Carey; dzimusi 1969. gada 27. martā) ir amerikāņu mūziķe un aktrise. Viņa "Columbia Records" vadītāja Tomija Motolas aizgādībā debitēja mūzikas biznesā 1990. gadā un kļuva par pirmo mūzikas mākslinieci, kuras pirmie pieci singli sasniedza ASV Billboard Hot 100 topa virsotni. Pēc laulībām ar Motolu 1993. gadā vesela hitu ierakstu sērija nostabilizēja viņas pozīciju kā Columbia komerciāli visveiksmīgāko dziedātāju. Saskaņā ar žurnālu "Billboard" viņa ir veiksmīgākā 1990. gadu mūziķe ASV un otra veiksmīgākā pasaulē tūlīt aiz Madonnas. 1997. gadā, pēc šķiršanās no Motolas, Kerija savās dziesmās un albumos ieviesa hiphopa elementus. 2001. gadā Kerija pameta Columbia Records un viņas popularitāte uzreiz samazinājās. Nākamajā gadā viņa tika atlaista arī no Virgin Records pēc publicētā fiziskā un garīgā sabrukuma, kā arī pēc sliktajām atsauksmēm par Glitter - viņas filmas un oriģinālmūzikas ieraksta projektu. 2002. gadā Kerija parakstīja ieraksta līgumu ar Island Records un pēc salīdzinoši neveiksmīga perioda 2005. gadā atgriezās popmūzikā. 2000. gadā World Music Awards atzina Keriju par tūkstošgades komerciāli veiksmīgāko sieviešu kārtas popa mākslinieci. Viņai visvairāk no visiem ir bijuši pirmā numura hiti kā solo māksliniecei Savienotajās Valstīs (astoņpadsmit; otrajā vietā kopumā uzreiz pēc The Beatles), kur, saskaņā ar Recording Industry Association of America, viņa ir trešā komerciāli veiksmīgākā sieviešu kārtas māksliniece un sešpadsmitā kopumā. Piedevām Kerija ir saņēmusi piecas Grammy balvas un ir labi pazīstama ar savu plašo vokālo amplitūdu, spēku melismātisko stilu un svilpes reģistra pielietojumu. Līdz šim viņas albumi kopumā ir pārdoti aptuveni 200 miljonu kopiju apmērā, padarot viņu par vienu no veiksmīgākajiem dziedātājiem pasaules vēsturē. Meraija Kerija piedzima Hantingtonā, Longailendā, Ņujorkā. Viņa ir trešais un jaunākais bērns Patrīcijas Hikejas, izbijušas operdziedātājas un vokālās treneres ar īru izcelsmi, un Alfrēda Roja Kerija, aeronautikas inženiera ar afrovenecuēliešu izcelsmi, ģimenē. Kerijas vecāki izšķīrās, kad viņa bija trīs gadus veca. Dzīvojot Hantingtonā, viņas kaimiņi rasisti noindēja ģimenes suni un aizdedzināja viņu ģimenes auto. Pēc vecāku šķiršanās Kerijai bija minimāli sakari ar savu tēvu, un viņas māte strādāja vairākās darbavietās, lai uzturētu ģimeni. Viņa daudz laika pavadīja mājās vienatnē un pievērsās mūzikai, lai sevi nodarbinātu. Viņa sāka dziedāt aptuveni trīs gadu vecumā. Pēc tam, kad Kerija imitēja savu māti, dziedot Verdi operu Rigoletto itāļu valodā, māte sāka viņu apmācīt. Meraija Kerija absolvēja Hārborfīldsas vidusskolu Grīnlavnā, Ņujorkā. Strādājot pie savu demo ierakstu izgatavošanas, ko iesniegt vietējām ierakstu kompānijām, viņa bieži neapmeklēja skolu; tā rezultātā klasesbiedri deva viņai iesauku "Mirāža". Viņas darbs uz Longailendas mūzikas skatuves deva viņai iespēju strādāt ar tādiem mūziķiem kā Gevins Kristofers un Bens Margvilijs, ar kuriem viņa kopīgi sarakstīja materiālu savam demo ierakstam. Pēc pārcelšanās uz Ņujorku Kerija strādāja pusslodzes darbus, lai samaksātu par īri, un pabeidza piecsimt stundas skaistuma skolā. Galu galā viņa kļuva par fona dziedātāju puertorikāņu frīstaila dziedātājai Brendai K. Starrai. 1988. gadā Kerija satika Columbia Records vadītāju Tomiju Motolu. Tas notika ballītē, kuras laikā Starra viņam iedeva Kerijas demo ierakstu. Motola noklausījās ierakstu pametot pasākumu, un bija ļoti iespaidots. Viņš atgriezās uz ballīti, lai atrastu Keriju, bet viņa jau bija prom. Tomēr Motola viņu atrada un parakstīja ar Keriju ieraksta līgumu. Šis Pelnrušķītes veida stāsts kļuva par daļu no standarta publicitātes, kas ieskāva Kerijas ienākšanu industrijā. 1990. gada debijas albumā Mariah Carey Kerija aktīvi līdzdarbojās kā līdzautore savām dziesmām. Kopš tā laika viņa vienmēr ir bijusi līdzautore lielākajai daļai savu dziesmu un projektu. Ieraksta sesiju laikā viņa ir izrādījusi nepatiku un pretestību tādiem producentiem kā Riks Veiks un Rets Lavrencs, kurus Columbia vadītāji bija norīkojuši, lai palīdzētu albumu izveidot komerciāli dzīvotspējīgu. Ar būtisku reklāmas budžeta palīdzību albums sasniedza pirmo vietu Amerikas Billboard 200 topā, kur tas atradās vairākas nedēļas. Albums ietvēra četrus pirmā numura singlus, un tie padarīja Keriju par zvaigzni Amerikā, tomēr dziesmas bija mazāk veiksmīgas citās valstīs. Kritiķi albumu novērtēja ļoti labi, un Kerija ieguva divas Grammy balvas: kategorijā "Labākā Jaunā Māksliniece", un par debijas singlu - "Vision of Love" — "Labākais Sieviešu Popa Vokāla Izpildījums". Kerija savu otro albumu Emotions bija iecerējusi kā cieņas izrādīšanu Mowtown soula mūzikai, ierakstā viņa strādāja kopā ar Valteru Afanasjefu un Clivillés & Cole (No deju grupas C&C Music Factory). Albums tika izdots drīz pēc viņas debijas albuma — 1991. gada beigās, bet tas nebija tik veiksmīgs kā priekštecis ne komerciāli, ne kritiķu novērtējumā; žurnāls Rolling Stone to aprakstīja kā ‘’diezgan vienveidīgu, ar mazāk interesantu materiālu’’. Singls "Emotions" padarīja Keriju par vienīgo dziedātāju, kuras pirmie pieci singli sasniedza Amerikas Hot 100 virsotni, tomēr nākamie singli no albuma nebija tik veiksmīgi un nespēja atkārtot šo "varoņdarbu". Kerija vēlējās producēt pati savas dziesmas, un, sākot ar Emotions, viņa ir līdzproducējusi lielāko daļu savu projektu. "Es negribu, lai [Emotions] būtu kāda cita vīzija par mani", viņa sacīja. "Šajā albumā ir vairāk manis." Kaut arī Kerija laiku pa laikam koncertēja, bailes no skatuves viņu atturēja uzsākt koncerttūri. Viņas pirmā lielā uzstāšanās notika šovā MTV Unplugged 1992. gadā. Kerija par šo uzstāšanos ir teikusi, ka, pēc viņas domām, tovakar viņa pierādīja, ka viņas vokālās spējas ir patiesas, nevis simulētas, kā tas tika baumots, it kā Kerijas vokāls tiek veidots ar studijas tehnikas palīdzību. Līdzās akustiskajām versijām savām agrākajām dziesmām, Kerija izpildīja arī kaverversiju The Jackson 5 dziesmu I’ll Be There ar savu fona dziedātāju Treju Lorenzu. Duets tika izdots kā singls, kas sasniedza pirmo vietu ASV. Tas izveidoja Lorenza karjeru, noslēdzoties ar ieraksta līgumu, kura debijas albumu Kerija vēlāk līdzproducēja. Unplugged īpašā šova augsto reitingu dēļ, koncerta dziesmas tika izdotas EP (mini albumā) MTV Unplugged, kuru Entertainment Weekly nosauca par "visstiprāko, vispatiesāko ierakstu, kādu viņa (Kerija) jebkad ierakstījusi [...] Vai šī uzstāšanās palīdzēs viņai spert pirmos soļus pretī pieaugšanai?". Kenets "Babyface" Edmonss konsultējoties ar Keriju veidoja albumu Music Box, tas tika izdots tajā pašā gadā vēlāk un kļuva par Kerijas visveiksmīgāko albumu pasaules mērogā. Albumā tika ietverts viņas pirmais pirmās vietas hits Apvienotās Karalistes, singlu topā, kaverversija Badfinger dziesmai Without You, un ASV pirmā numura hiti Dramlover un Hero. Billboard albumu pasludināja par "sirdi plosošu [...] un par vispamatīgāko no Kerijas izdotajiem albumiem, viņas vokālajai eiritmijai naturāli saplūstot ar dziesmām", bet TIME žurnāls žēlojās par Kerijas mēģinājumu izstrādāt nobriedušu darbu, "[Music Box] izskatās paviršs un gandrīz bezjūtīgs [...] Kerija varētu būt izcila popa-soula mūzikā, bet jau atkal viņa ir izveidojusi paviršu darbu." Uz šādiem komentāriem Kerija atbildēja, "Tikko kā tev ir lieli panākumi, daudziem cilvēkiem tas nepatīk. Tur es neko nevaru darīt. Viss, ko es varu darīt, ir veidot mūziku, kādai es ticu." Lielākā daļa kritiķu ar noniecinājumu izturējās pret viņas sekojošo ASV koncerttūri Music Box Tour. 1994. gada beigās pēc tam, kad viņas duets ar Luteru Vandrosu izpildīja Laionela Ričija un Daienas Rosas dziesmu Endless Love un kas kļuva par hitu, Kerija izdeva svētku albumu Merry Christmas. Tas ietvēra kaverversiju materiālu un oriģinālas kompozīcijas. Albuma dziesma All I Want for Christmas Is You kļuva par Kerijas vislabāk pirkto singlu Japānā. Tā ir viena no viņas retajām dziesmām, kas vēlākajos gados sevi vēlreiz pierādīja, kļūstot atkārtoti populāra ASV radiostacijās. Kritiķi vērtēja Merry Christmas ar pretrunīgām atsauksmēm. Allmusic nosauca to par "vaniļas komplektu [...] augstās operas simulēšana ‘O Holy Night un briesmīgu deju klubu paņēmienu Joy to the World". Tomēr tas kļuva par visu laiku veiksmīgāko Ziemassvētku albumu. 1995. gadā Columbia izdeva Kerijas piekto albumu, Daydream, kas kombinēja popa balādes līdzīgas tām, kas kādreiz tika iekļautas Music Box, ar ritmblūza un hiphopa ietekmi. Remikss albuma pirmais singls Fantasy tika ieskaņots ar repera Ol' Dirty Bastard līdzdalību. Kerija sacīja, ka par viņas plāniem albuma projektēšanā Columbia reaģējusi negatīvi: ‘’Visi domāja ‘Ko? Vai tu esi zaudējusi prātu?’. Viņi ļoti nervozēja par formulas laušanu.’’ Tas kļuva par Kerijas vislabāk pirkto albumu ASV, un tā singli sasniedza līdzīgus panākumus — Fantasy kļuva par otro singlu, kas debitēja Billboard Hot 100 pirmajā vietā, un Kanādas singlu topa pirmajā vietā pavadīja divpadsmit nedēļas. One Sweet Day (duets ar Boyz II Men) pavadīja sešpadsmit nedēļas Billboard Hot 100 pirmajā vietā (uzstādot rekordu), un, kā ziņoja Billboard, Always Be My Baby (līdzproducēta kopā ar Džermainu Duprī) bija visveiksmīgākā dziesma ASV radiostacijās 1996. gadā. Daydream ieguva vislabākās atsauksmes Kerijas karjerā, un tādi plašsaziņas līdzekļi kā The New York Times to nosauca par vienu no 1995. gada labākajiem albumiem; Times rakstīja, ka ‘’ Kerijas dziesmu rakstīšanas māka ir pakāpusies vienu soli uz augšu, kļūstot vairāk relaksējoša, seksīgāka un mazāk atkarīga no katastrofālām klišejām’’. Īsa, bet ienesīga Daydream World Tour koncerttūre palielināja albuma pārdošanas rādītājus. Albums saņēma sešas Grammy nominācijas. Kerija un Motola oficiāli izšķīrās 1997. gadā. Kaut arī publiskajā telpā laulība skaitījās laimīga, Kerija sacīja, ka patiesībā savās attiecībās ar Motolu viņa jutusies iesprostota un ka viņa bieži jutusies kontrolēta. Viņi oficiāli apstiprināja savu šķiršanos 1997. gadā, bet pilnībā tā tika noformēta tikai nākamajā gadā. Drīz pēc šķiršanās Kerija norīkoja darbā neatkarīgu reklāmaģentu, jaunu preses pārstāvi un menedžeri. Šajā periodā viņa turpināja rakstīt un producēt dziesmas citiem māksliniekiem, izdodot debijas albumus Allure un 7 Mile savā neilgi pastāvošajā ierakstu studijā Crave Records. Kerijas nākamais albums Butterfly (1997) iekļāva pirmā numura singlu Honey, kura mūzikas video, kā arī dziesmas teksts radīja Kerijas jauno imidžu, seksīgāku un nobriedušāku kā vēl jebkad agrāk. Viņa sacīja, ka Butterfly iezīmēja punktu, kurā viņa ieguva pilnu radošo kontroli pār savu mūziku. Tomēr viņa piezīmēja: ‘’Es nedomāju, ka tas ir kaut kas ļoti atšķirīgs no tā, ko es esmu darījusi pirms tam. [...] Nav tā, ka es būtu sajukusi prātā un domātu, ka es kļūšu par reperi. Personīgi man, šis albums satur visu to, ko vien es pie velna iedomājos un ko vien es gribēju darīt.’’ Atsauksmes galvenokārt bija pozitīvas: LAUNCHcast sacīja, Butterfly ‘’visu pabīda uz priekšu’’, un saņēma kritiku, ‘’varētu samulsināt vairāk konservatīvus fanus’’ bet tika uzslavēts ‘’labi sagaidītas izmaiņas’’. Los Angeles Times rakstīja, ‘’[Butterfly] vienkārši ir vispersonīgākais ieraksts, kādu viņa ir ierakstījusi. [...] Kerijas ‘’bums’’ varētu piederēt pie pagātnes.’’ Albumam bija komerciāli panākumi — tomēr ne tik lieli kā iepriekšējiem diviem albumiem — un My All (viņas trīspadsmitais Hot 100 pirmās vietas hits) deva viņai rekordu par visvairāk pirmās vietas hitiem ASV sieviešu kārtas māksliniecei. Tuvojoties tūkstošgades beigām, Kerija producēja filmas projektu Glitter un rakstīja dziesmas filmām "Vīri melnā" (1997) un "Kā Grinčs nozaga Ziemassvētkus" (2000). Butterfly ieraksta laikā, Kerijai bija romantiskas attiecības ar Ņujorkas "Yankees" beisbola zvaigzni Dereku Džīteru. Viņu attiecības beidzās 1998. gadā, abām pusēm pieminot plašsaziņas līdzekļus, kā galveno šķiršanās iemeslu. Tajā pašā gadā Columbia izdeva albumu, #1's, kolekcijas, kas sastāvēja no Kerijas ASV pirmā numura hitiem, līdzās jaunajām dziesmām, kas, kā teikusi Kerija, ir veids, kā atalgot savus fanus. Dziesma When You Believe, duets ar Vitniju Hjūstoni, tika ierakstīts The Prince of Egypt (1998) skaņas celiņam, un ieguva Amerikas Kinoakadēmijas balvu. #1’s pārdeva vairāk nekā tika cerēts, bet kritiķu atsauksmēs NME apzīmēja Keriju kā ‘’salkanu blēņu sagādnieci, gluži kā Hero, kas ir vairāk nekā pietiekami: ja tu atbrīvotu savu prātu no visām inteliģentajām domām, plivinātu savas skropstas un cieši vēlētos, sekos jauki mazuļi un medus’’ Vēl tajā pašā gadā viņa parādījās pirmajā televīzijā pārraidītajā VH1 Divas labdarības koncerta programmā, bet viņas primadonnas uzvedība lika daudziem viņu uzskatīt par dīvu. Līdz nākamā gada beigām viņa bija iesaistījusies jaunās romantiskās attiecībās ar dziedātāju Luisu Migelu. Rainbow, Kerijas septītais studijas albums, tika izdots 1999. gadā un sastāvēja no vairākām ritmblūza/hiphopa — orientētām dziesmām, daudzas no tām tika veidotas ar Džimmija Džema un Terija Lūisa līdzdalību. Heartbreaker (kopā ar Jay-Z) un Thank God I Found You (kopā ar Joe un grupu 98 Degrees) sasniedza ASV singlu topa virsotni, un padarīja Keriju par vienīgo mākslinieci, kuras singli sasniedz numur viens katru gadu 90. gados. Fila Kolinsa dziesmas Against All Odds (Take a Look at Me Now) kaverversija sasniedza pirmo vietu Lielbritānijā, pēc tam, kad tā tika ierakstīta kopā ar grupu Westlife. Kritiķu atsauksmes par Rainbow galvenokārt bija entuziastiskas. Sunday Herald par albumu: ‘’var redzēt viņas iespaidīgo ļodzīšanos starp soulmūzikas balādēm un sadarbību ar tādiem ritmblūza smagsvariem kā Snoop Dogg un Usher [...] Tā ir tīra kolekcija, kas sastāv no popa un soula’’. Žurnāls VIBE izrādīja līdzīgas jūtas, rakstot: ‘’Viņa pārvar visas robežas [...] Rainbow glabās vēl vairāk pielūgsmes’’, bet tas kļuva par Kerijas neveiksmīgāko albumu brīdī, kad tika izteikta kritika par to, ka visas dziesmas ir pārāk līdzīgas viena otrai. Kad dubultais A-puses singls Crybaby (kopā ar Snoop Dogg)/ Can't Take That Away (Mariah's Theme) kļuva par Kerijas pirmo singlu, kas nesasniedza pirmo divdesmitnieku ASV topā, Kerija vainoja Sony par to, ka singlam netika pievērsta pietiekami liela uzmanība: ‘’politiskā situācija manā karjerā nav pozitīva [...] Es saņemu ļoti daudz negatīvu atsauksmju no noteiktiem korporatīviem cilvēkiem’’, viņa rakstīja savā oficiālajā mājaslapā. Pēc Billboard Artist of the Decade Award un World Music Award balvu saņemšanas par visveiksmīgākās sieviešu kārtas tūkstošgades mākslinieces statusu Kerija pameta Columbia un paraksīja ierakstu līgumu 80 miljonu dolāru vērtībā ar EMI Virgin Records. Viņa bieži stāstīja, ka Columbia viņu uzskatījuši par preci, un, ka pēc šķiršanās no Motolas viņas attiecības ar ierakstu kompānijas vadītājiem saasinājušās. Tikai dažus mēnešus vēlāk, 2001. gada jūlijā, masu mediji ziņoja, ka Kerija cieš no fiziska un emocionāla sabrukuma. Viņa savā mājaslapā bija atstājusi ziņas, kurās žēlojās par to, ka ir pārstrādājusies un ka viņas attiecībās ar Luisu Migelu ir radies saspīlējums, kas kļuva par pāra šķiršanās iemeslu. Intervijā viņa sacīja, ‘’Es biju kopā ar cilvēku, kas mani īsti nemaz nepazina, un man nebija personīgā asistenta. Man bija intervijas visu dienu un es gulēju divas stundas diennaktī.’’ MTV Total Request Live šova laikā, Kerija sāka dalīt publikai augļu saldējumus, kas vēlāk tika aprakstīts kā ‘’striptīza izsmiekls’’. Mēneša beigās viņa bija nokļuvusi slimnīcā, lai pārbaudītos, un viņas publicists apstiprināja, ka Kerija ieturēs pauzi un atturēsies no parādīšanās publikā. Glitter, Kerijas vairākkārt atceltā pusautobiogrāfiskā filma, tika pamatīgi kritizēta, un, vērtējot pēc kases ieņēmumiem, bija izgāšanās ar lieliem zaudējumiem. Filmu pavadošais skaņas celiņa albums Glitter tika radīts iespaidojoties no 1980. gadu mūzikas, un tajā tika iekļautas dziesmas sadarbojoties ar Riku Džeimsu, Džimmiju Džemu un Teriju Lūisu. Tas bija Kerijas visneveiksmīgākais albums ASV topā. St. Louis Post-Dispatch to smagi kritizēja kā ‘’absolūtu jucekli, kas kļūs par apnicīgu kauna traipu viņas karjerā, kaut arī nebija kritiķu mīlule, vismaz bija nemainīgi veiksmīga’’, kamēr žurnāls Blender izteica savu viedokli, ‘’Pēc vairākiem gadiem, kuru iezīme bija viņas dziesmu patstāvīga dūkšana radio, [Kerija] ir to pametusi gandrīz pilnīgi.’’ Pirmais singls Loverboy (piedaloties Cameo), sasniedza otro vietu ASV pateicoties atlaidei veikalos, bet nākamie albuma singli vispār topā neparādījās. Drīz pēc Glitter izgāšanās Columbia izdeva kolekcijas albumu Greatest Hits, kas topos parādījās zemu, bet tika pārdots samērā veiksmīgi. 2002. gada sākumā Virgin izpirka Kerijas līgumu 28 miljonu dolāru vērtībā, veidojot tālākās negatīvās publikācijas. Kerija vēlāk apgalvoja, ka viņas laiks, ko viņa pavadīja Virgin, bija ‘’pilnīgs un galīgs murgs, kas sastāvēja tikai no stresa [...] Es pieņēmu sasteigtu lēmumu, kas balstījās tikai uz naudu, un es nekad vairs nepieņemšu lēmumus, kas balstās tikai uz naudu. No tā visa es iemācījos vienu lielu mācību.’’ Vēlāk tajā pašā gadā viņa parakstīja ieraksta līgumu 20 miljonu dolāru vērtībā ar Island Records, un izveidoja savu ierakstu kompāniju MonarC. Tajā pašā gadā, lai Kerijas emocionālo likstu mērs būtu pilns, viņas tēvs, ar kuru viņai bija minimāli kontakti kopš bērnības, nomira no vēža. Pēc tam, kad kritiķi ļoti labi uzņēma 2002. gada filmu WiseGirls, kurā Kerija atainoja otrā plāna lomu, viņa izdeva albumu Charmbracelet. To Kerija nosauca par ‘’jaunu lapu savā dzīvē’’. Charmbracelet pārdošanas rādītāji bija viduvēji, un Kerijas vokāla kvalitāte tika vērtēta ļoti zemu. Boston Globe pasludināja albumu par ‘’sliktāko visā viņas karjerā, rādot balsi, kas vairs nav spējīga ne uz gravitāciju noliedzošām spējām, ne maigu dūdošanu’’, un Rolling Stone komentēja, ‘’Kerijai vajag drosmīgas dziesmas, kas viņai palīdzētu pielietot savu vokālo spēku un amplitūdu, kuras dēļ viņa kļuva slavena. Charmbracelet ir kā ūdenskrāsu straume, kas salīst brūnā peļķē.’’ Albumā tikai viens singls parādījās ASV topā — Through the Rain, kas bija izgāšanās popa radiostacijās, un kas bija kļuvis neinteresants salīdzinot ar nobriedušās ‘’dīvas’’ stilisti Selinu Dionu vai Keriju pašu, vai salīdzinot ar jaunākajām dziedātājām kā Kellija Klarksone un Kristīna Agilera, kuru vokālie stili ir ļoti līdzīgi Kerijai. I Know What You Want 2003. gada Busta Rhymes singlam, kurā Kerija bija viesmāksliniece, veicās nenoliedzami labāk, un sasniedza pirmo piecinieku ASV topā. Columbia to vēlāk iekļāva remiksu kolekcijā The Remixes - tas bija Kerijas pirmais albums, kurš nesaņāma RIAA pārdošanas sertifikāciju (t.i. — ne zelta, ne platīna diska statusu). Togad viņa uzsāka Charmbracelet World Tour koncerttūri un tika apbalvota ar Chopard Diamond balvu, par 100 miljoniem pasaulē pārdotu albumu. Viņa piedalījās Jadakiss 2004. gada singlā U Make Me Wanna, kurš sasniedza pirmo desmitnieku ritmblūza/hiphopa topā. Kerijas desmitais studijas albums, The Emancipation of Mimi (2005), iekļāva sadarbības ar tādiem producentiem kā The Neptunes, Kanye West un Kerijas ilglaicīgo sadarbības partneri — Džermainu Duprī. Kerija sacīja, ka tas bija ‘’ļoti lielā mērā ballīšu ieraksts [...] process, kad tiek uzlikts meikaps un gatavošanās doties ballēties [...] Es vēlējos ierakstīt albumu, kas to atspoguļotu.’’; The Emancipation of Mimi kļuva par vislabāk pirkto albumu ASV 2005. gadā, un The Guardian kritiķis nodefinēja to kā ‘’vēss, koncentrēts uz pilsētniecisku skaņu [... vienas no] pirmajām Meraijas Kerijas melodijām vairāku gadu laikā, par kurām man nebūtu jāpiemaksā, lai noklausītos’’. Albums Kerijai deva Grammy balvu kategorijā ‘’Labākais mūsdienu ritmblūza Albums’’, un singls We Belong Together uzvarēja kategorijās ‘’Labākais sieviešu ritmblūza vokāla izpildījums’’ un ‘’Labākā ritmblūza dziesma’’. We Belong Together noturēja Billboard Hot 100 topa pirmo pozīciju četrpadsmit nedēļas, viņas visilgāk pavadīto laiku virsotnē kā solo māksliniecei. Tajā pašā laikā, singls Shake It Off sasniedza otro pozīciju uz vienu nedēļu, padarot Keriju par vienu no retajiem māksliniekiem, kuri vienlaicīgi aizņēmuši šī topa pirmās divas vietas, un pirmo sieviešu kārtas mākslinieci, kas abas šīs pirmās vietas aizņēma ar diviem galvenajiem vokāliem. (Atrodoties pirmajā vietā 2002. gadā, dziedātāja Ašanti bija viesmāksliniece otrās pozīcijas singlā.) Kerija uzsāka koncerttūri 2006. gada vidū un nosauca to The Adventures of Mimi Tour, kas bija visveiksmīgākā koncerttūre viņas karjerā, par spīti tam, ka daži šovi tika atcelti. 106 & Park un TRL Kerija apstiprināja plānus atgriezties tūrē 2008. gada novembrī vai decembrī. Viņa parādījās žurnāla Playboy 2007. gada marta numurā, kurā viņa fotografējās apģērbā, nevis kaila. 2007. gada sākumā viņa kopā ar Bow Wow piedalījās Bone Thugs-n-Harmony singlā ‘’Lil’ L.O.V.E.’’. Vēlāk tajā pašā gadā Kerija saņēma ‘’ierakstu zvaigzni’’ Holivudas Walk of Fame. Līdz 2007. gada pavasarim viņa bija sākusi strādāt pie sava vienpadsmitā studijas albuma E=MC². Kad Kerijai tika uzdots jautājums par albuma nosaukumu un tā nozīmi, viņa sacīja ‘’Einšteina teorija? Fizika? Es? Labrīt! [..] Protams, ka es dzenu jokus.’’ Viņa aprakstīja albumu kā ‘’Emancipation of Mimi otrais spēks’’, sakot, ka viņa bijusi ‘’brīvāka šajā albumā nekā’’ kādā citā albumā. Tāpat kā iepriekšējais albums, arī šis galvenokārt koncentrējas uz popmūziku un ritmblūzu, bet vēl sevī ietver hiphopa, gospeļu un pat regeja (‘’Cruise Control’’) elementus. Kaut arī lielākā daļa kritiķu E=MC² to vērtēja labi, daži kritizēja par to, ka tas esot ‘’ The Emancipation of Mimi klons’’. Bleu Magazine kritiķi sacīja, ka ‘’melodijas nav briesmīgas, tās vienkārši ir nedaudz garlaicīgas un tādas, kas ātri izkrīt no prāta’’. Divas nedēļas pirms albuma iznākšanas, 2008. gada 2. aprīlī Touch My Body, viņas pirmais singls no albuma, kļuva par Kerijas astoņpadsmito pirmā numura hitu ASV, atstājot Elvisu Presliju otrajā vietā pēc numur viens hitu skaita. Kerija tagad ir otrajā vietā aiz The Beatles, kuriem ir divdesmit pirmā numura hiti. Visi Kerijas singli ASV topā kopā ir pavadījuši septiņdesmit deviņas nedēļas, kas viņu ierindo otrajā vietā, uzreiz aiz Elvisa Preslija, kurš kopumā ir pavadījis pirmajā vietā tikai par vienu nedēļu vairāk — astoņdesmit. Kerija ir arī sasniegusi ievērojamus panākumus internacionālajos topos, tomēr tie nav tik lieli panākumi kā ASV. Līdz šim viņai ir divi pirmā numura hiti Lielbritāijā, divi Austrālijā un seši Kanādā. Viņas veiksmīgākais singls Japānā sasniedza otro vietu. 2008. gada 30. aprīlī Kerija saderinājās ar aktieri Niku Kenonu. Kāzas notika Kerijas privātīpašumā Vindermeras salā, Bahamās. Apstiprinot baumas par saderināšanos, Kerija apgalvoja, ka viņa jutusi, ka pāris ir ‘’dvēseles biedri’’. Kerija tiks oficiāli ievadīta Longailendas Mūzikas Slavas Zālē (Long Island Music Hall of Fame) 2008. gada 30. oktobrī Garden City viesnīcā, Ņujorkā Kerija izpildīja "Hero" ASV prezidenta Baraka Obamas inougurācijas ballē, 2009. gada 20. janvārī. Tā paša gada 7. jūlijā, viņa kopā ar Treju Lorenzu izpildīja savu Jackson 5 hita "I'll Be There" versiju Maikla Džeksona atvadu ceremonijā, kas norisinājās Losandželosas Staples Center arēnā. Kerija arī sadarbojās ar dziedātāju The-Dream, kopā radot dziesmu "My Love", kas tika iekļauta The-Dream albumā Love vs. Money. Kerijas divpadsmitais studijas albums Memoirs of an Imperfect Angel tika izdots 2009. gada 25. septembrī. Kritiķi albumu uzņēma labvēlīgi. Džons Bušs no Allmusic to nosauca par "Viņas interesantāko šīs desmitgades albumu", taču Džons Keramanika no The New York Times kritizēja Kerijas vokālo izpildījumu, nopeļot pārmērīgu maigā reģistra izmantojumu. Komerciāli albums debitēja ASV Billboard 200 topa trešajā vietā un kļuva par vismazāk pirkto albumu Kerijas karjerā. Albuma pirmais singls "Obsessed", kļuva par Kerijas četrdesmito dziesmu, kas iekļuvusi ASV Billboard Hot 100 topā. Dziesma debitēja vienpadsmitajā vietā, galu galā sasniedzot septīto vietu, un kļuva par Kerijas divdesmit septīto top desmit hitu ASV. Jau dažas stundas pēc dziesmas izdošanas, tika spekulēts, ka tā vērsta pret reperi Eminemu, kā atbilde viņa dziesmai "Bagpipes from Baghdad", kas uzbruka Kerijas vīram, Nikam Kenonam. Turpmākie albuma singli neguva komerciālus panākumus. Otrais singls, Foreigner dziesmas "I Want to Know What Love Is" ASV sasniedza sešdesmito pozīciju, savukārt trešais singls, "H.A.T.E.U." pat neiekļuva Billboard Hot 100. 2009. gada 31. decembrī Kerija uzsāka savu septīto koncerttūri, Angels Advocate Tour, kas apmeklēja ASV un Kanādu. Vēlāk tika apstiprināts, ka Kerija izdos divus remiksu albumus, kas balstītos uz Memoirs of an Imperfect Angel. Pirmais no tiem - Angels Advocate - ritmblūza remiksu albums, kurā lielākajai daļai albuma dziesmu pievienoti viesmākslinieku vokāli. Otrais - MC cs JS - deju remiksu albums. Abi albumi tika plānoti izdot 2010. gada martā. 2010. gada janvārī,"Up Out My Face", kopā ar Nikiju Mināžu un "Angels Cry", kopā ar Ne-Yo, tika izdoti kā "Angels Advocate" pirmie singli. Abu singlu komerciālās neveiksmes dēļ Kerijas menedžeris Kriss Laitlijs apstiprināja, ka abu albumu izdošana tikusi atcelta. Pēc remiksu albumu atcelšanas Kerija atgriezās ierakstu studijā, lai sāktu darbu pie sava otrā ziemassvētku albuma un arī pie sava trīspadsmitā studijas albuma. Ziemassvētku albuma izdošana bija ieplānota 2010. gada decembrī. Kopā ar Keriju projektā iesaistījās Džermeins Duprī, Braiens Maikls Kokks un Tedijs Railijs. Duprī paziņoja, ka singls no jaunā albuma tiks izdots pirms 2010. gada beigām. Džonta Ostins un Rendijs Džeksons arī iesaistījās projektā. 2020. gada septembrī tika publicēta kopdarbā ar Mišelu Andželu Deivisu tapusī Meraijas autobiogrāfija “The Meaning of Mariah Carey”. Kerija sāka mācīties profesionālu aktieru nodarbībās 1997. gadā, un jau nākamajā gadā viņa centās iegūt lomas. Viņas debija kā aktrisei bija filmā The Bachelor (1999) kopā ar Krisu O’Donelu un Renē Zelvēgeri, filmā viņa attēloja operdziedātāju. CNN viņas tēlojumu izsmēja, un apgalvoja, ka viņa ir dīva bez aktrises talanta, un vārdi ‘’viņa neprot tēlot’’ aprakstīja visu Kerijas izpildījumu. Kerijas pirmā galvenā loma bija filmā Glitter (2001), kurā viņa attēloja problēmu māktu mūziķi 80. gados, kura ielaužas mūzikas industrijā pēc iepazīšanās ar dīdžeju (Makss Bīslijs). Par spīti tam, ka Rodžers Elberts par viņas tēlojumu sacīja ‘’[Kerijas] tēlošanas amplitūdas no apzinīga flirta līdz patiesai sirsnībai’’, lielākā daļa kritiķu to izsmēja: : Halliwell's Film Guide to nosauca par ‘’banāls zvaigžņu braucamrīks, bez redzama tēlošanas talanta’’, un The Village Voice piebilda: ‘’Kad [Kerija] mēģina attēlot emocijas — vienalga kādas — izskatās, ka viņa ir pazaudējusi mašīnas atslēgas.’’ Glitter bija komerciāla izgāšanās, un Kerija ieguva Avenes Balvu par savu lomu. Viņa vēlāk sacīja par filmu ‘’sākuma pamatdoma bija ar labu saturu, bet vēlāk tā izvētās par tādu, kas kļuva piemērota desmitgadīgiem bērniem. Tā zaudēja visu saturu. [...] Es par to domāju visu laiku.’’ Kerija, Maira Sorvaino un Melora Valtersa kopīgi filmējās neatkarīgā kino filmā WiseGirls (2002) kā oficiantes noziedzniekiem piederošā restorānā, filmas pirmizrāde notika Sundance filmu festivālā, un tā uzreiz nokļuva uz ASV ekrāniem. Kritiķi slavēja Keriju par tās izpildījumu - The Hollywood Reporter paredzēja, ‘’Tās ļaunās piezīmes par Glitter tiks aizmirstas’’, un Rodžers Frīdmans, atsaucoties par viņu kā ‘’jaunās tūkstošgades Telma Ritere’’, sacīja, ‘’Viņas izrunātie teksti ir asi, un viņa pamanās iegūt pareizos smieklus’’. WiseGirls producents Entonijs Esposito nolīga Keriju tēlot filmā The Sweet Science (2006). Filmas stāsts bija par nezināmu sieviešu bokseri, kuru atklāj boksa menedžeris, bet filmas veidošana tā arī nesākās. Kerija bija viena no vairākiem mūziķiem, kas parādījās Deimona Deša neatkarīgi producētajās filmās Death of a Dynasty (2003) un State Property 2 (2005). Viņas televīzijas darbs tika ierobežots līdz 2002. gada janvārim, kad viņa piedalījās Alijas Makbīlas sērijā. Kerija ieguva arī samērā nesvarīgu lomu Adama Sendlera 2008. gada filmā You Don't Mess with the Zohan, spēlējot pati sevi. 2006. gadā Kerija pievienojās filmas Tenessee (2008) aktieru sastāvam, uzņemoties centīgas dziedātājas (kura aizbēg no sava kontrolējošā vīra un pievienojas diviem brāļiem, kuri ceļo, lai atrastu savu sen pazudušo tēvu) lomu. Kerija drīzumā parādīsies 1996. gada noveles Push ekranizācijā, kurā atveidos sociālo darbinieci. Pašlaik Kerija veido arī filmas adaptāciju, kas balstīta uz viņas ziemassvētku albumu Merry Christmas. Scenārija autors ir ‘’High School Musical’’ autors Pīters Barsokčini. Veidne:Cita web Shapiro, Marc. Mariah Carey (2001). pg. 145. UK: ECW Press, Canada. ISBN 1-55022-444-1. Lamb, Bill. "Mariah Carey- Comeback of the Year" Arhivēts 2007. gada 15. decembrī, Wayback Machine vietnē.. About.com. jūnijā 4, 2005. Apskatīts martā 12, 2008. Anderman, Joan. "Cary's On". The Boston Globe. februārī 5, 2006. Apskatīts martā 12, 2008. "Winners of the World Music Awards". World Music Awards. maijā 2000. Apskatīts novembrī 19, 2006 from the Wayback Machine; "Michael Jackson And Mariah Carey Named Best-Selling Artists Of Millennium At World Music Awards In Monaco" Arhivēts 2010. gada 17. jūnijā, Wayback Machine vietnē.. Jet. maijā 29, 2000. Apskatīts novembrī 19, 2006. Pietroluongo, Silvio. Mariah, Madonna Make Billboard Chart History Arhivēts 2008. gada 23. oktobrī, Wayback Machine vietnē.. Billboard. aprīlī 2, 2008. Apskatīts aprīlī 2, 2008 http://www.arogundade.com/mariah-parents-patricia-hickey-alfred-roy-carey-family-background-biography.html