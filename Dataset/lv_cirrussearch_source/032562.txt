Spišas pils (slovāku: Spišský hrad, ungāru: Szepesi vár) Slovākijas austrumos ir viens no lielākajiem pils kompleksiem Centrālajā Eiropā, tā platība ir 41 426 m2. Pils atrodas netālu no Spišske Podhradje pilsētas un Žehra ciema, Spišas reģionā. 1993. gada 4. decembrī Pils kompleksu iekļāva UNESCO Pasaules mantojuma sarakstā. Objekta aizsardzības zona sasniedz 1574,2 ha lielu platību. 2009. gadā UNESCO objektam tika pievienota tuvumā esošā viduslaiku pilsēta Levoča. Spišas pils UNESCO Pasaules mantojuma sarakstā iekļauta pēc kritērija iv. Spišas pils tika uzcelta 12. gadsimtā, iepriekš bijušās apmetnes vietā. Sākotnēji un līdz 1464. gadam tas bija Ungārijas karalistes politisks, administratīvs, ekonomisks un kultūras centrs, pēc tam pils piederēja dažādām aristokrātu ģimenēm un kopš 1945. gada Čehoslovākijas un vēlāk Slovākijas valstij. Sākotnējā romānikas stila pils ar nocietinājumiem un trīs jomu romānikas-gotikas stila bazilika tika uzceltas līdz 13. gadsimta pirmajai pusei. 14. gadsimtā tika uzcelta otra ārpusmūra apmetne, līdz ar ko pils platība dubultojās. 15. gadsimtā pils tika pilnībā pārbūvēta, nocietinājuma sienas tika paaugstinātas un izveidota trešā apmetne ārpus mūra. 1470. gadā tika uzbūvēta vēlīnās gotikas stila kapella. 16. un 17. gadsimtā pils tika pārbūvēta par tam laikam komfortablu ģimenes rezidenci. Pēdējie pils īpašnieki Csaky dzimta, pameta pili 18. gadsimta sākumā nepiemēroto dzīvošanas apstākļu dēļ un pārcēlās uz tuvumā jaunuzbūvēto pili Hodkovcē un Spišský Hrhov. 1780. gadā pils nodega. Uguns izcelšanās iemesli nav zināmi, bet pastāv vairākas versijas. Viena no tām, ka toreizējie īpašnieki Csaky dzimta aizdedzināja pili mērķtiecīgi, lai samazinātu nodokļu slogu (ēkām bez jumtiem nebija jāmaksā nodokļi). Citas versija, ka pilī iespēris zibens vai ugunsgrēku izraisījuši vietējie karavīri uzdzīves laikā. Pēc ugunsgrēka pils palika neapdzīvota un palēnām sabruka. Daļēji pils tika atjaunota 20.gs otrajā pusē, pils teritorijā notika plaši arheoloģiski pētījumi. Mūsdienās rekonstruētajās pils daļās izvietots Spišas muzejs. Spišas pils komplekss Muzeja ekspozīcija pilī Pils vidusdaļa Priekšpils paliekas Vikikrātuvē par šo tēmu ir pieejami multivides faili. Skatīt: Spišas pils. Brockhaus Enzyklopädie raksts (vāciski) UNESCO Pasaules mantojuma objekts Slovākijas mantojuma mājas lapa Spišas pils oficiālā mājas lapa