Miķelis Rēdlihs (dzimis 1984. gada 1. jūlijā Rīgā) ir profesionāls latviešu hokejists, spēlē malējā uzbrucēja pozīcijā, Latvijas hokeja izlases dalībnieks. Pašlaik (2023) pārstāv Latvijas čempionāta vienību Rīgas "Prizma". Karjeru uzsācis 1999. gadā Rīgas "Prizma" sastāvā. Tajā spēlēja līdz 2002. gadam, kad pārcēlās uz Ziemeļameriku. Tajā vienu sezonu pārstāvēja EJHL (Eastern Junior Hockey League) līgas klubus Ņujorkas "Apple Core" un Bostonas "Harbour Wolves". Pēc tam atgriezās Latvijā, kur nākamās divas sezonas spēlēja HK Rīga 2000 sastāvā, kļūstot par divkārtēju Latvijas čempionu, 2004.—2005. gada sezonā lielākoties spēlēja Baltkrievijas čempionātā. 2005.—2006. gada sezonā M. Rēdlihs pārstāvēja Zviedrijas Allsvenskan līgas klubu Ūmeo "Björklöven". Nākamās divas sezonas pavadīja Baltkrievijā — pirmo sezonu pārstāvot Minskas "Yunost" un otru Žlobinas "Metallurg". 2008. gadā parakstīja līgumu ar jaunizveidotās KHL līgas klubu Rīgas "Dinamo". Summējot kopā pirmās trīs KHL sezonas (no 2008.—2009. līdz 2010.—2011.) viņš bija visvairāk spēļu KHL aizvadījušais "Dinamo" spēlētājs. Veiksmīgi uzsāka 2011.—2012. gada sezonu, sezonas pirmajā pusē būdams visas līgas līderis rezultatīvajās piespēlēs. Viņš tika iebalsots 2012. gada KHL Zvaigžņu spēles sākumsastāvā, balsojumā saņemot visvairāk līdzjutēju balsu. 2012. gada maijā pārgāja uz Jaroslavļas "Lokomotiv". Jau sezonas ievadā pārtrūka Rēdliha pēc kārtas aizvadīto spēļu sērija — neizlaižot nevienu regulārās sezonas spēli kopš 2008.—09. gada sezonas, tā bija sasniegusi 243 spēles, kas tobrīd bija visas līgas rekords. 2020. gada rudenī tika atbrīvots no Rīgas "Dinamo" rindām. 2021. gada janvārī Rēdlihs pievienojās Rīgas "Olimp" un tās sastāvā kļuva par Latvijas čempionu. Rēdlihs tika atzīts par izslēgšanas kārtas vērtīgāko spēlētāju. Spēlējis gan Latvijas U-18, gan U-20 izlašu sastāvos. Divas reizes izcīnījis trešo vietu U-20 čempionāta B divīzijā. Pieaugušo izlases sastāvā debitējis 2003. gada 5. septembrī pret Kazahstānu. Tās sastāvā piedalījies septiņos Pasaules čempionātos (2005, 2006, 2007, 2008, 2009, 2010, 2011). 2009. gadā tika izcīnīta 7. vieta. Tāpat piedalījies divās ziemas olimpiskajās spēlēs (2006, 2010). Viņam ir trīs brāļi — Jēkabs, Krišjānis (abi ir hokejisti) un Kristaps, kurš ir žurnālists. Ir precējies (sievu sauc Līva) un ir divas meitas Justīne un Agate. Pirmās meitas vārdā ir nosaukta kafejnīca - La Rue Justine. «Latvijas izlase». Delfi.lv. Skatīts: 2011. gada 7. decembrī. «Miķelis Rēdlihs – populārākais KHL Zvaigžņu spēles līdzjutēju balsojumā». Delfi.lv. 2011. gada 5. decembrī. Arhivēts no oriģināla, laiks: 2012. gada 7. janvārī. Skatīts: 2011. gada 7. decembrī. «Miķelis Rēdlihs pārceļas uz "Lokomotiv"». Sportacentrs.com. 2012. gada 3. maijā. Skatīts: 2012. gada 3. maijā. "Miķelis Rēdlihs". "Sporta Avīze" pielikums "Hokejs" (Rīga: SIA "Mediju nams"): 139. lpp. 2011. gada septembris. "Latvijas hokeja izlases sastāvs". Sporta Avīze (Rīga: SIA "Mediju nams") 6 (731): 38. lpp. 2010. gada 9. februārī. ISSN 1691-0451. Juris Vaidakovs. «Brāļi Rēdlihi pirmo reizi spēlē kopā ar tēvu un ceturto brāli». Kasjauns.lv, 2009. gada 4. jūnijā. Skatīts: 2011. gada 7. decembrī. «Hokejists Rēdlihs kļuvis par miljonāra znotu». Vipi.lv. 2009. gada 10. jūlijā. Arhivēts no oriģināla, laiks: 2018. gada 9. janvārī. Skatīts: 2011. gada 7. decembrī. «Miķelis Rēdlihs kļuvis par meitiņas tēti». Mango.lv. 2010. gada 19. maijā. Skatīts: 2011. gada 7. decembrī. «Miķelis Rēdlihs atrāda mazo meitiņu». Mango.lv. 2010. gada 3. septembrī. Skatīts: 2011. gada 7. decembrī. Vikikrātuvē par šo tēmu ir pieejami multivides faili. Skatīt: Miķelis Rēdlihs. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski) KHL profils (angliski) Rīgas "Dinamo" profils Arhivēts 2010. gada 20. novembrī, Wayback Machine vietnē. Latvijas Hokeja federācijas profils