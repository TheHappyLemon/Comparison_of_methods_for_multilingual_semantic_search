Režē Čarouseks (ungāru: Charousek Rezső, arī Rudolfs Čarouseks (ungāru: Charousek Rudolf); 1873. gada 19. septembris Prāga — 1900. gada 18. aprīlis Budapešta) bija Ungārijas šahists. Šahu iemācījies spēlēt vienpadsmit gadu vecumā. Sākumā bijis pazīstams kā korepondencšahists. Ungāru meistaru korespondencšaha turnīrā (1895—1897) savācis 16 punktus no 18 iespējamajiem un kopā ar Gēzu Maroci dalījis 1.—2. vietu. 1897. gadā decembrī uzvarējis četru ungāru meistaru turnīrā, apsteidzot Maroci (savstarpējais viņu mačs beidzies neizšķirti — 2:2) un kļuvis par faktisko Ungārijas šaha čempionu. Starptautiskajā šaha turnīrā debitējis 1896. gadā Nirnbergā. Lai gan tajā ieņēmis tikai 12. vietu, tomēr pievērsis sev uzmanību uzvarot Kārli Valbrotu, Džozefu Blekbērnu, Davidu Janovski, Džeksonu Šovalteru, kā arī pēdējā kārtā pārspējot turnīra uzvarētāju un Pasaules šaha čempionu Emanuelu Laskeru. Arī nākamajos trīs savos šaha turnīros apstiprinājis vadošā ungāru šahista nosaukumu. 1896. gadā Budapeštā dalījis 1.—2. vietu ar Mihailu Čigorinu, apsteidzot Hariju Pilsberiju, Gēzu Maroci, Zīgbertu Tarrašu, Davidu Janovski, Kārli Šlehteru. 1897. gadā uzvarējis plašā starptautiskajā turnīrā Berlīnē, atkārtoti apsteidzot daudzus no sava laika vadošajiem šahistiem. 1898. gadā Ķelnē 11. Vācijas šaha savienības kongresā dalījis 2.—4. vietu ar Vilhelmu Konu un Mihailu Čigorinu (uzvarējis Eimoss Bērns). Pēc šiem panākumiem ticis minēts kā viens no iespējamiem pretendentiem uz maču par Pasaules šaha čempiona nosaukumu ar Emanuelu Laskeru, taču pāragri miris no plaušu tuberkulozes. Nuremberg (1896) Budapest (1896) Berlin (1897) 11th DSB Kongress, Cologne (1898) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)