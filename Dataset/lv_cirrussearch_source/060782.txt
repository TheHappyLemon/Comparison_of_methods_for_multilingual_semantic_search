DAX (Deutscher Aktienindex) ir viens no svarīgākajiem Vācijas fondu indeksiem. To aprēķina kā Vācijas 40 lielāko akciju uzņēmumu akciju cenu vidējo kapitalizācijas svērto rādītāju. DAX ir Lielbritānijas FTSE 100 un ASV Dova-Džonsa indeksu ekvivalents. DAX tika izveidots 1988. gada 1. jūlijā, tā sākotnējā vērtība bija 1000 punkti. Indeksu aprēķina uzņēmums Deutsche Börse AG. 2020. gada 24. novembrī Deutsche Börse paziņoja par indeksa sastāva paplašināšanu ar desmit papildus komponentiem, lai tas pilnīgāk atspoguļotu mūsdienu Vācijas ekonomikas struktūru. Paplašināšana notika 2021. gada 3. ceturksnī. Kopš 2016. gada janvāra indeksu aprēķina katras tirdzniecības dienas rītā pulksten 9.00 pēc Centrāleiropas laika. DAX aprēķināšanai izmanto akciju cenas elektroniskajā biržā XETRA. Aprēķinam, kas balstīts uz Etjena Laspeiresa formulu, izvēlēto biržā kotēto uzņēmumu akciju cenas tiek svērtas atbilstoši to tirgus kapitalizācijai. Tiek ņemtas vērā tikai brīvā apgrozībā esošas akcijas. Ja uzņēmuma kapitāls ir sadalīts vairāku tipu akcijās (piemēram, parastajās akcijās un priviliģētajās akcijās), tad izmanto akcijas ar lielāku likviditāti. Kopš 2021. gada septembra pastāv tikai viens pamatkritērijs iekļaušanai DAX — akciju sabiedrības tirgus kapitalizācija. Tiek ņemta vērā visu to akciju kopējā vērtība, kas atrodas brīvā apgrozībā, nevis pie stratēģiskiem investoriem. Citi iepriekšējie kritēriji, piemēram, šo vērtspapīru tirdzniecības aktivitāte, vairs netiek pielietoti. Tika ieviests vēl viens obligāts nosacījums: DAX 40 kandidātiem ir jāstrādā ar peļņu vismaz divu gadu garumā, kā arī regulāri jāiesniedz ne tikai gada un pusgada, bet arī ceturkšņa pārskati, kuriem ir veikts noteikta veida audits. Akcija var tikt izslēgta no indeksa starp rebalansēšanas datumiem, ja tās svars pārsniedz 10%, bet akcijas cenas 30 dienu vēsturiskais svārstīgums pārsniedz 250%. «Looking back on 30 years of DAX». dw.com. Skatīts: 2022. gada 21. marts. «DAX Stock Index». investopedia.com. Skatīts: 2022. gada 21. marts. «Pulse Online: DAX Index Grows to 40 Constituents – Looking at Impact on Market Cap and Liquidity». xetra.com. Skatīts: 2022. gada 21. marts. «DAX». memim.com. Arhivēts no oriģināla, laiks: 2022. gada 3. Februāris. Skatīts: 2022. gada 21. marts. «DAX Technical Analysis». comparebrokers.co. Skatīts: 2022. gada 21. marts. «DAX with 40 constituents and additional criteria». boerse-frankfurt.de. Skatīts: 2022. gada 21. marts. «New DAX index rules to strengthen qualification criteria, adopt international standards». qontigo.com. Skatīts: 2022. gada 21. marts.