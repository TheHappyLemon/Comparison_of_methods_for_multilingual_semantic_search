Džordžs Gosips (angļu: George Gossip; 1841. gada 6. decembris Ņujorka — 1907. gada 11. maijs Hempšīra) bija Lielbritānijas šahists. Piedzimis ASV, taču jau divu gadu vecumā pēc mātes nāves kopā ar tēvu pārcēlies uz Angliju. Bijis pazīstams kā daudzu šaha turnīru dalībnieks, kurš nevairījies doties tālākos ceļojumos. 1874. gadā izdevis 900 lappušu garu šaha atklātnēm veltītu grāmatu "Šaha spēlētāju rokasgrāmata" (angļu: The Chess-Players Manual), kura piedzīvojusi vairākus izdevumus un 1888. gadā izpelnījusies toreizējā Pasaules čempiona šahā Vilhelma Steinica augstu novērtējumu. Atsevišķos šaha turnīros guvis labus panākumus. Uzvarējis laikraksta Chess Players Chronicle korespondencšaha turnīrā (1873-1874), dalījis 5.-6. vietu Londonas turnīrā 1883. gadā (uzvarējis Kurts fon Bardelebens). 1887. gadā izcīnījis 3. vietu Austrālijas šaha čempionātā. 1895. gadā Monreālā nospēlējis neizšķirti maču ar Viljamu Poloku — 8½:8½ (+6, -6, =5). Tomēr bijis arī bēdīgi slavens ar virkni pēdējo vietu spēcīgos šaha turnīros: 5., (1889), 6., (1890) un 7. (1892) Lielbritānijas šaha federācijas kongresā, 6. Vācijas šaha federācijas čempionātā (1889) un Ņujorkas šaha turnīrā (1893). Tikai Ņujorkas 1889. gada šaha turnīrā viņam izdevies izvairīties no šāda rezultāta, finišējot 18. vietā 20 dalībnieku konkurencē. Aizgājis no dzīves Liphukas ciemā Hempšīras grāfistē Anglijas dienvidos. London (Vizayanagaram) (1883) Australian Championship (1887) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)