Hilarija Anna Svonka (angļu: Hilary Ann Swank; dzimusi 1974. gada 30. jūlijā) ir amerikāņu aktrise un producente. Divas reizes ieguvusi gan Amerikas Kinoakadēmijas balvu kā labākā aktrise galvenajā lomā, gan Zelta globusa balvu — par lomām filmās "Puiši neraud" (1999) un "Miljons dolāru mazulīte" (2004). 2007. gadā ieguvusi zvaigzni Holivudas Slavas alejā. Svonka piedzima 1974. gadā, Nebraskas galvaspilsētā Linkolnā. Kamēr vēl Hilarija bija pirmskolas vecumā, ģimene pārcēlās uz Belingemu Vašingtonas štatā un dzīvoja treileru parkā. Deviņu gadu vecumā nospēlēja savu pirmo lomu, pēc tam regulāri spēlēja vietējā teātrī. Hilarija nodarbojās gan ar peldēšanu (piedalījās junioru olimpiādē), gan ar vingrošanu (piedalījās Vašingtonas štata čempionātos). Kad Hilarijai bija 15 gadu, vecāki izšķīrās. Hilarija 1990. gadā kopā ar māti pārcēlās uz Losandželosu. Viņas dzīvoja savā mašīnā, līdz iekrāja naudu dzīvokļa īrei. Hilarija iestājās vidusskolā un uzsāka aktrises karjeru, sāka piedalīties TV seriālos. Viņas Holivudas filmu karjera sākās ar nelielu lomu filmā "Bafija pret vampīriem" (1992). Pirmo vadošu lomu notēloja filmā "Jaunā karatē zvaigzne" (1994). 1992. gadā Svonka satika aktieri Čedu Lovu, ar ko apprecējās 1997. gadā (šķīrušies 2006. gadā). Abi kopā tēloja filmā Quiet Days in Hollywood (1997). Šī un vēl dažas citas filmas nebija veiksmīgas. 1999. gadā Svonka guva ievērojamus panākumus ar lomu filmā "Puiši neraud" (1999). Par šo lomu viņa saņēma gan Amerikas Kinoakadēmijas balvu, gan Zelta globusa balvu. Vēlāk sekoja lomas tādas pazīstamas filmas kā "Gaišreģe" (2000), "Bezmiegs" (2002), Iron Jawed Angels (2004), Red Dust (2004). 2004. gadā Svonka filmējā galvenajā lomā Klinta Īstvuda filmā "Miljons dolāru mazulīte", par ko saņēma savu otro Amerikas Kinoakadēmijas balvu un otro Zelta globusa balvu. Vēl Svonka tēlojusi filmās "Pļauja" (2007), "P.S. Es tevi mīlu" (2007), "Brīvības rakstnieki" (2007), "Amēlija" (2009), "Notiesāšana" (2010), "Jaungada nakts" (2011), The Homesman (2014), You're Not You (2014). «Hilary Swank - Biography». tiscali.film & tv web site. «HILARY SWANK». Ringgold County IAGenWeb Project. Arhivēts no oriģināla, laiks: 2016. gada 4. martā. Skatīts: 2015. gada 19. oktobrī. Vikikrātuvē par šo tēmu ir pieejami multivides faili. Skatīt: Hilarija Svonka. IMDb profils (angliski) AllMovie profils (angliski) Box Office Mojo profils (angliski)