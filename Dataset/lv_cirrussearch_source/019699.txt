Kitija Laksa (dzimusi 1996. gada 21. maijā) ir latviešu basketboliste, spēlē vieglās uzbrucējas pozīcijā, Latvijas sieviešu basketbola izlases dalībniece. 2024. gadā pārstāv Turcijas klubu Stambulas "Fenerbahçe". 2020. gada WNBA draftā ar kopējo 11. numuru spēlētāju izvēlējās Sietlas "Storm", tādējādi viņa ir visaugstāk izvēlētā latviešu spēlētāja. Pirms tam spēlēja Dienvidfloridas Universitātes komandā "South Florida Bulls", NCAA basketbola čempionātā, kā arī vairākas sezonas aizvadījusi Rīgas TTT. Kitijas Laksas tēvs ir ilggadējais Latvijas izlases basketbolists, tagad treneris Jānis Laksa. Basketboliste un trenere ir arī mamma Elita, bet Kitijas brālis Mārtiņš Laksa ir basketbolists, tāpat pārstāv Latvijas izlasi. Karjeru sākusi "Kolibri" sporta skolā, tās sastāvā uzvarējusi vairākos jaunatnes turnīros. Kopš 2012.—2013. gada sezonas pārstāvēja LSBL klubu Rīgas TTT. TTT sastāvā 2012.—2013. gada sezonā kļuva par LSBL vicečempioni, 2015. gadā kļuva par LSBL čempioni. 2015. gadā pārcālās uz Dienvidfloridas Universitāti ASV, spēlējot NCAA turnīrā. Šeit K. Laksa kļuva par vienu no labākajām trīspunktu metienu izpildītājām NCAA turnīrā. Studentu basketbola karjera noslēdzās 2018. gada novembrī ar smagu traumu — ceļgala krustenisko saišu pārrāvumu, kas prasīja ilgstošu ārstēšanos un rehabilitāciju. Pēc studijām atgriezās Latvijā, nespēlējot piekto sezonu ausgstskolas komandā, bet 2019.—2020. gada sezonu aizvadot profesionālā basketbolā Rīgas TTT sastāvā. 2020. gada WNBA draftā K. Laksu izvēlējās viena no spēcīgākajām līgas komandām Sietlas "Storm" ar kopējo 11. numuru pirmajā kārtā. Tādējādi viņa kļuva par visu laiku visaugstāk draftēto latviešu basketbolisti (pirmo, kas draftēta pirmajā kārtā), kā arī vienu no visaugstāk draftētajām spēlētājām no Eiropas (tikai piecas spēlētājas no Eiropas tikušas izraudzītas ar augstāku numuru). 25. aprīlī spēlētāja noslēdza līgumu ar "Storm", bet maija vidū viņa no komandas tika atbrīvota. Līdz 2021. gada sākumam K. Laksa turpināja spēlēt Latvijas labākajā basketbola klubā TTT, kad pievienojās Turcijas klubam Kayseri Basketbol. 2021. gada vasarā noslēdza līgumu ar Itālijas klubu Famila Basket Schio, ko trenē bijušais Latvijas izlases galvenais treneros Jorgs Dikeulaks no Grieķijas. 2022. gada martā kluba sastāvā K. Laksa kļuva par Itālijas kausa ieguvēju, finālspēlē gūstot 26 punktus un saņemot turnīra labākās spēlētājas balvu. 2022. gada vasarā K. Laksa pievienojās Eirolīgas klubam Boloņas "Virtus", noslēdzot līgumu līdz 2024. gadam. Februārī atzīta par Eirolīgas mēneša labāko spēlētāju, bet drīz pēc tam tika paziņots, ka spēlētāja noslēgusi līgumu ar WNBA komandu Dalasas "Wings", kuru pārtāvēs vasarā. Maijā WNBA komanda "Wings" paziņoja, ka aptur līgumu ar K. Laksu, taču patur tiesības uz spēlētāju nākotnē šajā līgā, līdz ar to spēlētāja paliks Eiropā un varēs laikā pievienoties izlasei, gatavojoties Eiropas čempiopnātam. Itālijas čempionātā Boloņas "Virtus" ar K. Laksu sastāvā ieguva otro vietu, kausa izcīņā sasniedza pusfinālu, bet Eirolīgā startēja nesekmīgi, neiekļūstot izslēgšanas spēlēs. Pēc vienas sezonas "Virtus" sastāvā 2023. gada augustā K. Laksa pievienojās vienam no labākajiem Eirolīgas klubiem no Turcijas Stambulas "Fenerbahçe", ar kuru jau sezonas sākumā izcīnīja FIBA Superkausu. K. Laksa 2013. gadā debitēja Latvijas izlases sastāvā nepilnu 17 gadu vecumā. Viņa tika iekļauta izlases sastāvā startam 2013. gada Eiropas čempionātā Francijā, kur kļuva par visa turnīra jaunāko spēlētāju, kas izgājusi laukumā. Valstsvienība turnīru noslēdza pieticīgajā 15. vietā. Spēlēja Latvijas izlases sastāvā 2018. gada Pasaules kausa turnīrā, kurā Latvijai nācās samierināties ar 13. vietu. Latvijas čempione: 2015, 2020 Elita un Jānis Laksas: "Kitijai bija vēl viens dzinulis, kas dzina uz priekšu" sportacentrs.com itija Laksa izraudzīta sieviešu NBA drafta pirmajā kārtā Arhivēts 2020. gada 24. novembrī, Wayback Machine vietnē. LSM sportacentrs.com. «Fantastiskā Laksa samet 26 punktus un izcīna Itālijas kausu». «Kitija Laksa atzīta par Eirolīgas vērtīgāko spēlētāju februārī». Sportacentrs.com (latviešu). 2023-02-28. Skatīts: 2023-02-28. «Kitija Laksa paraksta treniņnometnes līgumu ar Dalasas "Wings"». Sportacentrs.com (latviešu). 2023-02-28. Skatīts: 2023-02-28. «Wings aptur līgumu ar Kitiju Laksu, patur tiesības uz spēlētāju». Sportacentrs.com (latviešu). 2023-05-11. Skatīts: 2023-05-11. Laksa pievienojas Eirolīgas grandam Stambulas "Fenerbahce" sportacentrs.com «Kitija Laksa kopā ar “Fenerbahce” sagrauj ASVEL un izcīna FIBA Superkausu». tv3.lv (latviešu). Skatīts: 2023-10-02. «Kitija Laksa - jaunākā spēļu dalībniece Eiropas čempionātā». Sportacentrs.com. Skatīts: 2013. gada 25. jūnijā. Basketball Reference WNBA spēlētājas profils (angliski) Eurobasket spēlētāja(-s) profils (angliski) FIBA ARCHIVE profils (angliski)