Harman International Industries, Inc. ir ASV uzņēmums, kas nodarbojas ar audiosistēmu, automašīnu palīgsistēmu un citu informācijas tehnoloģiju un inženiertehnisku risinājumu izstrādi, ražošanu un pārdošanu. Dibināts 1980. gadā. Galvenais birojs atrodas Stemfordā, Konektikutā. Tā mātes uzņēmums ir Samsung Electronics. Harman bizness ir iedalīts četrās grupās: Connected Car — risinājumi automašīnām — informatīvi izklaidējošie risinājumi (navigācija, mulimediji, viedās lietotnes ierīču integrācijai, automašīnu maķoņpakalpojumi u.c.), telemātika, vadīšanas drošības risinājumi (dažādu skatu kameras un to attēlu virtuālās realitātes modelēšana), drošība pret ielaušanos. Lifestyle Audio — audioiekārtas automašīnām un mājai, mājas un portatīvi skaļruņi, austiņas, mājas vairāktelpu audiosistēmas, uztvērēji, atskaņotāji Professional Solutions — skaņas un gaismojuma sistēmas uzņēmumiem un izklaidei Connected Services — informācijas tehnoloģiju un inženiertehniski risinājumi lietu internetam, datu analīzei un citam pielietojumam. 1953. gadā inženieri Sidnijs Hermens (Sidney Harman) un Bernards Kerdons (Bernard Kardon) dibināja uzņēmumu Harman Kardon, lai ražotu augtas kvalitātes (Hi-Fi) audioaparatūru. 1956. gadā Kerdons savas uzņēmuma kapitāldaļas pārdeva Hermenam. Uzņēmums nosaukums tika mainīts uz Harman International, bet uztvērējus, tūnerus un pastiprinātājus turpināja pārdot ar Harman Kardon zīmolu. 1970. gadu vidū Harman Kardon bija viens no vadošajiem stereo aparatūras ražotājiem ASV. Uzņēmums viens no pirmajiem sāka pārdot audioaparatūru atsevišķās komponentēs. Ja līdz tam stereo sistēmas tika integrētas vienā iekārtā, tad Harman Kardon pārdeva atsevišķi uztvērējus, skaļruņu sistēmas, pastiprinātājus un citas daļas, lai pircēji paši varētu sakombinēt sev vēlamo audio sistēmu. 1976. gadā Hermens tika uzaicināts Kārtera administrācijā kā Komercdepartamenta apakšsekretārs. Lai novērstu interešu konfliktu, viņš uzņēmumu pārdeva pārtikas ražotājam Beatrice Foods par 100 miljoniem USD. Jaunā vadība atkāpās no Hi-Fi biznesa, pārdeva vairākas Harman International nodaļas, tai skaitā sākotnējo Harman Kardon nodaļu Japānas uzņēmumam Shin Shirasuna. Pēc tam, kad 1980. gadā Hermens atstāja valdību, viņš nodibināja jaunu uzņēmumu Harman International Industries un sāka pārpirkt pārdoto biznesu. 1980. gadā par 55 miljoniem USD no Beatrice Foods nopirkts Harman International. 1985. gadā Hermenam no Hitachi izdevās atpirkt uztvērēju nodaļu. Uzņēmumam ātri izdevās palielināt pārdošanas apjomus. 1986. gadā Harman International Industries akcijas sāka kotēt Ņujorkas fondu biržā. Šādi iegūtās finanses tika ieguldītas uzņēmumu pirkšanā. 1988. gadā tika iegādāts Apvienotās Karalistes profesionālo mikseru paneļu ražotājs Soundcraft. Nopirkts digitālās elektronikas ražotājs DOD Electronics Corp.. 1990. gados nopirkti tādi automašīnu audiosistēmu zīmoli kā JBL, Infinity un Epicure, kā arī profesionālo audiosistēmu zīmoli JBL Professional, UREI, Soundcraft, Allen & Heath, Studer, DOD, Lexicon, AKG, BSS, Orban, DBX, Quested un Turbosound. 1995. gadā Harman sāka aktīvi darboties automašīnu elektronikas biznesā, nopērkot Vācijas Becker GmbH par aptuveni 60 miljoniem USD. 1997. gadā nopirkts Somijas uzņēmuma Nokia viss audioelektronikas un skaļruņu bizness (Vācijā, Ungārijā un Zviedrijā). Autoelektronikas nodaļa strauji auga, līdz 2000. gadu vidū tā kļuva par Harman pelnošāko nozari. 2016. gada 14. novembrī paziņots, ka Dienvidkorejas uzņēmums Samsung Electronics iegādāsies Harman International Industries, par tā akcijām samaksājot aptuveni 8 miljardus ASV dolāru. Darījums pēc akcionāru un konkurences uzraudzības institūciju apstiprināšanas pabeigts 2017. gada 10. martā. Harman International Industries answers.com Nokia announces an agreement to sell its audio electronics business Arhivēts 2013. gada 18. maijā, Wayback Machine vietnē. Nokia Samsung Electronics to Acquire HARMAN, Accelerating Growth in Automotive and Connected Technologies Samsung, November 14, 2016 Harman vietne