Bernardo Belloto (itāļu: Bernardo Bellotto, dzimis 1720. gada 30. janvārī, miris 1780. gada 17. oktobrī) bija Venēcijas izcelsmes vedutu jeb pilsētu ainavu gleznotājs. Pazīstams ar gleznām, kurās attēlojis Drēzdeni, Vīni, Turīnu un Varšavu. Kanaleto māsasdēls un skolnieks. Dažkārt izmantoja Kanaleto vārdu, tāpēc Vācijā un Polijā bieži pazīstams ar šo vārdu. Dzimis Venēcijā, mācījās pie sava tēvoča. 1742. gadā devās uz Romu, vēlāk klejoja pa Ziemeļitāliju, gleznodams pilsētu ainavas. No 1747. līdz 1758. gadam pēc Žečpospolitas karaļa un Saksijas kūrfirsta Augusta III ielūguma dzīvoja Drēzdenē, radīdams Drēzdenes ainavas. Vēlāk strādāja Vīnē, Marijas Terēzes galmā, Minhenē, vēlāk atkal Drēzdenē. Pēc Augusta III nāves devās uz Sanktpēterburgu, tomēr Varšavā pieņēma karaļa Staņislava Poņatovska piedāvājumu kļūt par galma gleznotāju. Radīja daudzas Varšavas ainavas. Miris Varšavā. Tā kā Belloto daudz gleznoja Drēzdeni un Varšavu, kuras ārkārtīgi cieta Otrā pasaules kara laikā, Belloto gleznas ļoti palīdzēja šo pilsētu vēsturisko centru pēckara atjaunošanā. Vikikrātuvē par šo tēmu ir pieejami multivides faili. Skatīt: Bernardo Belloto. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) Bernardo Belloto artcyclopedia (angliski) Bernardo Belloto darbi museumsyndicate Arhivēts 2014. gada 19. aprīlī, Wayback Machine vietnē. (angliski)