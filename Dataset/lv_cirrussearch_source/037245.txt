Šis raksts ir par ASV prezidentu. Par ekonomistu skatīt rakstu Džeimss Bjūkenens (ekonomists). Džeimss Bjūkenens, juniors (angļu: James Buchanan, Jr., izrunā: [bjuːˈkænən]; dzimis 1791. gada 23. aprīlī, miris 1868. gada 1. jūnijā) bija Amerikas Savienoto Valstu jurists un politiķis, no 1857. līdz 1861. gadam bija piecpadsmitais ASV prezidents. Viņš pārstāvēja Demokrātisko partiju. No 1845. līdz 1849. gadam bija ASV valsts sekretārs. Lai gan spējīgs diplomāts un ASV federālās vienotības atbalstītājs, viņš nespēja novērst Amerikas pilsoņu karu starp verdzības piekritējiem un pretiniekiem. Džeimss Bjūkenens bija vienīgais ASV prezidents, kas nekad nav bijis precējies. Dzimis 1791. gada 23. aprīlī skotu prezbiterāņu Džeimsa Bjūkenena un viņa sievas Elizabetes Spīras ģimenē. Viņa vecāki 1783. gadā pārcēlās uz dzīvi Amerikas Savienotajās Valstīs no Īrijas ziemeļiem. 1809. gadā absolvēja Dikinsona koledžu un sāka mācīties jurisprudenci Lenčesterā, Pensilvānijas štatā. 1812. gadā izveidoja veiksmīgu juristu praksi. Viņa oratora prasmes, kas tika iegūtas mācoties jurisprudenci, vēlāk ļāva veiksmīgi iesaistīties politikā. Bija ASV Pārstāvju palātas loceklis (1821–1831). No 1831. līdz 1833. gadam bija ASV vēstnieks Krievijā. No 1834. līdz 1845. gadam Džeimss Bjūkenens bija ASV senators, pārstāvot Pensilvānijas štatu. ASV vēstnieks Apvienotajā Karalistē (1853–1856). 1856. gadā Bjūkenenu ievēlēja par ASV prezidentu no Demokrātu partijas. Viņš centās saglabāt mieru starp ziemeļu un dienvidu štatiem, taču viņa centieni vēl vairāk sašķēla abas puses. Kad dienvidu štati pasludināja atdalīšanos, Bjūkenens pasludināja, ka tā nelikumīga, taču arī mēģinājumu apturēt atdalīšanos ar militāriem līdzekļiem viņš uzskatīja par nelikumīgu. Bjūkenans nespēja pārvaldīt krīzi pirms Amerikas pilsoņu kara, vēsturnieki viņu uzskata par vienu no sliktākajiem ASV prezidentiem. 1819. gadā viņš saderinājās ar Annu Kolmenu, bet saderināšanos atcēla. Drīz pēc tam Kolmena nomira, iespējams, veica pašnāvību. Tiek pieļauts, ka Džeimss Bjūkenens bija homoseksuāls. Kad Džeimss Bjūkenens kļuva par ASV prezidentu, viņš savai māsasmeitai Herrietai Leinai uzticēja pirmās lēdijas pienākumus. «James Buchanan» (angļu). Encyclopedia Britannica. Skatīts: 2021. gada 29. jūnijā. «Vienīgais neprecētais». delfi.lv. 2012. gada 6. novembris. Skatīts: 2021. gada 29. jūnijā. Vikikrātuvē par šo tēmu ir pieejami multivides faili. Skatīt: Džeimss Bjūkenens. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski)