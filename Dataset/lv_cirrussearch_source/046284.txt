Jauno dziedātāju konkurss „Jūrmala” bija starptautisks popmūzikas dziesmu konkurss, kas no 1986. līdz 1993. gadam noritēja Jūrmalā. Uzvarētājam tika pasniegta galvenā balva (Grand Prix), un tālāk sekoja 1., 2 un 3. vieta, visi finālisti tika pasludināti par konkursa diplomandiem. Līdz 1989. gadam sākumā sacensībā dziedātājiem bija jāizpilda kāda jauna dziesma un padomju šlāgeris, pirmās kārtas labākie iekļuva finālā, kurā bija jāizpilda oriģināldziesma. Tika pasniegtas arī dažādas citas balvas – no Latvijas laikrakstiem "Padomju Jaunatne" un "Jūrmala", no komjaunatnes CK un PSRS radio un televīzijas komitejas. PSRS Centrālās televīzijas (krievu: ЦТ СССР) skatītāji varēja balsot par savu simpātiju, arī konkursu vērojošie žurnālisti pasniedza savu specbalvu. Pirmais konkurss pēc Raimonda Paula ierosmes notika 1986. gada 25. — 30. jūnijā Dzintaru koncertzālē, tajā sacentās 12 dziedātāji no Padomju Savienības republikām. Tā sākotnējais nosaukums bija Vissavienības jauno izpildītāju konkurss (krievu: Всесою́зный телевизио́нный ко́нкурс молоды́х исполни́телей сове́тской эстра́дной пе́сни "Юрмала"), PSRS Centrālā televīzija gādāja par pasākuma tehnisko pusi, bet muzikālo pusi nodrošināja Latvijas radio un TV estrādes un vieglās mūzikas orķestris un Rīgas džeza kluba vokālais ansamblis. Latvijas estrādes mākslu pārstāvēja Santa Čaikovska (Zapacka), grupas "Tip Top" solists Einārs Vītols un ansambļa "Remix" solists Rodrigo Fomins, kurš ieguva konkursa galveno balvu (Grand Prix). Santa Čaikovska ieguva žurnālistu specbalvu. 1987. gadā Latviju pārstāvēja divi grupas "Turaidas Roze" solisti Olga Rajecka un Uģis Roze, kura dziedātā Imanta Kalniņa dziesma "Muzikants" tika atzīta par labāko konkursa oriģināldziesmu. 1988. gadā Latviju pārstāvēja Zigfrīds Muktupāvels, kurš palika 2. vietā. Konkursā "Jūrmala’89" no Latvijas piedalījās Ivo Fomins, kurš izcīnīja 3. vietu un ieguva skatītāju simpātiju balvu. Sākoties PSRS sabrukumam, 1990. gadā konkursa norisi pārcēla uz Jaltu, dodot konkursam nosaukumu "Jūrmala – Jalta ’90". No Latvijas tajā piedalījās Andris Riekstiņš (Smetanko) un Māris Repšs, kas ieguva 7. vietu. Arī 1991. gadā konkurss notika Jaltā (Ялта-91). 1992. gadā notika paralēli dziesmu konkursi Jaltā (Ялта-92) un Jūrmalā, kur Lielupes tenisa centrā tika sarīkots starptautisks dziedātāju konkurss. No 21. līdz 25. jūlijam par galveno balvu – 10 000 ASV dolāru – cīnījās dalībnieki no Vācijas, Itālijas, Beļģijas, Austrijas, Zviedrijas un arī vairākām bijušajām PSRS republikām. Par uzvarētāju kļuva Arina no Lietuvas, bet Latvijas dziedātājs Māris Vītols ierindojās 2. vietā. Pēdējais konkurss notika Lielupē no 1993. gada 22. līdz 25. jūlijam. Krieviju konkursā pārstāvēja seši, bet Latviju četri dziedoņi (Ēriks Budēvics, Arnis Mednis, Alex un Frenks Ednaks), pa vienam konkursantam bija no Lielbritānijas, Polijas, Īrijas, Bulgārijas, Brazīlijas, Lietuvas un Ukrainas. Galveno balvu ieguva Arnis Mednis. 2002. gadā jauno dziedātāju televīzijas konkursa tradīciju pārņēma starptautisks popmūzikas dziesmu konkurss Jaunais vilnis. Pirms 30 gadiem dzimis jauno solistu konkurss Jūrmala! Daiga Mazvērsīte lr2.lsm.lv 2016. gada 1. augustā Jaunais Vilnis