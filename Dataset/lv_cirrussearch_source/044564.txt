Regīna Gerlecka (poļu: Regina Gerlecka; 1913. gada 2. marts — 1983. gada 12. marts Ļubļina) bija Polijas šahiste, 1935. gada Pasaules čempionāta šahā sievietēm sudraba laureāte, divkārtējā Polijas sieviešu šaha čempione. Pazīstama arī kā dzejniece un literatūrzinātniece. Piedzimusi Polijas ciemā Nesekovkā (poļu: Niesiekówka). 1932. gadā beigusi vidusskolu Inovroclavā, no 1932. līdz 1936. gadam studējusi poļu filoloģiju Varšavas universitātē, kur aizstāvējusi maģistra grādu ar darbu "1905. gads poļu literatūrā". 1934. gadā publicējusi savu pirmo dzejoļu krājumu "Sentimentāls cilvēks". No 1937. līdz 1939. gadam strādājusi par skolotāju Varšavas ģimnāzijās. Pēc Otrā pasaules kara strādājusi par skolotāju Silēzijā, bet no 1949. līdz 1952. gadam darbojusies Lodzas skolu izglītības padomē. 1952. gadā kļuvusi par profesora vietnieku Lodzas universitātē, kā arī publicējusi pētījumu par padomju literatūras vēsturi. No 1954. gada vadījusi XX gadsimta poļu literatūras katedru un tikusi uzskatīta par vienu no padomju stila piekritējiem zinātniskos pētījumos. Pēc 1956. gada tikusi kritizēta par formālas izglītības trūkumu sakarā ar tikai maģistra grādu un politiski motivētu izvirzīšanos Lodzas universitātē. 1958. gadā pārcēlusies uz Marijas Sklodovskas-Kirī universitāti Ļubļinā, kurā sākumā strādājusi par profesora vietnieci, bet vēlāk par vecāko pasniedzēju. 1958. gadā aizstāvējusi savu kandidāta disertāciju par poļu rakstnieka Vladislava Orkana (poļu: Władysław Orkan, 1875-1930) daiļradi. 1969. gadā kļuvusi par docenti, bet no 1973. gada līdz aiziešanai pensijā vadījusi poļu literatūras katedru Marijas Sklodovskas-Kirī universitātē. 1930. gados bijusi viena no spēcīgākajām Polijas šahistēm. 1935. un 1937. gadā uzvarējusi Polijas sieviešu šaha čempionātos. Tāpat divas reizes uzvarējusi Varšavas pilsētas sieviešu šaha čempionātos (1935, 1939 - kopā ar Ružu Hermani). Divas reizes piedalījusies Pasaules čempionātos šahā sievietēm. 1935. gada Pasaules čempionāta šahā sievietēm Varšavā izcīnījusi 2. vietu, bet 1937. gada Pasaules čempionāta šahā sievietēm Stokholmā dalījusi 10.—16. vietu (abos čempionātos uzvarēja Vera Menčika). 1936. gadā starptautiskajā sieviešu šaha turnīrā Austrijas pilsētā Zemmeringā dalījusi 5.-7. vietu. Pēc Otrā pasaules kara vairs nav spējusi atkārtot savus pirmskara turnīru panākumus. 1949. gadā piedalījusies pirmajā pēckara Polijas sieviešu šaha čempionātā, kurā trīs dalībnieču konkurencē ieņēmusi trešo vietu. Pēc šīs neveiksmes pārtraukusi savu šahistes karjeru. «1927-39 Title Tournaments : World Chess Championship (women)». www.mark-weeks.com. Šahista profils chessgames.com mājaslapā (angliski)