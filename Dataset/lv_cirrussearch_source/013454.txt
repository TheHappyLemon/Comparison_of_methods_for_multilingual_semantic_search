Rāvējslēdzējs ir stiprinājums, ko izmanto divu drēbes gabalu savienošanai. Tos plaši pielieto apģērbu, apavu, somu, kempinga mantu (guļammaisu un telšu) ražošanā. Rāvējslēdzēju 1917. gadā pilnveidoja zviedru izcelsmes amerikāņu inženieris Gideons Sundbeks, balstoties uz agrāk izmantotām mazāk efektīvām metodēm. Rāvējslēdzēja pamatā ir divas zobu rindas, kuras ar mehānisma palīdzību pamīšā kārtībā tiek savienotas, veidojot vienu aizslēgtu rindu. Tas ir veidots, lai viegli un ātri ļautu atvērt un aizvērt abas drēbes daļas, un tā dizains nodrošina ilglaicīgu kalpošanu. Mūsdienās rāvējslēdzēji tiek ražoti gan no metāla, gan plastmasas, un ir pieejami arī ūdensizturīgi un arī gaisu necaurlaidīgi rāvējslēdzēji.