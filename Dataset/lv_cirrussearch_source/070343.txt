Guanči (spāņu: Guanche) jeb Kanāriju salu aborigēni ir mūsdienās izzudušie Kanāriju salu pamatiedzīvotāji, kas runāja guanču valodā. Šaurākā nozīmē guanči ir tikai Tenerifes pamatiedzīvotāji (nosaukuma izcelsme Guan — cilvēks un Achinet — Tenerife). Pārējo Kanāriju salu iedzīvotājiem ir savi vēsturiskie nosaukumi, un to kultūras tradīcijas ievērojami atšķīrās. Līdz 15. gadsimtam starp Kanāriju salām nebija ciešu attiecību; katra sala dzīvoja atsevišķi, un to iedzīvotāji runāja radniecīgās, lai arī ne identiskās valodās, kuras, visticamāk, bija tuvas netālajā Āfrikā sastopamajām berberu valodām. Guanči minēti feniķiešu, grieķu un romiešu rakstiskajos avotos. Salu pirmiedzīvotāji cieta no nemitīgiem arābu iebrukumiem. Laikā, kad spāņi (kastīlieši) iekarojas Kanāriju salas (1402—1496) guanči pretojās iekarotājiem. Turpmākajos gados lielākā daļa guanču tika iznīcināti vai pārdoti verdzībā. Atlikušie guanči sajaucās ar spāņiem, pievēršoties kristietībai un zaudējot savu dzimto valodu.