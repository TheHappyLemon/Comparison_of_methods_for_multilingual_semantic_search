Alkāni ir piesātināto ogļūdeņražu veids. Piesātinātie ogļūdeņraži ir ogļūdeņraži, kam visi oglekļa atomi ir sp3 hibridizācijā, tas ir, tajos nav nepiesātināto saišu, un tāpēc tie neiesaistās pievienošanas reakcijās. Piesātinātos ogļūdeņražus iedala alkānos un cikloalkānos. Cikloalkānu īpašības (izņemot atsevišķus mazmolekulārus savienojumus) būtiski neatšķiras no atbilstošo alkānu īpašībām, tāpēc bieži vien ar jēdzienu piesātinātie ogļūdeņraži saprot tieši alkānus. Alifātiskie (taisnas virknes) ogļūdeņraži ir ķīmiski visai stabili un reaģē visai smagos apstākļos (paaugstinātā temperatūrā (nitrēšana, it īpaši oksidēšana)). Šos savienojumus var halogenēt, apstarojot ar ultravioleto radiāciju. Cikloalkāni ar lieliem (un nesaspriegtiem) cikliem arī ir stabili. Cikloaklāni ar maziem un saspriegtiem cikliem (ciklopropāns, ciklobutāns) ir ķīmiski aktīvāki. Degviela, kas satur tikai piesātinātos ogļūdeņražus, labāk glabājas (mazāk bojājas uzglabāšanas laikā). Alkānu vispārīgā ķīmiskā formula ir CnH2n+2. Sākot ar n = 4, alkāniem ir iespējami izomēri. Līdz n = 4 alkāni ir gāzes, tālāk ir šķidrumi un cietas vielas. Cikloalkānu vispārīgā formula ir CnH2n. Metāns (dabasgāzes galvenā sastāvdaļa) — CH4 Etāns — C2H6 Propāns — C3H8 Butāns — C4H10 Pentāns — C5H12 Heksāns (nepolārs šķīdinātājs) — C6H14 Heptāns — C7H16 Oktāns — C8H18 Nonāns — C9H20 Dekāns — C10H22 Ciklopropāns (vispārējās anestēzijas līdzeklis) — C3H6 Vikikrātuvē par šo tēmu ir pieejami multivides faili. Skatīt: Alkāni. Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski)