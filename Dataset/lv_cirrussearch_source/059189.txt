Tahkunas bāka (igauņu: Tahkuna tuletorn) atrodas uz Hījumā salas Baltijas jūrā. Sala pieder Igaunijai. Bāka atrodas salas ziemeļdaļā uz Tahkunas pussalas. Tā ir Igaunijā augstākā čuguna bāka. Bāku 1873. gadā Parīzē uzbūvēja angļu inženieris Gordons. Tā tika pa daļām pārvesta uz Hījumā salu un uz vietas samontēta. Bākas konstrukcijā tika izmantota tiem laikiem jauna tehnoloģija. Čuguna plāksnēm, no kurām veidots tornis, bija speciāli veidotas rievas, lai nepieļautu ūdens iekļūšanu tornī. Bāka sāka darboties 1875. gadā. 1899. gadā bākai tika veikts kapitālais remonts. 1910. gadā tika ievilkts telefons. Otrā pasaules kara laikā bāka stipri cieta, bet tūlīt pēc kara tika atjaunota. 1961. gadā bāka tika aprīkota ar automātisku dīzeļelektrostaciju. Bākas augstums ir 43 m. Bāku veido apaļš, konisks čuguna tornis ar galeriju un laternu. Tornis ir baltā krāsā, laterna sarkanā. Gaismas elements atrodas 43 m virs jūras līmeņa. Gaisma balta (3 s deg, 3 s pārtraukums, 3 s deg, 6 s pārtraukums). Gaismas signāls redzams 12 jūras jūdžu attālumā. Bāka darbojas visu gadu diennakts tumšajā laikā. Estonian Maritime Navigation Vikikrātuvē par šo tēmu ir pieejami multivides faili. Skatīt: Tahkunas bāka.