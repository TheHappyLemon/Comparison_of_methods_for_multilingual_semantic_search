Simeons Sakskoburgotskis (bulgāru: Симеон Сакскобургготски; dzimis 1937. gada 16. jūnijā) ir Bulgārijas politiķis, pēdējais Bulgārijas cars Simeons II (Симеон Втори) no Saksijas Koburgas un Gotas dzimtas, Bulgārijas premjerministrs (2001—2005). Kā cars formāli valdīja Bulgārijā no 1943. līdz 1946. gadam. Mazgadības dēļ cara pienākumus veica reģenti. 1946. gadā, pēc tam, kad referenduma rezultātā Bulgārijā tika ieviesta republika, devās emigrācijā uz Madridi. Atgriezās Bulgārijā 1996. gadā un nodibināja partiju Stabilitātes un progresa nacionālā kustība (Национално движение за стабилност и възход). Partija 2001. gada vēlēšanās ieguva 42,7% vēlētāju balsu un 120 (no 240) deputātu vietām parlamentā, bet Simeons Sakskoburgotskis kļuva par valdības vadītāju. Sakskoburgotska valdības laikā Bulgārija iestājās NATO. Bija Bulgārijas premjerministrs līdz 2005. gadam, kad Simeona vadītā partija vēlēšanās ieguva otro vietu un kļuva par parlamenta pozīcijas minoritāru locekli. Simeons Sakskoburgotskis ir viens no diviem vēsturē zināmajiem monarhiem (otrs ir Norodoms Seihanūks), kuri pēc monarhijas likvidēšanas spējuši kļūt par valsts vadītājiem demokrātiskās vēlēšanās. Vikikrātuvē par šo tēmu ir pieejami multivides faili. Skatīt: Simeons Sakskoburgotskis. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)