Mārtiņš Dzierkals (dzimis 1997. gada 4. aprīlī) ir latviešu hokejists, uzbrucējs. Pašlaik (2023) Dzierkals spēlē Zviedrijas hokeja līgas vienībā Šellefteo AIK. Karjeru uzsācis SK Sāga 18 sastāvā. Tās rindās 2012.—13. gada sezonā kļuva par Latvijas U-18 čempionāta rezultatīvāko spēlētāju. Nākamajā sezonā komandas rindās spēlēja jau Latvijas U-20 līgā. 2014.—15. gada sezonu uzsāka Latvijas hokeja līgas kluba Ogre/Sāga 18 sastāvā, taču vien pēc sešām aizvadītām spēlēm pievienojās MHL vienībai HK Rīga. Komandā hokejists iejutās sekmīgi, sezonu noslēdzot ar 28 rezultativitātes punktiem 32 spēlēs. Pēc sezonas noslēguma Dzierkalu 2015. gada NHL draftā izvēlējās Toronto "Maple Leafs". Rudenī hokejists piedalījās arī komandas treniņnometnē, taču tad pievienojās QMJHL klubam Rouyn-Noranda Huskies. Savā debijas spēlē Dzierkals atzīmējās ar vārtiem un rezultatīvu piespēli, bet sezonu noslēdz ar 67 rezultativitātes punktiem 59 aizvadītās spēlēs. Kopā ar "Huskies" Dzierkals kļuva par līgas čempionu. 2017. gada vasarā Dzierkals noslēdza viena gada līgumu ar AHL vienību Toronto "Marlies", taču sezonas gaitā tās sastāvā aizvadīja tikai četras spēlēs, lielāko daļu sezonas pavadot ECHL. 2018. gada augustā noslēdza viena gada līgumu ar Rīgas "Dinamo". Sezonas gaitā atzīmējās ar 13 punktiem 42 spēlēs, tika nominēts KHL labākā debitanta balvai. Nākamo sezonu aizvadīja SM līgas vienībā Mikeli "Jukurit", taču tad atgriezās Rīgā. Latvijas hokeja izlases rindās debitēja 2016. gada 30. augusta pārbaudes spēlē pret Dāniju. Jau divas dienas vēlāk, Olimpiskās kvalifikācijas spēlē pret Austrijas izlasi Dzierkals guva arī savus pirmos vārtus Latvijas izlasē. Spēlējis 2019., 2023. gada Pasaules čempionātos. Junioru vecumā spēlējis 2015. gada Pasaules čempionātā junioriem, kā arī 2014. un 2015. gada Pasaules čempionātos jauniešiem. 2015. gadā ar deviņiem punktiem sešās spēlēs bija izlases rezultatīvākais spēlētājs, palīdzot tai saglabāt vietu elites divīzijā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski)