HP Inc. ir ASV informācijas tehnoloģiju uzņēmums. Tā centrālā mītne atrodas Paloalto, Kalifornijā. HP ir Hewlett-Packard pēctecis, 2015. gadā to sadalot atsevišķos uzņēmumos HP Inc. un Hewlett Packard Enterprise. HP izstrādā un piedāvā personālos datorus (galddatorus, klēpjdatorus un planšetdatorus), printerus, displejus un ar tiem saistītos materiālus un pakalpojumus. Tas piedāvā arī HyperX datorspēļu perifēriju (austiņas, tastatūras, peles, peles paliktņus, mikrofonus un konsoles piederumus). HP Inc. akcijas tiek kotētas Ņujorkas fondu biržā (simbols HPQ). 2014. gada oktobrī Hewlett-Packard vadība nolēma veiksmīgāk strādājošo datoru un printeru biznesu atdalīt no korporatīvo datoriekārtu un pakalpojumu biznesa. Sadalīšana tika pabeigta 2015. gada 1. novembrī, izveidojoties diviem atsevišķiem publiskiem uzņēmumiem: HP Inc. un Hewlett Packard Enterprise. 2016. gada 12. septembrī tika paziņots, ka HP par 1,05 miljardiem ASV dolāru iegādāsies Samsung Electronics printeru biznesu. Tas ļautu HP nomainīt kopētāju produktu līniju ar multifunkcionālajiem printeriem (MFP). Darījums tika pabeigts 2017. gada 1. novembrī. 2019. gada oktobrī tika paziņots, ka HP Inc. nākamo trīs gadu laikā likvidēs līdz 9000 darbavietu (10 %), lai vienkāršotu uzņēmuma darbību un samazinātu izdevumus. 2019. gada novembrī The Wall Street Journal rakstīja, ka uzņēmums Xerox ir izteicis piedāvājumu iegādāties HP Inc. 2020. gada 10. februārī Xerox par 10 % palielināja pirkšanas piedāvājumu (36 miljardi dolāru). 5. martā HP noraidīja piedāvājumu 24 USD par akciju. 31. martā Xerox atsauca savu piedāvājumu iegādāties HP Inc. 2021. gada 24. februārī tika paziņots, ka HP Inc. par 425 miljoniem ASV dolāru no Kingston Technology pirks HyperX datorspēļu perifērijas biznesu, izņemot HyperX atmiņas un pusvadītāju disku operācijas; darījums pabeigts 1. jūnijā. 2021. gada 27. jūlijā tika panākta vienošanās par attālinātās skaitļošanas programmatūras izstrādātāja Teradici Corporation iegādi; darījums pabeigts 4. oktobrī. 2022. gada 2. februārī tika iegādāts uzņēmums Choose Packaging, kas ar patentētu tehnoloģiju izgatavo papīra pudeles. 28. martā tika panākta vienošanās par darba vietu sadarbības risinājumu nodrošinātāja Poly iegādi par 1,7 miljardiem USD; darījums pabeigts 29. augustā. HP Inc. to Acquire HyperX HP Inc., February 24, 2021 HP sadalīšanas rezultātā var tikt likvidēti 30 000 darbavietu LETA--AFP, 2015. gada 17. septembrī HP Inc. Accelerates Disruption of $55B Copier Segment with Acquisition of Samsung Electronics Co., Ltd.’s Printer Business HP, September 12, 2016 ASV datoru ražotājs HP likvidēs tūkstošiem darbavietu LETA--AFP, 2019. gada 04. oktobris Piedāvā 36 miljardus dolāru vērtu darījumu LETA--AFP, 11.2.2020 HP to acquire Poly for $1.7 billion Michael Gariffo, ZDNet, March 28, 2022 HP Inc. HyperX