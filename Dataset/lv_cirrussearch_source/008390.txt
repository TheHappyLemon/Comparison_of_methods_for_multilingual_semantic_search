Koordinātas: 59°19′20″N 18°08′55″E﻿ / ﻿59.32222°N 18.14861°E﻿ / 59.32222; 18.14861 Tīla galerija (zviedru: Thielska galleriet) ir mākslas muzejs, kura kolekcija ietver Zviedrijas un Ziemeļvalstu mākslu periodā no 19. gadsimta beigām līdz 20. gadsimta sākumam. Galerija atrodas Stokholmā, Jūrgordenā, (zviedru: Sjötullsbacken) 6-8. Galerija ir nosaukta baņķiera Ernesta Tīla vārdā, kurš bija liels mākslas cienītājs un kura izcilajā kolekcijā bija laikabiedru mākslas darbi. Sākotnēji baņķiera kolekcija atradās viņa apartementos Strandvegenā, bet, izjūtot šaurību, nolēma būvēt villu Jūrgordenā, tās projektēšanu uzticot arhitektam Ferdinandam Bobergam. Villa tika uzbūvēta 1905. gadā un tur tika pārvietota mākslas kolekcija. Baņķieris Pirmā pasaules kara laikā zaudēja lielāko daļu mantas un nonāca ekonomiskās grūtībās, tāpēc valsts 1924. gadā no viņa nopirka mākslas kolekciju, kas sniedz pilnīgu priekšstatu par skandināvu mākslu laika posmā no 19. gadsimta beigām līdz 20. gadsimta sākumam, bet 1926. gadā villā atvēra Tilla galeriju. Būdams dumpinieks, Ernests Tīls sāka kolekcionēt to mākslinieku mākslas darbus, kuri tajā laikā veidoja pretstatu tradicionālajiem māksliniekiem, tāpēc īpaši galerijā ir aplūkojamas visu Zviedrijas nozīmīgāko mākslinieku gleznas, kuri Parīzes dienvidos bija izveidojuši mākslinieku koloniju (franču: Grêz-sur-Loing), kā arī to mākslinieku darbi, kuri 1886. gadā bija apvienojušies opozīcijas grupā pretēji Mākslas akadēmijas tradicionālistiem. Tāpēc šo mākslinieku vidū ir minami tādi vārdi kā Bruno Liljeforss, Kārls Nordstrems, Karls Lāšons un Augusts Strinbergs, bet ir redzamas arī tādu zināmu mākslinieku gleznas kā Andress Corns, Eušēns Jānsons un princis Eušēns. Uzmanību muzejā piesaista Kristiāna Ēriksona skulptūras un Aksela Petešona koka figūras. Galerijā ir redzami arī ārzemju mākslinieku darbi, ko savā laikā bija kolekcijai iegādājies Ernests Tīls, piemēram, viņa drauga Edvarda Munka darbi. Thielska Galleriet Oficiālā mājaslapa