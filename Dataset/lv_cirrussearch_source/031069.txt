Jaunuzņēmums (angļu: startup) ir uz kādu inovatīvu ideju vai jaunu tehnoloģiju balstītas uzņēmējdarbības sākotnējais posms uzņēmuma, partnerības vai pagaidu organizācijas formā. Jaunuzņēmumi tiek veidoti daudzās ekonomikas nozarēs, bet biežāk tie ir informācijas tehnoloģiju jomā. Jaunuzņēmuma attīstības un tā finansēšanas gaitā var izdalīt vairākus posmus: Koncepcijas posms — uzņēmējs sāk attīstīt ideju savā prātā. Tiek pētīta iespēja ideju pārvērst produktā vai pakalpojumā. Sēšanas posms — tiek meklēts finansējums. Investors parasti veic detalizētu idejas tehnisko, tirgus un ekonomisko izpēti. Ja šāds bizness tiek atzīts par iespējamu, uzņēmējs sāk pirmos soļus uzņēmuma veidošanā un idejas praktiskā attīstīšanā. Sākuma posms — tiek attīstīts produkts, infrastruktūra un komanda. Sākas produkcijas ražošana. Uzņēmumam ieņēmumi nav lieli, nepieciešamas investīcijas. Augšanas posms — uzņēmumam pieaug pārdošanas apjomi, bet vēl ir nepieciešams trešās puses finansējums. Augšanas posms parasti ir divu gadu veciem uzņēmumiem. Mezanina finansēšanas (paplašināšanās) posms — uzņēmums cenšas eksponenciāli paplašināt pārdošanu, iekarojot jaunus tirgus un pārņemot esošus uzņēmumus. Tam nepieciešams papildu finansējums. Iziešanas posms — pēdējie finansējumi, pirms uzņēmumam kļūt patstāvīgam. Jaunuzņēmumiem bieži palīdz biznesa inkubatori, sniedzot infrastruktūras, konsultāciju, mentora, finansējuma piesaistīšanas un citus pakalpojumus. «Latvijas Nacionālais terminoloģijas portāls - startup». termini.gov.lv. Стартап как он есть Наука и жизнь, 11 Октября 2013 Startup Funding Rounds: The Funding Life Cycle Funding Sage