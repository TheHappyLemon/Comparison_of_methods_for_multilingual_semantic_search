Endrū Reikrofts (angļu: Andrew Raycroft; dzimis 1980. gada 4. maijā) ir kanādiešu hokejists, vārtsargs. Pašlaik (2014) Reikrofts spēlē Hockeyallsvenskan līgas kluba Björklöven IF sastāvā. Profesionāļa karjeru Reikrofts uzsāka 2000.—01. gada sezonā, kad aizvadīja 15 spēles NHL kluba Bostonas "Bruins" sastāvā, pārējo sezonu spēlējot Amerikas hokeja līgā. 2001.—02. gada sezonā "Bruins" rindās Reikrofts laukumā izgāja vienā spēlē, bet nākamajā sezonā — piecās spēlēs. 2003.—04. gada sezona izvērtās par pirmo pilno Reikrofta sezonu Bostonas "Bruins" sastāvā, sezonas beigās kā līgas labākais debitants iegūstot arī Kaldera balvu. 2004.—05. gada NHL sezonas lokauta laikā Reikrofts spēlēja SM līgas klubā Tamperes "Tappara", taču tad atgriezās Bostonā. 2006. gada vasarā Reikrofts tika aizmainīts uz Toronto "Maple Leafs" vienību, tās sastāvā aizvadot nākamo sezonu, bet 2007.—08. gada sezonā Endrū izkonkurēja Vesa Toskala. 2008. gada vasarā Reikrofts pievienojās Kolorādo "Avalanche" rindām, būdams otrais vārtsargs aiz Petera Budaja muguras. 2009.—10. gada sezonu Reikrofts aizvadīja Vankūveras "Canucks" sastāvā. 2010. gadā Reikrofts noslēda divu gadu līgumu ar Dalasas "Stars" vienību, esot komandas otrais vārtsargs aiz Kari Lehtonena, taču 2012. gada vasarā pārcēlās uz Eiropu, pievienojoties Itālijas hokeja līgas vienībai Milānas "Rossoblu". Eliteprospects profils (angliski) Internet Hockey Database profils (angliski) Hockey-Reference profils (angliski)