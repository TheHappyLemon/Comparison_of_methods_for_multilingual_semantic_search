Edvards Laskers (angļu: Edward Lasker; 1885. gada 3. decembris, Kempno - 1981. gada 25. marts, Ņujorka) bija ebreju tautības Vācijas un ASV šahists, FIDE starptautiskais arbitrs (1956) un starptautiskais meistars (1963). Pēc profesijas mašīnbūves inženieris. Pazīstams arī kā go spēlētājs. Piedzimis Vācijas impērijas Prūsijas daļā. Studējis Breslavā un Berlīnē. Pirms Pirmā pasaules kara sākuma emigrējis no Vācijas uz ASV. 1917. gadā saņēmis ASV pilsonību un līdz kara beigām iesaistījies militārā dienestā. Berlīnes Tehniskajā universitātē ieguvis bakalaura grādus mašīnbūvē un elektrotehnikā. 1923. gadā patentējis krūts sūkni, kas izglābis daudzu bērnu dzīvības un materiāli nodrošinājis savu autoru. 1909. gadā bijis Berlīnes šaha čempions. 1913. gadā starptautiskajā turnīrā Ševeningenā (Nīderlande) dalījis 3. vietu un ieguvis meistara nosaukumu. ASV uzvarējis Ņujorkas (1915) un Čikāgas (1916) šaha čempionātos. Piecas reizes uzvarējis ASV atklātajos šaha čempionātos (1916, 1917, 1919, 1920, 1921). 1923. gadā zaudējis maču par ASV šaha čempiona nosaukumu Frenkam Māršalam - 8½:9½ (+4−5=9).Viens no galvenajiem Ņujorkas 1924. starptautiskā turnīra organizētājiem, kurā pats ierindojies 10. vietā. Turnīros aktīvi piedalījies līdz 1953. gadam. Pēc tam iesaistījies šaha turnīru tiesāšanā un pirmo šaha datorprogrammu izstrādē. Bijis arī viens no go spēles popularizētājiem. 1911. gadā iepazinies ar go spēli komandējuma laikā Japānā. 1914. gadā uzvarējis Londonas go spēles čempionātā. Ņujorkā bijis viens no ASV go spēles federācijas dibinātājiem. Patent No. 1,644,257 issued by U.S. Patent Office Scheveningen (1913) USA-ch m 1923 New York 1924 Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)