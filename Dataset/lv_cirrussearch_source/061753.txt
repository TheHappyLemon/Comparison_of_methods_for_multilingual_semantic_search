Plakanā blizme (latīņu: Blysmus compressus) ir grīšļu dzimtas suga. Savvaļā tā ir galvenokārt sastopama Eiropā, kā arī dažviet Āzijā. Šī suga ir nereti sastopama visā Latvijas teritorijā, mitrās, it īpaši piejūras, pļavās, ūdenstilpju palienēs un applūstošos reljefa pazeminājumos. Plakanā blizme ir daudzgadīgs, 15-30 cm garš lakstaugs. Tam ir ložņājošs saknenis un stāvs, kails, augšdaļā trīsšķautņains un apakšdaļā plakans stublājs. Lapu ir nedaudz (4—8), tās ir lineāras, 0,3-0,5 cm platas, īsākas nekā stublājs. Apakšējo lapu makstis ir brūnas. Ziedi ir izvietoti blīvā vārpveida ziedkopā stublāja galotnē no 10-20 vārpiņām, kas novietotas 2 rindās. Vārpiņas segplēksne ir gaišbrūna, 0,3 cm plata, galā smaila, parasti ar zaļganu joslu vidū. Pie vārpas pamata ir seglapa, kas garāka nekā ziedkopa. Katru divdzimumu ziedu veido 2 drīksnas un 3 putekšņlapas. Apziedni veido 3—6 sarveidīgi matiņi. Auglis ir tumšbrūns, divšķautņains, aptuveni 0,2 cm garš riekstiņš. Zied jūnijā, jūlijā. «plakanā blizme - Blysmus compressus (L.) Panz. ex Link - Augi - Latvijas daba». www.latvijasdaba.lv. Skatīts: 2022-05-11.