Rīsera-Larsena šelfa ledājs (norvēģu: Riiser-Larsenisen) ir piektais lielākais šelfa ledājs Antarktīdas piekrastē. Izvietojies Vedela un Hokona VII jūru piekrastē Princeses Martas krastā Karalienes Modas Zemē. Dienvidrietumos Stenkomas-Vilsas glečera mēle un Lidena sala to atdala no Branta šelfa ledāja, ziemeļaustrumos Norvēģijas rags to atdala no nelielā Kvara šelfa ledāja. Ledāja garums ir ap 440 km, platums — no 70 līdz 120 km, kopējā platība tiek lēsta ap 48 180 km². Ledāja centrālajā daļā tajā iestiepjas plaša pussala, ko veido Kraula kalni. Atsevišķas šelfa ledāja daļas atklājuši Viljams Brūss 1904. gadā, Ernests Šekltons 1915. gadā un Jalmars Rīsers-Larsens 1930. gadā. Detālu fotografēšanu un kartēšanu veica norvēģu-britu-zviedru antarktiskā ekspedīcija (NBSAE) 1951.-1952. gadā. Nosaukts par godu vienam no atklājējiem norvēģu pētniekam Jalmaram Rīseram-Larsenam. Netālu no ledāja frontes kopš 1986. gada darbojas Vācijas vasaras polārstacija Drešere. ASV Ģeoloģijas dienesta Ģeogrāfisko nosaukumu informācijas sistēma (USGS GNIS): Rīsera-Larsena šelfa ledājs