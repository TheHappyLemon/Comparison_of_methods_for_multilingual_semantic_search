Mārtiņš Karsums (dzimis 1986. gada 26. februārī Rīgā) ir latviešu hokejists, spēlē malējā uzbrucēja pozīcijā, bijušais Latvijas hokeja izlases dalībnieks. Pašlaik (2024) pārstāv Vācijas Oberlīgas klubu Tölzer Löwen. Savu profesionālā spēlētāja karjeru Karsums uzsāka 2000. gadā, spēlējot Latvijas hokeja līgas klubā "Prizma". Tiesa, tajā pašā sezonā viņš aizvadīja arī 18 spēles citā Latvijas hokeja līga klubā — HK Rīgas "Lido/Nafta". Nākamās divas sezonas Karsums aizvadīja "Prizmas" rindās, bet 2002./03. sezonā spēlēja uzreiz trijos klubos — jau ierastajā "Prizmā", kā arī HK Rīgas 2000 un HK Vilku/OP sastāvos. Pēc šīs sezonas Karsums devās uz Ziemeļameriku, kur pievienojās Monktonas klubam. 2006. gadā viņš izcīnīja Gija Laflēra balvu būdams QMJHL līgas vērtīgākais izslēgšanas kārtas spēlētājs, palīdzot Monktonas "Wildcats" izcīnīt Prezidenta balvu, kas tiek pasniegta GMJHL izslēgšanas kārtas uzvarētājiem. 2004. gada NHL draftā viņu izraudzījās Bostonas "Bruins" ar kopējo 64. numuru. 2006. gada 22. martā viņš parakstīja 3 gadu līgumu ar šo klubu, taču spēlēja tā fārmklubā — AHL līgas klubā Providensas "Bruins". 2008. gada 14. decembrī viņš debitēja NHL Bostonas "Bruins" sastāvā. 2009. gada 10. janvārī viņš aizvadīja savu otro spēli "Bruins" rindās, atzīmējoties ar vienu rezultatīvu piespēli, kā arī pozitīvu lietderības koeficientu +1. Kopš 2010. gada 16. janvāra spēlja hokeja klubā Rīgas "Dinamo". Pēc 2012.—2013. gada sezonas noslēguma tika aizmainīts uz Maskavas "Dinamo". Tās rindās bija viens no vadošajiem komandas spēlētājiem. 2016. gada maija sākumā pagarināja līgumu ar "Dinamo" uz vēl diviem gadiem. No 2018. līdz 2020. gadam Karsums spēlēja Maskavas "Spartak" sastāvā. 2020. gada decembrī pievienojās Vācijas klubam Krēfeldes "Pinguine". Latvijas hokeja izlases sastāvā piedalījies četros Pasaules čempionātos junioriem, kopā 21 spēlē gūstot 17 vārtus un atdodot 13 rezultatīvas piespēles, kopā nopelnot 30 rezultativitātes punktus. Viņš nopelnījis arī 103 soda minūtes. Pieaugušo izlasē viņš debitēja 2008. gada Pasaules čempionātā, mačā pret Norvēģijas izlasi. Jau pirmajā spēlē M. Karsums atzīmējās ar vienu rezultatīvu piespēli. Savus pirmos vārtus guva jau otrajā spēlē — pret Vācijas hokeja izlasi. Dažas dienas pēc pēdējās hokeja spēles 2022. gada ziemas olimpiskajās spēlēs pret Dānijas hokeja izlasi, M. Karsums paziņoja par savas karjeras beigām Latvijas izlasē (lai arī Karsums bija devies uz olimpiskajām spēlēm kopā ar Latvijas izlasi, nevienā spēlē piedalīties viņš nevarēja, jo pirmajā netika iekļauts sastāvā, bet pēc tam palika izolācijā pozitīva Covid-19 testa dēļ un pat nevarēja atgriezties Latvijā kopā ar pārējo komandu). Lauris Bērziņš. «Karsums debitē NHL, "Bruins" uzvar». eSports.lv, 14.12.2008.. Arhivēts no oriģināla, laiks: 03.05.2009. Skatīts: 14.05.2009.. Lauris Bērziņš. «Karsumam pirmais punkts NHL». eSports.lv, 10.01.2009.. Arhivēts no oriģināla, laiks: 18.01.2009. Skatīts: 14.05.2009.. Mārtiņš Karsums arī noslēdz karjeru Latvijas izlasē Delfi Sports. «Mārtiņš Karsums arī noslēdz karjeru Latvijas izlasē». Vikikrātuvē par šo tēmu ir pieejami multivides faili. Skatīt: Mārtiņš Karsums. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) NHL profils (angliski) Hockey-Reference profils (angliski) KHL profils (angliski) Rīgas "Dinamo" profils Arhivēts 2010. gada 20. novembrī, Wayback Machine vietnē. Latvijas Hokeja federācijas profils