Spārnainā cūknātre (Scrophularia umbrosa) ir augu suga cūknātru dzimtas cūknātru ģintī. Savvaļā tā ir plaši sastopama Eiropā un Rietumāzijā upju palienēs un krastu nogāzēs, avotainās vietās. Latvijā ir sastopama ļoti reti — tikai Ventas ielejas īsā posmā, ziemeļos no sugas vienlaidu izplatības areāla. Ierakstīta Latvijas Sarkanajā grāmatā 1. kategorijā. Spārnainā cūknātre ir daudzgadīgs 80—140 cm garš lakstaugs ar stāvu, zarainu un kailu stublāju. Zarojums vairāk vai mazāk ir horizontāls. Stublājs un lapu kāts ir spārnains. Lapas uz stublāja ir pretējas, iegareni olveidīgas, 4—12 cm garas un 2—5 cm platas. To pamats ir ieapaļš, gals smails, mala smaili zobaina. Apakšējās lapas ir kātainas, augšējās gandrīz sēdošas. Ziedi ir izvietoti zaru un stublāja galā grupās pa 3 skrajā žuburoņskarā. Kauss ir pie pamata saaudzis. Vainags divlūpains, zaļgani sarkanbrūns. Auglis ir ieapaļa divvāršņu pogaļa. Zied no jūlija beigām līdz septembrim. Lapas Zieds «spārnainā cūknātre - Scrophularia umbrosa Dumort. - Augi - Latvijas daba». www.latvijasdaba.lv. Skatīts: 2022-02-15. Vikikrātuvē par šo tēmu ir pieejami multivides faili. Skatīt: Spārnainā cūknātre. Encyclopædia of Life raksts (angliski)