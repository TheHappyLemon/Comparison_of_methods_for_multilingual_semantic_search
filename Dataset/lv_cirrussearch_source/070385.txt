"Dusmu augļi" (angļu: The Grapes of Wrath) ir 1940. gada ASV drāmas filma, kuras režisors ir Džons Fords. Filma balstīta uz Džona Stainbeka 1939. gada Pulicera balvu ieguvušo tāda paša nosaukuma romānu. Filmā galvenās lomas atveido Henrijs Fonda, Džeina Dārvela, Džons Keredīns, Šērlija Millsa, Džons Kvolens un Edijs Kvilans. Filma stāsta par Džoudu ģimeni, kuri lielās depresijas laikā Oklahomā zaudē mājas un dodas uz Kaliforniju meklēt darbu un jaunas iespējas. Filmas "Dusmu augļi" pirmizrāde notika 1940. gada 24. janvārī un to izplatīja 20th Century Fox. Filma tika nominēta septiņām Amerikas Kinoakadēmijas balvām, tai skaitā kategorijā "Labākā filma", saņemot to kategorijās "Labākais režisors" un "Labākā aktrise otrā plāna lomā" (Dārvela). "Dusmu augļi" mūsdienās tiek uzskatīta par vienu no visu laiku labākajām filmām. 2007. gada Amerikas Kinoinstitūta 100 izcilāko ASV filmu sarakstā filmu ierindoja 23 vietā. Tīmekļa vietnē Rotten Tomatoes filmai ir 100% vērtējums. 1989. gadā tā kļuva par vienu no pirmajām filmām, ko iekļāva ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Uzmanību! Turpmākajā tekstā var tikt atklātas nozīmīgas detaļas par filmas saturu! Pēc priekšlaicīgas atbrīvošanas no cietuma Toms Džouds ar autostopiem dodas uz savu vecāku saimniecību Oklahomā. Pa ceļam viņš satiek Džimu Kesiju, sludinātāju, kas viņu kristīja, taču tagad zaudējis ticību. Abi kopā dodas uz Džoudu saimniecību. Māja ir pamesta, bet viņi satiek kaimiņu Maliju Greivsu, kurš tur slēpjas. Viņš pastāsta par to, kā vietējos zemniekus no savām mājām izspieda zemes īpašnieki, kuri ar traktoriem nolīdzināja viņu mājas. Toms drīz atkal apvienojas ar ģimeni sava tēvoča mājā. Džoudi kopā ar citām izliktajām ģimenēm nolemj doties uz Kaliforniju. Viņi vecā automašīnā ar visu savu iedzīvi dodas ceļā un Kesijs nolemj viņiem pievienoties. Brauciens pa 66. šoseju ir grūts. Vecais vectēvs pa ceļam nomirst. Toms uzraksta nāves apstākļus uz lapas no ģimenes Bībeles un novieto to uz ķermeņa, pirms viņi to apglabā, lai viņa nāvi neuzskatītu par slepkavību, ja ķermeni atrod. Viņi apstājas nometnē, kur satiek migrantu, kurš atgriežas no Kalifornijas. Viņš izsmej tēva optimismu par iespējām Kalifornijā un pastāsta par savu rūgto pieredzi. Pirms viņi sasniedz Kaliforniju, mirst arī vecmamma. Ģimeni pamet vecākais dēls Noa un meitas grūtnieces znots Konijs. Ģimene ierodas pirmajā migrantu nometnē. Nometne pārpildīta ar citiem izsalkušiem, bez darba esošiem un izmisušiem ceļotājiem. Kad nometnē viņi redz konfliktu starp šerifu un aģitatoru, ģimene to pamet. Viņi ierodas citā nometnē, kur dabū darbu. Nostrādājuši laukos, viņi atklāj augstās pārtikas cenas uzņēmuma veikalā, kas ir vienīgais apkārtnē. Strādnieku grupa rīko tikšanos, ko apmeklē arī Toms. Kad pulcēšanos atklāj, nometnes apsargs nogalina Kesiju. Toms, aizstāvoties, netīšām nogalina sargu. Toms gūst nopietnu brūci vaigā, padarot viņu viegli atpazīstamu. Ģimene paslēpj Tomu, kad ierodas apsargi un meklē, kurš nogalināja sargu. Toms izvairās tikt pamanīts un ģimene atstāj rančo. Pēc neilga brauciena automašīna kalna virsotnē salūzt. Viņi ierodas netālu esošā nometnē, kuru pārvalda valdība un kurā ir iekštelpu tualetes un dušas, ko Džoudu ģimenes bērni nekad nav redzējuši. Kad nometnē ierodas policisti, kas meklē sarga slepkavu, Toms nolemj pamest ģimeni, pastāstot mātei, ka turpinās Kesija misiju, cīnoties par strādnieku tiesībām. Kad ģimene atkal dodas tālāk, viņi apspriež līdz šim piedzīvoto un nākotni. «The Grapes of Wrath - Rotten Tomatoes». www.rottentomatoes.com (angļu). 1940-03-15. Skatīts: 2023-12-24. «Complete National Film Registry Listing | Film Registry | National Film Preservation Board | Programs | Library of Congress». Library of Congress, Washington, D.C. 20540 USA. Skatīts: 2023-12-24. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)