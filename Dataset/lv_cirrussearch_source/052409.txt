Stepancminda (gruzīnu: სტეფანწმინდა, agrāk Kazbegi, ყაზბეგი) ir Gruzijas pilsētciemats Mchetas-Mtianeti mharē, Kazbegi municipalitātes centrs. Tā atrodas 157 km uz ziemeļiem no valsts galvaspilsētas Tbilisi, 8 km no Krievijas robežas. Caur Stepancmindu stiepjas vēsturiskais Gruzijas kara ceļš un plūst Terekas upe. 2014. gadā Stepancmindā dzīvoja 1326 cilvēki. Leģendas vēsta, ka Stepancmindas nosaukums ir saistīts ar pareizticīgo mūku Stepanu, kurš šajā vietā uzbūvēja vientuļnieka (eremīta) mītni. Kādu reizi viņš brīdināja tuvējā ciema iedzīvotājus par gaidāmo lavīnu. Iedzīvotāji pārcēlās uz drošāku vietu un to nosauca par Stepancmindu (gruzīnu valodā "Svētais Stepans"). 1774. gadā par šīs apkārtnes vietvaldi kļuva Kazibegs Čopikašvili. Pēc Krievijas impērijas paplašināšanas Gruzijas karalistē 19. gadsimta sākumā šī reģiona iedzīvotāji protestēja pret Krievijas valdīšanu. Kazibega Čopikašvili dēls Gabriels tomēr palika nelokāmi uzticams Krievijai un palīdzēja apspiest sacelšanos. Par īpašiem nopelniem Krievijas administrācija Gabrielam piešķīra majora pakāpi un iecēla muižnieku kārtā. Viņš nomainīja uzvārdu uz sava tēva vārdu — Kazibegs, un viņa pakļautībā esošais ciemats arī bieži tika dēvēts par "Kazbegi. 1917. — 1918. gadā Stepancmindu ieņēma Vācijas, Turcijas un Krievijas balto bruņotie spēki; pēdējie šeit palika līdz 1922. gadam. Padomju laikā 1925. gadā ciemu oficiāli pārdēvēja par Kazbegi. 1966. gadā Kazbegi tika piešķirts pilsētciemata statuss, un tam pievienoja Gergeti ciemu. Pirms tam Kazbegi pletās Terekas upes labajā krastā, bet kreisajā pusē bija Gergeti ciems. Tika izveidota Kazbegi ciema padome, kurā iekļāva arī Gveleti un Cdo ciemu. Padomju laikā Kazbegi bija liellopu selekcijas kolhozs, tipogrāfija, rūpnīca un Botānikas institūta augstkalnu slimnīca. 2006. gadā Kazbegi tika pārdēvēta tās sākotnējā Stepancmindas nosaukumā. Stepancminda atrodas Terekas upes krastos. Tā ir 1740 m virs jūras līmeņa. Stepancmindas apkārtnē dominē lieli kalni. Ievērojamākais kalns ir 5034 m augstais Kazbeks, kas atrodas tieši uz rietumiem no pilsētas. Otrā ievērojamākā virsotne ir Šani, kas paceļas par 4451 metru augstumā virs jūras līmeņa, 9 kilometrus uz austrumiem no Stepancmindas. 10 kilometrus uz ziemeļiem no pilsētas ir ievērojamā Dariali aiza. Stepancmindā klimats ir mēreni mitrs ar samērā sausu, aukstu ziemu un garām un vēsām vasarām. Vidējā gada temperatūra ir 4,9 grādi pēc Celsija. Janvāris ir aukstākais mēnesis ar vidējo temperatūru -5,2°C, savukārt jūlijs ir siltākais mēnesis ar vidējo temperatūru 14,4°C. Absolūtā minimālā reģistrētā temperatūra ir -34°C un absolūtā maksimālā temperatūra ir 32°C. Stepancmindā vidējais gada nokrišņu daudzums ir 790 mm. Stepancmindā dzimuši: Aleksandrs Kazbegi, rakstnieks, Gabriela Čopikašvili-Kazbegi mazdēls (1848—1893) Giorgi Kazbegi, Krievijas ģenerālis, rakstnieks (1840—1921) Vladimirs Oļeiņiks, padomju futbolists, treneris (dzimis 1950. gadā) http://www.geostat.ge/index.php?action=page&p_id=2152&lang=geo. «Stepantsminda climate: Average Temperature, weather by month, Stepantsminda weather averages - Climate-Data.org». en.climate-data.org. Skatīts: 2019-03-30. Kazbegi municipalitātes vietne