Belituna (indonēziešu: Pulau Belitung) ir Indonēzijai piederoša sala Karimatas šaurumā starp Sumatru dienvidrietumos un Kalimantānu ziemeļaustrumos un starp Javas jūru dienvidos un Dienvidķīnas jūru ziemeļos; Gaspara šaurums to atdala no Bankas salas rietumos. Salas reljefs lēzeni paugurains, augstākais punkts ap 500 m vjl. Ietilpst Bankas-Belitunas provincē, dalās divās reģensijās. Lielākā pilsēta ir Tandžunpandana. Lielākā daļa iedzīvotāju ir malajieši ar ievērojamu bugu, sundu un ķīniešu minoritāti. Līdz 1812. gadam sala piederēja Palembanas sultānam, kad tā nonāca Lielbritānijas īpašumā, kas to savukārt 1824. gadā nodeva Nīderlandei. Salā attīstīta kalnrūpniecība, iegūst alvu, mālu, dzelzs rūdu. Attīstīta arī zvejniecība, piparu, kokospalmu un eļļas palmu audzēšana. Vikikrātuvē par šo tēmu ir pieejami multivides faili. Skatīt: Belituna.