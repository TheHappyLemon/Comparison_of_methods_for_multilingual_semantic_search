Konkurētspēja ekonomikā un uzņēmējdarbības teorijā un praksē ir uzņēmuma, nozares vai valsts spēja pārdot savus produktus, preces vai pakalpojumus tirgū. Līdz ar to konkurētspēja, līdz ar konkurences jēdzienu, ir viena no svarīgākajām preču un pakalpojumu tirgu raksturojošām kategorijām. Konkurētspējas paaugstināšana ir viens no galvenajiem uzņēmuma pastāvēšanas un attīstības mērķiem. Jo augstāka tā ir, jo lielāku tirgus daļu uzņēmumam iespējams iegūt. Taču augsta konkurētspēja ne vienmēr nenozīmē arī augstu peļņas līmeni konkrētā laika posmā, jo, konkurētspējas paaugstināšanai uzņēmumam ir jāinvestē darbaspēka kvalifikācijas paaugstināšanā, jaunās tehnoloģijās, pētniecībā, jāveido jaunas konkurences priekšrocības utt. Tautsaimniecības nozares konkurētspēja attiecināma uz starptautiskajiem tirgiem. Ja kādā nozarē ir konkurētspējīgs kāds uzņēmums, tad tā pieredze un prakse zināšanu un informācijas difūzijas rezultātā drīz vien kļūst zināma arī citos nozares uzņēmumos, kur tā daļēji vai pilnībā tiek pārņemta. Nozaru uzņēmumi nereti apvienojas asociācijās, mērķtiecīgi izplatot savā starpā labāko pieredzi. Šādas asociācijas parasti sadarbojas arī ar valdību, citu nozaru asociācijām, bezpeļņas organizācijām utt., gūstot dažāda veida atbalstu un tādējādi veicinot arī savu konkurētspēju. Globalizācijas un starptautiskās tirdzniecības attīstības rezultātā katrai valstij arvien būtiskāka kļūst tās konkurētspēja pasaules tirgos. Pateicoties jaunievedumiem transporta, telesakaru un citās jomās, dažādu valstu patērētāji kļūst arvien informētāki par pieejamiem produktiem un pakalpojumiem citās valstīs. Tiem ir iespējas izvēlēties lētākus, kvalitatīvākus un diferencētākus produktus no dažādām valstīm. Tādēļ valstis parasti piekopj uzņēmējdarbības un tautsaimniecības nozaru atbalsta politiku to konkurētspējas un eksporta potenciāla paaugstināšanā, jo tādējādi tiek nodrošinātas darba vietas un pieaug ieņēmumi valsts budžetā. [1] Likumi [2] Arhivēts 2007. gada 27. septembrī, Wayback Machine vietnē. Ekonomikas ministrijas politika [3] Pētījums: Konkurētspējas analīze (piemērs)