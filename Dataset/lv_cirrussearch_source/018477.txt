Neitans Hortons (angļu: Nathan Horton; dzimis 1985. gada 29. maijā) ir bijušais kanādiešu hokejists, labās malas uzbrucējs. Karjeras laikā aizvadījis 627 spēles Nacionālajā hokeja līgā, 2011. gadā kopā ar Bostonas "Bruins" izcīnot Stenlija kausu. Muguras savainojuma dēļ Hortons karjeru noslēdza vien 29 gadu vecumā. Profesionāļa karjeru Hortons uzsāka 2003. gada rudenī, kad uzsāka spēlēt NHL kluba Floridas "Panthers" rindās, tās sastāvā aizvadot 55 spēles. 2004.—05. gada sezonas NHL lokauta laikā Hortons spēlēja "Panthers" AHL fārmklubā Sanantonio "Rampage", taču tad turpināja iesākto karjeru NHL, jau 2006.—07. un 2007.—08. gada sezonās viņam kļūstot par otru rezultatīvāko "Panthers" spēlētāju aiz Olli Jokinena. 2010. gada vasarā Hortons tika aizmainīts uz Bostonas "Bruins" vienību. 2011. gadā viņš kopā ar klubu izcīnīja Stenlija kausu. 2013. gada vasarā hokejists pievienojās Kolumbusas "Blue Jackets" rindām. 2015. gada oktobrī Hortonam tika konstatēts muguras savainojums, kura dēļ hokejistam nācās pārtraukt karjeru. Eliteprospects profils (angliski) Internet Hockey Database profils (angliski) Hockey-Reference profils (angliski)