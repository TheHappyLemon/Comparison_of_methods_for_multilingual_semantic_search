Ainelaraba (arābu: عين العرب, `Ayn al `Arab) vai Kobane (kurdu: کۆبانێ,‎ Kobanê) ir pilsēta Sīrijas ziemeļos Halebas muhāfazā, mintakas centrs. Izvietojusies pie pašas Turcijas robežas kurdu apdzīvotā apvidū. Dibināta 1892. gadā Osmaņu impērijas laikā. Attīstījusies kā ciemats pie vācu 1911. gadā izbūvētā Konjas—Bagdādes dzelzceļa. 1915. gadā pie stacijas sāka apmesties no genocīda bēgošie armēņu bēgļi, kuriem vēlāk pievienojās apkārtnes kurdi. Kurdu nosaukums "Kobane" pēc vienas no versijām cēlies dzelzceļa izbūves laikā no vārda «kompānija». Līdz 20. gadsimta vidum ievērojama iedzīvotāju daļa bija armēņi, bet 1960. gados lielākā to daļa repatriējās uz Armēniju vai pārcēlās uz lielajām Sīrijas pilsētām. 1980. gados arabizācijas procesa ietvaros pilsēta tika oficiāli pārdēvēta par Ainelarabu, kas nozīmē ‘Arābu avots’, bet lielākā daļa vietējo iedzīvotāju to neatzina. Mūsdienās lielākā daļa iedzīvotāju ir kurdi, kā arī arābi (5%), turkmēņi (5%) un armēņi (1%). Sīrijas pilsoņu kara laikā kopš 2014. gada pilsētā un tās apkārtnē norisinājās sīvās kaujas starp kurdu pašaizsardzības spēkiem un Islāma valsts armiju, kas 2015. gada janvārī beidzās ar kurdu spēku uzvaru. General Census of Population and Housing 2004 Arhivēts 2012. gada 3. decembrī, at Archive.is. Syria Central Bureau of Statistics (CBS). Aleppo Governorate.