Jans Buliss (čehu: Jan Bulis; dzimis 1978. gada 18. martā) ir bijušais čehu hokejists, centra uzbrucējs, Čehijas hokeja izlases dalībnieks. Karjeras gaitā aizvadījis deviņas sezonas Nacionālās hokeja līgas klubos Vašingtonas "Capitals", Monreālas "Canadiens" un Vankūveras "Canucks". Karjeras nogalē aizvadīja septiņas sezonas Kontinentālajā hokeja līgā. Savu spēlētāja karjeru Buliss uzsāka dzimtajā Pardubicē, bet 1994. gadā Jans devās uz Ziemeļameriku. No 1995. līdz 1997. gadam viņš spēlēja Ontārio hokeja līgas klubā Berijas "Colts", bet pēc 1995.—96. sezonas beigām NHL draftā viņu ar kopējo 43. numuru izvēlējas Vašingtonas "Capitals" vienība, kuras rindās jau nākamajā sezonā Buliss aizvadīja 48 spēles. Buliss turpināja spēlēt Vašingtonā, līdz 2000.—01. sezonas vidū viņš tika aizmainīts uz Monreālas "Canadiens" vienību. 2004.—05. sezonas NHL lokauta laikā Buliss spēlēja Čehijas Ekstralīgas klubā HC Pardubice, izcīnot līgas čempiona titulu, bet pēc lokauta beigām atgriezās Monreālā, lai "Canadiens" rindās aizvadītu vēl vienu sezonu. 2006. gada vasarā Jans parakstīja viena gada līgumu ar Vankūveras "Canucks", bet pēc sezonas beigām nolēma atgriezties Eiropā, pievienojoties tobrīd Krievijas Superlīgā spēlējošajai Mitišču "Himik" vienību, kas pēc gada tika pārdēvēta par "Atlant". "Atlant" rindās Buliss spēlēja līdz 2011. gadam, kad noslēdza līgumu ar citu KHL vienību Čeļabinskas "Traktor". 2012.—13. gada sezonā, spēlējot Čeļabinskas "Traktor" rindās, Buliss kopā ar komandu sasniedza Gagarina kausa finālu, tajā gan piekāpjoties Maskavas "OHK Dinamo". Sākot ar 2014.—15. gada sezonu Buliss uzsāka pildīt komandas kapteiņa funkcijas. 2015.—16. gada sezonā Buliss nespēlēja, un 2016. gada maija nogalē paziņoja par karjeras beigšanu. Čehijas izlases rindās spēlējis 2006. gada olimpiskajās spēlēs, tajās izcīnot bronzas medaļas, kā arī 2006. gada Pasaules čempionātā, kurā Jans kopā ar izlasi izcīnīja sudraba medaļas, piekāpjoties vienīgi Zviedrijas izlasei. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)