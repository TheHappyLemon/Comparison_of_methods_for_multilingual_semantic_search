Silvio Berluskoni (itāļu: Silvio Berlusconi; dzimis 1936. gada 29. septembrī Milānā, Itālijā, miris 2023. gada 12. jūnijā Milānā) bija Itālijas uzņēmējs un politiķis, bijušais Itālijas premjerministrs. Viņa vadītā valdība bija visilgāk funkcionējošā visā Itālijas vēsturē. Berluskoni piederēja daudzi lielākie Itālijas plašsaziņas līdzekļi, bankas un citas kompānijas. Viens no pazīstamākajiem Berluskoni īpašumiem bija futbola klubs AC Milan. Dzimis 1936. gadā Milānas banku ierēdņa Luidži Berluskoni (1908–1989) un viņa sievas Rozas Bossi (1911–2008) trīs bērnu ģimenē. 1962. gadā viņš sāka nodarboties ar nekustamo īpašumu biznesu un ātri kļuva par vienu no lielākajiem lielu dzīvojamo rajonu attīstītājiem Milānā. 1978. gadā Berluskoni nodibināja pārvaldītājsabiedrību Fininvest, kas kļuva par Berluskoni impērijas centrālo kompāniju. 1980. gadā viņš pievērsās plašsaziņas līdzekļu biznesam, izveidojot pirmo komerciālo TV kanālu Itālijā — Canale 5. Tam sekoja vēl vairāki komerciālie TV kanāli. Redzot TV biznesa panākumus, Berluskoni iesaistījās līdzīgā biznesā arī citās Eiropas valstīs — 1986. gadā Francijā, 1987. gadā — Vācijā, bet 1989. gadā — Spānijā. Nopērkot izdevniecību Mondadori, Berluskoni kļuva par Itālijas lielāko žurnālu un grāmatu izdevēju. 1986. gadā Berluskoni iegādājās futbola klubu AC Milan. 1990. gadu sākuma Itālijā, pēc "tīro roku" kampaņas, nopietni tika diskreditētas valdošās politiskās partijas — kristīgie demokrāti un sociālisti. Reāla kļuva bijušo komunistu nākšana pie varas, ja tam nerastos nopietna alternatīva. Berluskoni nolēma pievērsties politikai un nodibināja partiju Forza Italia, kura tika ievēlēta parlamentā. 1994. g. Berluskoni kļuva par Itālijas premjerministru, tomēr gada beigās šī valdība krita. 2001. gada Brīvības mājas koalīcija[nepieciešama atsauce], kuras sastāvā bija arī Forza Italia, ieguva vairākumu parlamentā un Berluskoni kļuva par premjerministru. 2011. gada novembrī viņš atkāpās no Itālijas premjerministra amata. Berluskoni valdības darbības raksturīgās iezīmes: Visai labēja ekonomiskā un sociālā politika. Notiek darba, pensiju, imigrācijas likumdošanas reformas labējā garā. Cieša sadarbība ar ASV ārpolitikā, kas radīja domstarpības ar Vāciju un Franciju ES iekšienē. Berluskoni personība bija ļoti pretrunīgi vērtēta gan Itālijā, gan ārpus tās. Viņam netrūka gan dedzīgu piekritēju, gan tikpat dedzīgu kritiķu. Galvenie kritiķu pārmetumi: kaut arī formāli Berluskoni bija atteicies no amatiem savās kompānijās, kritiķi piesauca daudzus interešu konfliktu gadījumus, kaut arī Berluskoni apgalvoja, ka nebija saistīts ar veco eliti, viņa loma, piemēram neregulārās masonu ložas "Propaganda 2" lietā, liecināja par pretējo, pret Berluskoni tika uzsāktas daudzas prāvas dažādu pārkāpumu un noziegumu izdarīšanā, tomēr vai nu tās tika slēgtas pierādījumu trūkuma dēļ, vai slēgtas saistībā ar likumdošanas izmaiņām, kuru iniciators bija pats Berluskoni. Viņš tika apsūdzēts kukuļdošanā, grāmatvedības datu sagrozīšanā, politisko partiju nelikumīgā finansēšanā, par viltus zvērestu tiesā, nodokļu nemaksāšanā. Vikikrātuvē par šo tēmu ir pieejami multivides faili. Skatīt: Silvio Berluskoni. Encyclopædia Britannica raksts (angliski) Brockhaus Enzyklopädie raksts (vāciski) Mūsdienu Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)