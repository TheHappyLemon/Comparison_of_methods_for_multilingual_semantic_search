Augstais grīslis (latīņu: Carex elata) ir mainīga izskata grīšļu dzimtas suga. Savvaļā tā ir sastopama Eiropā un Āzijā. Latvijā diezgan bieži sastopama visā teritorijā, pārmitrās vietās pļavās, purvos, ūdenstilpju krastos un gar applūstošām ieplakām mežos un krūmājos. Šīs sugas ietvaros nodala pasugas Carex elata ssp. elata un Carex elata ssp. omskiana. Abas Latvijā dažreiz aplūko kā patstāvīgas sugas. Augstais grīslis ir daudzgadīgs, 40-120 cm garš lakstaugs, kurš pieder dažādvārpu grīšļu grupai, jo sugai sievišķie ziedi ir ar 2 drīksnām. Augs veido blīvu ceru, pazemes dzinumu nav. Stublājs ir trīsšķautņains un pelēkzaļš. Lapas ir 0,4-0,6 cm platas, kopumā garas, tomēr īsākas nekā stublājs. Lapas ir pelēkzaļas, bet lapu makstis ir dzeltenbrūnas. Stublāja galotnē ir 1-2 vīrišķo ziedu vārpiņas, zem tām ir 2-4 stāvas sievišķo ziedu vārpiņas. Augšējo sievišķo vārpiņu galā ir arī vīrišķie ziedi. Apakšējās sievišķās vārpiņas seglapa garāka nekā vārpiņa. Augļa pūslītis ir blāvi zaļš, 0,35-0,45 cm garš, ieapaļš, ar 5-7 dzīslām. Knābītis ir īss, gandrīz vesels. Segplēksne ir tumšbrūna, smaila, ar gaišu joslu vidū, īsāka un šaurāka nekā pūslītis. Zied maijā, jūnijā. «augstais grīslis - Carex elata All. - Augi - Latvijas daba». www.latvijasdaba.lv. Skatīts: 2022-04-11.