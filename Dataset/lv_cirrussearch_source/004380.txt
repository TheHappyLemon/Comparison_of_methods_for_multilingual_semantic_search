Molodjožnaja (krievu: Антарктический метеорологический центр Молодёжная) ir Krievijas vasaras polārstacija Antarktīdā. Izvietojusies Talas pakalnu oāzē Enderbiju Zemes rietumos, Kosmonautu jūras krastā Alašejeva līča piekrastē. Staciju veido ~70 ēkas un būves ~1 km² lielā platībā. 15 km uz austrumiem no stacija pie Večerņajas kalna izveidots lidlauks ar nometni apkalpojošajam personālam. Uz šīs nometnes bāzes 2015. gadā sākta būvēt patstāvīga Baltkrievijas antarktiskā stacija. Vieta stacijas būvei tika izvēlēta 1961. gadā 5. Padomju antarktiskās ekspedīcijas laikā. Stacijas būve tika uzsākta 1962. gada 12. janvārī 7. Padomju antarktiskās ekspedīcijas laikā un 23. februārī tā tika oficiāli atklāta, bet sakarā ar ekspedīcijas nepietiekamo komplektāciju 21. martā stacija tika iekonservēta. 1963. gada 14. janvārī stacijas darbība atjaunojās un līdz 1999. gadam tā nepārtraukti funkcionēja kā vissezonas meteoroloģiskais centrs. 1966. gadā stacijā izbūvēja naftas produktu bāzi un kopš 1970. gada Molodjožnaja kļuva par PSRS galveno antarktisko pētījumu bāzi. 1970. gados ziemotāju skaits stacijā sasniedza 100 cilvēku. 1999. gadā vairāku faktoru ietekmē (vides piesārņojums, novecojis aprīkojums, galvenās bāzes pārcelšana uz Progresas staciju) Molodjožnaja tika slēgta kā vissezonas stacija un aprīkojums un ēkas iekonservēti. Stacija vasaras sezonās tiek izmantota kā lauka ekspedīciju bāzes nometne. Molodjožnajas apkaimē gandrīz visa gada laikā novērojama negatīva gaisa temperatūra. Vidējā gada temperatūra ir -11 °C, maksimālā novērotā ir +9 °C, minimālā -42 °C. Gada vidējais vēja ātrums 10 m/s, maksimālais — virs 40 m/s. Polārā nakts ilgst no 15. līdz 30. jūnijam, polārā diena — no decembra sākuma līdz janvāra vidum. Jūra lielāko gada daļu klāta ar malasledu. Ziemas beigās tā maksimālās izplatības robeža var sasniegt 100 km no krasta. Piekrastē daudz aisbergu. Российская Федерация. Предсезонная информация 2009 / 2010 «Станция Молодёжная». Arhivēts no oriģināla, laiks: 2012. gada 11. janvārī. Skatīts: 2010. gada 7. septembrī. «Л.И.Дубровин. Антарктический метеорологический центр Молодежная.». Arhivēts no oriģināla, laiks: 2015. gada 9. jūlijā. Skatīts: 2010. gada 7. septembrī. 14-я Советская Антарктическая Экспедиция 1968-1970 К 40-летию станции "Молодежная" в Антарктиде Станция Молодёжная (89542)[novecojusi saite] Российская Антарктическая экспедиция[novecojusi saite]