Skotijas neatkarības referendums bija referendums par neatkarīgas Skotijas valsts atjaunošanas iespēju, tas notika 2014. gada 18. septembrī. Referenduma jautājums "Vai Skotijai jābūt neatkarīgai valstij?" (Should Scotland be an independent country?) un referenduma datums tika izziņots 2013. gada 21. martā. Ja referendumā balsotāji būtu izlēmuši par Skotijas atdalīšanos no Apvienotās Karalistes, tad Skotijas neatkarība varētu būt pasludināta 2016. gadā. Potenciālo vēlētāju aptaujas līdz 2014. gada augusta beigām liecināja par "nē" balsotāju pārsvaru, bet septembrī pieauga "jā" balsotāju īpatsvars. Neilgi pirms vēlēšanu dienas veiktās aptaujas liecināja, ka starpība starp "nē" un "par" balsotājiem samazinājās līdz 4%, kas aptuveni atbilst neizlēmušo vēlētāju īpatsvaram. Referendumā piedalījās mazāk vēlētāju, nekā prognozēts. 55,3% vēlētāju nobalsoja par palikšanu Apvienotās Karalistes sastāvā. Neatkarības pretinieki uzvarēja 28 vēlēšanu apgabalos, bet atbalstītāji četros (Dandī, Glāzgovā, Vestdanbārtonšīrā un Nortlenarkšīrā). Latvijas Republikas Ārlietu ministrija paziņoja, ka "abām pusēm bija iespēja ilgstošās publiskās diskusijās brīvi paust savu viedokli, un Latvija respektē Skotijas demokrātiskā referenduma rezultātus, kas notika, ievērojot Apvienotās Karalistes likumdošanas prasības. To nevar salīdzināt ar Krievijas īstenoto militāro agresiju pret Ukrainu, pārkāpjot visas starptautiskās tiesības un Ukrainas suverenitāti". Plašsaziņas līdzekļi rakstīja, ka Skotijas atdalīšanās no Apvienotās Karalistes būtu pamudinājums separātistu kustībām citur Eiropā, bet Krievijas atbalstītie Krimas un Austrumukrainas separātisti Skotijas referendumā saskatīja iespēju legalizēt Krimas aneksiju pēc starptautiski neatzītā referenduma par pievienošanos Krievijai, kas notika Krievijas okupācijas spēku klātbūtnē, un Ukrainas austrumu reģionu atdalīšanu. «Scotland to hold independence poll in 2014 – Salmond». BBC News (BBC). 2012. gada 10. janvāris. Skatīts: 2014. gada 15. aprīlis. «Skotijas neatkarības referendums notiks 2014. gada 18. septembrī». Diena.lv. Skatīts: 2014. gada 30. aprīlī. ukpollingreport.co.uk «Panelbase aptaujas rezultāti». Arhivēts no oriģināla, laiks: 2014. gada 24. septembrī. Skatīts: 2014. gada 18. septembrī. Scotland Decides BBC Latvija respektē Skotijas demokrātiskā referenduma rezultātus LETA 19. septembris, 2014 Krievijas novērotājs skarbi kritizē Skotijas referendumu; atzīst par 'normām neatbilstošu' DELFI 19. septembris, 2014 Referenduma mājaslapa (angliski)