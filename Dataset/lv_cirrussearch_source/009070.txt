Martins Štrbāks (slovāku: Martin Štrbák; dzimis 1975. gada 15. janvārī) ir bijušais slovāku hokejists, aizsargs, Slovākijas hokeja izlases dalībnieks. Karjeras laikā aizvadījis 49 spēles Nacionālajā hokeja līgā, taču lielāko karjeras daļu spēlējis Krievijas, Čehijas un Slovākijas, kļūstot par visu trīs valstu čempionu. Slovākijas hokeja izlases sastāvā izcīnījis trīs Pasaules čempionātu medaļas. Savu profesionālā spēlētāja karjeru Štrbāks uzsāka dzimtajā Prešovā, 1994.—95. sezonā debitējot arī Slovākijas Ekstralīgā. Jau savas debijas sezonas laikā Štrbāks pārcēlās uz Bratislavas "Slovan" rindām, kuras sastāvā aizvadīja lielāko daļu nākamo četru sezonu. 1999. gada vasarā Martins pievienojās Čehijas Ekstralīgas vienībai HC Litvīnova, taču nākamajā sezonā, spēlējot jau HC Vsetīnas rindās, izcīnīja arī līgas čempiones titulu. 2001.—02. sezonas gaitā Štrbāks pievienojās Krievijas Superlīgas vienības Jaroslavļas "Lokomotiv" rindām, izcīnot arī Krievijas čempiona titulu. 2003. gada vasarā Martins devās uz Ziemeļameriku, kur, pēc aizvadītām piecām spēlēm Losandželosas "Kings" rindās, tika aizmainīts uz Pitsburgas "Penguins". No 2004. līdz 2007. gadam spēlējis Maskavas "CSKA" sastāvā. 2009.—10. sezonā, spēlējot Balašihas "HK MVD" rindās, kopā ar komandu sasniedza Gagarina kausa finālu, kā arī piedalījās KHL Zvaigžņu spēlē. 2010.—11. sezonu Štrbāks aizvadīja Maskavas "Dinamo" sastāvā, taču nākamajā vasarā pievienojās jaunizveidotās Popradas "Lev" rindām. No 2012. gada līdz pat karjeras noslēgumam 2016. gadā spēlēja HC Košice sastāvā, divas reizes izcīnot līgas čempiona titulu. Slovākijas izlases rindās spēlējis desmit Pasaules čempionātos, 2002. gadā izcīnot Pasaules čempiona titulu, kā arī 2006. un 2010. gada olimpiskajās spēlēs. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)