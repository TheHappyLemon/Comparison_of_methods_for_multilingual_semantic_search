Jurijs Popkovs (dzimis 1961. gada 6. jūlijā) ir bijušais Latvijas futbolists un futbola treneris. Spēlējis pussarga pozīcijā, pārstāvējis arī Latvijas futbola izlasi. Pēdējā viņa vadītā komanda bija Latvijas Virslīgas klubs FK Spartaks Jūrmala . Jurijs Popkovs dzimis Kijevā, Ukrainā. Viņa pirmais profesionālais klubs bija Minskas "Dinamo" Baltkrievijā, kuram viņš pievienojās 1980. gadā. Četru gadu laikā, kad viņš bija "Dinamo" sastāvā, viņš tikai vienu reizi devās laukumā PSRS Augstākās līgas spēlē . 1984. gadā Popkovs pievienojās Rīgas "Daugava", kas Jāņa Skredeļa vadībā toreiz bija augšupejoša komanda. Ar "Daugavu" Popkovs līdz 1991. gadam piedalījās 309 spēlēs, gūstot 33 vārtus. Viņš reti izlaida spēli "Daugavas" sastāvā un kopā ar Aleksandru Kaniščevu un Genādiju Šitiku veidoja spēcīgu viduslīniju komandas sastāvā. 1993. gadā Jurijs Popkovs pārcēlās uz Zviedriju, kur pievienojās Visby IF, kurā spēlēja 2 sezonas, 43 mačos gūstot 14 vārtus. 1995. gada Virslīgas sezonā, kurā Popkovs startēja kā "Amstrig Riga" spēlētājs, viņam tika piedāvāts aizstāt kluba treneri Georgiju Gusarenko. 1990. gadu sākumā Popkovs spēlēja arī Latvijas futbola izlasē, kopumā piedaloties 18 spēlēs. Pirmais Popkova trenētais klubs bija "Amstrig Riga" (1996. gadā pārdēvēts par "Daugavu"). 1996. un 1997. gadā "Daugava" Latvijas līgā ierindojās otrajā vietā aiz "Skonto FC", pierādot Popkovu kā vienu no labākajiem kluba treneriem Latvijā. 1998. gadā, kad "Daugava" bija ceļā uz bankrotu, Popkovs kļuva par "Liepājas Metalurga" galveno treneri, kura vadībā tas 1998. un 1999. gadā Virslīgā ierindojās otrajā vietā. 2000. gadā Popkovs tika atlaists no "Metalurga", jo klubs joprojām nevarēja apturēt "Skonto" hegemoniju Latvijas līgā. 2001. gadā viņš pārņēma komandu "PFK Daugava", kurai nebija lielu ambīciju un bija maz finanšu. Gan 2001., gan 2002. gada sezonā "PFK Daugava" Latvijas līgā finišēja piektā, bet pēc 2002. gada komanda izjuka. 2003. gadā Popkovs pārņēma jauno un ambiciozo komandu "FK Jūrmala", ar kuru viņš uzvarēja Latvijas 1. līgā un nopelnīja paaugstinājumu 2004. gada Virslīgai. 2004. gadā "Jūrmala" sevi pierādīja kā spēcīgu komandu, debijas gadā ierindojoties 5. vietā, tikai par diviem punktiem atpaliekot no viena no līgas smagsvariem — "Dinaburg FC". Tomēr komandas īpašnieku ambīcijas komandai pakāpties augstāk neizdevās īstenot — 2005. gadā tā finišēja 6. vietā un 2006. gada sezonas vidū, kad "Jūrmalai" bija grūtības, Popkovs tika atlaists. Visu 2007. gada sezonu bija bez kluba, bet pēc sezonas beigām tika iecelts par Virslīgas jaunpienācēju "FK Blāzma Rēzekne" galveno treneri. 2009. gada jūlijā viņš pārcēlās uz A lyga klubu "FK Tauras Tauragė" Lietuvā, bet komandu pameta tūlīt pēc sezonas. 2011. gada septembrī viņš pievienojās "Jūrmala-VV" Latvijas Virslīgā. 2012. gada martā komanda tika pārdēvēta par "Daugava Riga", un viņš palika vadītāja amatā. Klubu viņš pameta 2012. gada decembrī, viņa vietā stājās Virginījs Ļubšis. 2013. gada septembrī Popkovu par galveno treneri iecēla Latvijas Virslīgas klubs "FK Spartaks Jūrmala", aizstājot Aleksandru Stradiņu, kurš ar komandu strādāja kopš 2013. gada jūlija. Popkovu 2013. gada decembrī nomainīja Fabio Micarelli. Popkovs ir strādājis arī ar Latvijas futbola izlasi līdz 21 gada vecumam . «Popkovs - to Rēzekne (in Latvian)». Arhivēts no oriģināla, laiks: 2012. gada 8. februārī. Skatīts: 2008. gada 15. janvāris. Tauras appoint Latvian coach(in Lithuanian) «Archived copy». Skatīts: 2013-01-09. http://sportacentrs.com/futbols/virsliga/22092013-popkovs_lidz_sezonas_beigam_klust_par_spa WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski)