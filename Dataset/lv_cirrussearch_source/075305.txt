Sanderlenda (angļu: Sunderland) ir industriāla pilsēta ar ostu Tainā un Vīrā, Anglijas Ziemeļaustrumos, Ziemeļjūras krastā. Līdz 1974. gadam Sanderlenda bija neliela, Daremas grāfistei piederoša pilsēta ar savu pašpārvaldi. Pagaidām Sanderlendu apdzīvo aptuveni 280 000 iedzīvotāju. Tās platība — 137 km2. Pēc iedzīvotāju skaita un platības, Sanderlenda ir arī lielākā Lielbritānijas pilsēta starp Edinburgu Skotijā un Līdsu. Tā atrodas aptuveni 442 km no Londonas, 322 km no Birmingemas, 187 km no Edinburgas un 126 km no Jorkas. Sanderlenda, kurai pilsētas statuss tika pieškirts 1992. gadā, ir viena no Lielbritānijas visātrāk augošajām pilsētām ar straujāko ekonomisko attīstību. Līdzās tādām pilsētām, kā Ņūkāsla pie Tainas, Geitsheda, Dienvidtainsaida un Ziemeļtainsaida, Sanderlenda pieder Tainas un Vīras metropolītiskajai grāfistei. Cauri pilsētai plūst Wear upe. Ar šo faktu skaidrojama arī pilsētas nosaukuma izcelsme — vārds “Sanderlenda” cēlies no vārda “Soender-land” un tulkojumā nozīmē “zeme, kuru sadala upe”. Uz Wear upes kuģi tika būvēti vismaz kopš 1346. gada, un 18. gadsimta vidū Sanderlenda, visticamāk, bija valsts lielākā kuģubūves pilsēta. Wearmouth Bridge tilts pāri upei tika uzcelts 1796. gadā. Sanderlenda ir pazīstama ar kuģu būvniecību, stikla mākslu un ražošanu, premjerlīgas futbola komandu (Sunderland A.F.C.) un universitāti (University of Sunderland), kas 2001. gadā tika nodēvēta par “labāko jauno universitāti Anglijā” (“The Guardian”) un “Lielbritānijas labāko jauno universitāti pētniecības veikšanai” (“The Times”). Pilsētā, upes ziemeļu krastā, atrodas slavenais Nacionālais Stikla Centrs (National Glass Centre) un jaunuzceltais Gaismas stadions (Stadium of Light). Futbola stadiona vietā vēl 1994. gadā atradās ogļraktuves — pēdējās visā industriālajā pilsētā. Netālu no upes krasta atrodas arī slavenā Sv. Pētera baznīca (St. Peter's church), kas ir viena no vissenākajām mūra baznīcām visā Lielbritānijā. Gar otru — dienvidu krastu — stiepjas universitātes studentu kopmītņu kompleksi. Pilsētas centrā atrodas arī Sanderlendas muzejs ar Ziemas dārziem (Sunderland Museum and Winter Garden). www.sunderland.com — Saites uz University of Sunderland, SAFC, City of Sunderland Portal, Sunderland arc, Sunderland Echo, Sunderland Housing, City of Sunderland College, Port of Sunderland, Sunderland NHS Portal https://www.ons.gov.uk/peoplepopulationandcommunity/populationandmigration/populationestimates/datasets/populationestimatesforukenglandandwalesscotlandandnorthernireland.