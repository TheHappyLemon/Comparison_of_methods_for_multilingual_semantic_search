Laura Bicāne (dzimusi 1990. gada 18. jūnijā) ir latgaliešu dziedātāja, kas dzimusi Daugavpilī, Latvijā. Plašākai publikai kļuva pazīstama 2012. gadā ar dalību Eirovīzijas nacionālajā pusfinālā, izpildot savu dziesmu „Freakin’Out”. Laura dzied kopš bērnības, savulaik mūzikas skolā mācījusies akordeona spēli, bet, iemācoties spēlēt ģitāru, par Lauras sirdslietu kļuvusi tieši dziesmu komponēšana. Lai gan pirmās dziesmas tapa latviešu valodā, pirmo reizi uz skatuves Laura tomēr atskaņoja savas dziesmas latgaliešu valodā. Kopā ar māsām Jacintu un Agnesi latgaliešu mūzikas festivālam „Muzykys Skrytuļs” 2007. gadā tika noorganizēta grupa „Alverna”. Šīs dziesmas tika ierakstītas un ir dzirdamas Latgales radio. Joprojām lielu daļu Lauras repertuāra aizņem dziesmas latgaliešu valodā. 2012. gadā, Laura uzvarēja A-Eiropa organizētajā dziedātāju projektā „Hello Daugavpils”. Dziesminiece pazīstama arī starp citiem Latvijas dziesminiekiem, piedaloties Vislatvijas dziesminieku saietā Lielkrūzēs 2012. gadā, pavasara un rudens koncertos un dziesminieku mūzikas vakaros Latvijas 1. rokkafejnīcā. 2013. gadā, Laura Bicāne kopā ar dziesminieku Kārli Kazāku pārstāvēja Latvijas dziesminiekus Lietuvas dziedāmās poēzijas festivālā „Tai-aš”. Ir spēlēts arī citviet ārzemēs – Francijā, Vācijā, Beļģijā, Lietuvā. 2014. un 2015. gadā, Laura uzstājās festivāla "Bildes" jauno dziesminieku koncertā. Laura koncertējusi Latgales studentu centra pasākumos un Latvijas Kristīgās studentu brālības pasākumos, Daugavpils pilsētas svētkos, Svētā Jāzepa festivālā Līvbērzē, muzeju nakts pasākumos Liepājā, festivālā „Mīlestība nav mirusi”, Frankofonijas dienu ietvaros, Rīgas Adventa mūzikas svētkos un citos dzīvās mūzikas festivālos. Laura Bicāne arī organizējusi privātus koncertus gan dzimtajā pusē Latgalē, gan citur Latvijā (tai skaitā lielākajās pilsētās - Rīga, Daugavpils, Liepāja, Ventspils). Par dziesminieces pazīstamāko dziesmu varētu nosaukt dziesmu „Mīlesteiba” ar Svēto Rakstu vārdiem no Pāvila 1.vēstules korintiešiem. Dziesma tika ierakstīta projekta „Jauna slavas dziesma 2012” ietvaros. 2017. gadā, pabeigusi Staņislava Broka Daugavpils Mūzikas vidusskolu un ieguvusi klasiskās ģitāras spēles kvalifikāciju. 2013. gadā, sadarbojoties ar latgaliešu pozitīvā roka grupu „Dabasu Durovys” iznāca Lauras debijas albums „Es tikai ļaujūs”, kas ietvēra kompozīcijas dažādās valodās. 2015. gada aprīlī, Laura saviem klausītājiem piedāvāja otro albumu „Trīspuksti”. Albums „Trīspuksti” ierakstīts sadarbojoties ar mūziķi Valdi Indrišonoku, un ir īpašs ar to, ka tajā apkopotas dziesmas ar dzejnieces Egitas Terēzes Jonānes haikām. 2017. gada maijā, ir iznācis Lauras trešais albums „Lauzīsimies cauri pūlim”. Albumā ir 9 dziesmas, latviešu, latgaliešu un angļu valodās, kā arī instrumentāla kompozīcija. 2020. gadā, dienas gaismu ieraudzīja dziesminieces ceturtais albums "Ikdiena". Latgaliešu kultūras gada balva „Boņuks”: 2010. gadā nominācijā „Gada debija literatūrā”. 2012. gadā nominācijā „Gada debija mūzikā”.