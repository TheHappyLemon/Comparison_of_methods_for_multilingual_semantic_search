Anžejs Pasečņiks (dzimis 1995. gada 20. decembrī) ir Latvijas basketbolists, spēlē centra pozīcijā. 2023. gadā pārstāv Spānijas ACB līgas klubu Palencia, bet iepriekš visvairāk spēlējis Seviljas "Real Betis". Latvijas basketbola izlases spēlētājs. Pirms tam spēlējis arī Eirolīgā un Nacionālajā basketbola asociācijā (NBA). Vairākas sezonas tiesības uz spēlētāju NBA piederēja Filadelfijas "76ers", kas A. Pasečņiku ieguva maiņas ceļā no Orlando "Magic" uzreiz pēc tam, kad spēlētājs ar kopējo 25. numuru tika izvēlēts 2017. gada NBA drafta pirmajā kārtā, bet pēc tam viņš atrādās cita NBA kluba — Vašingtonas "Wizards" — sistēmā, kura sastāvā arī piedzīvoja debiju NBA. A. Pasečņiks nāk no Rīgas nomales — Jaunciema. Mācījies Rīgas 7. pamatskolā un Rīgas 45. vidusskolā. Profesionālā līmenī A. Pasečņiks sāka spēlēt 2012. gadā Latvijas Basketbola līgā Rīgas VEF komandā, kuras sastāvā trīs reizes (2012, 2013, 2015) kļuvis par LBL čempionu. Kopš 2015. gada vasaras spēlēja Spānijas komandā Gran Canaria pārstāvot to gan ACB līgā un Eirolīgā, gan sākotnēji arī zemāka līmeņa sacensībās. Pēc izvēlēšanas 2017. gada NBA draftā spēlētājs turpināja spēlēt Spānijas līgā. 2019. gada vasarā Filadelfijas "76ers" atteicās no draftā iegūtajām tiesībām uz A. Pasečņiku, un drīz pēc tam tika izplatīta informācija, ka viņš NBA vasaras līgā pārstāvēs Vašingtonas "Wizards", kas arī īstenojās. Pēc spēlēm vasaras līgā, oktobrī, "Wizards" iekļāva A. Pasečņiku komandas sastāvā, taču dažas dienas vēlāk atbrīvoja un viņš pievienojās kluba G Līgas komandai Capital City Go-Go. Novembrī viņš piedzīvoja debiju šajā komandā, kļūstot par trešo Latvijas basketbolistu pēc Dāvja Bertāna un Rodiona Kuruca, kas spēlējis G Līgā. 2019. gada decembrī, pēc vairāku Vašingtonas "Wizards" spēlētāju traumām, A. Pasečņiks tika iekļauts "Wizards" sastāvā un 18. decembrī piedzīvoja savu debiju NBA, nospēlējot gandrīz 28 minūtes spēlē pret Čikāgas "Bulls". Viņš guva 9 punktus un 8 atlēkušās bumbas, un šis bija ilgākais spēles laiks debijas spēlē starp septiņiem Latvijas basketbolistiem, kas spēlējuši NBA. 2020. gada 12. janvārī starp spēlētāju un komandu tika noslēgts vairāku gadu līgums. 2021. gada 17. janvārī "Wizards" atbrīvoja A. Pasečņiku, tādējādi 2020.—2021. gada NBA sezonā viņš piedalījās tikai vienā komandas spēlē (mazliet vairāk par sešām minūtēm spēles laika). Kopš 2021. gada novembra pārstāvēja Spānijas ACB līgas klubu Seviljas "Real Betis", kur spēlēja kopā ar Dairi Bertānu, palīdzot komandai sezonas gaitā uzlabot sniegumu un saglabāt vietu ACB līgā. 2022. gada vasarā A. Pasečņiks piedalījās viena no vadošajiem Eiropas basketbola klubiem FC Barcelona treniņprocesā, taču par komandas spēlētāju nekļuva un sezonas sākumā bija bez kluba. 30. novembrī tika paziņots, ka viņš pievienosies Francijas klubam Metropolitans 92, kļūstot par pasaulē zināmākā jaunā basketbolista un prognozētā NBA drafta pirmā numura Viktora Vembanjamas komandas biedru. 2023. gada februārī A. Pasečņika līgums beidzās, un viņš atgriezās savā iepriekšējā komandā: Spānijas ACB līgas klubā Seviljas "Real Betis". "Betis" sastāvā nospēlēja līdz 2023. gada vasarai, kad, komandai zaudējot vietu ACB līgā, pārcēlās uz līgas jaunpienācēju Palencia. Spēlējis dažāda vecuma Latvijas jaunatnes izlasēs. 2013. gadā U-18 izlases sastāvā izcīnīja 4. vietu U-18 čempionātā, kas notika Rīgā. Komandas spēlētāji A. Pasečņiks un Kristaps Porziņģis tika iekļauti šī turnīra simboliskajā izlasē, spēlētāja statistika bija 12,6 punkti un 7,7 atlēkušās bumbas vidēji spēlē. Kopš 2016. gada ir pieaugušo Latvijas basketbola izlases spēlētājs. Speciāli no ASV: Pasečņiks dodas iepazīt Filadelfijas «76ers» LSM Anžejs Pasečņiks: "Man un Niksam rezervētas vietas pie avārijas izejas" SportaCentrs «Arhivēta kopija». Arhivēts no oriģināla, laiks: 2017. gada 16. augustā. Skatīts: 2017. gada 25. aprīlī. «Anzejs Pasecniks, nuevo jugador del Real Betis Baloncesto». realbetisbalompie (es-ES). Skatīts: 2023-02-20. Vikikrātuvē par šo tēmu ir pieejami multivides faili. Skatīt: Anžejs Pasečņiks. NBA profils Basketball-Reference profils Arhivēts 2019. gada 9. decembrī, Wayback Machine vietnē. Eurobasket profils Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Russiabasket profils (krieviski) Eirolīgas profils (angliski) ESPN NBA profils (angliski) RealGM Basketball profils (angliski)