Lilongve (čičeva: Lilongwe) ir Malāvijas valsts galvaspilsēta. Pilsēta atrodas valsts dienvidrietumos, Lilongves upes krastā, netālu no Mozambikas un Zambijas robežām. Lai arī Lilongve ir galvaspilsēta, tā ir tikai otrā lielākā pilsēta valstī pēc iedzīvotāju skaita. 2008. gadā tajā dzīvoja 866 tūkstoši iedzīvotāju. Pilsēta atrodas 1110 metrus virs jūras līmeņa, pie Lilongves upes, kura laika periodā no maija līdz oktobrim, kad pārsvarā pūš dienvidaustrumu vēji un gandrīz nav nokrišņu, ir izžuvusi. Klimats — ekvatoriālais musonu. Vidējā gaisa temperatūra pašā karstākajā gada mēnesī, novembrī — +25 grādi, jūlijā — +15 grādi pēc Celsija. Vidējais nokrišņu daudzums — aptuveni 1200 mm. Pilsētas teritorijā pārsvarā aug mūžzaļie meži. Pilsētā 370 akrus aizņem dabas rezervāts, kur var ieraudzīt daudzas tropu putnu sugas un dažas zīdītāju sugas, piemēram, leopardus un hiēnas, bet caur rezervātu tekošajā Ligandzi upē — krokodilus. Lilongvē dzīvo apmēram 866 tūkstoši iedzīvotāju. Lielākā daļa iedzīvotāju ir vietējās izcelsmes āfrikāņi: čevas, ņadžas, jao, tombuko, lomves, senas, tongas, ngondes, ngoni. Galvaspilsētā dzīvo arī eiropieši un aziāti. Gandrīz puse iedzīvotāju ir jaunāki par 15 gadiem, kas tiek skaidrots ar ātru iedzīvotāju pieaugumu un lielu dzimstību. Oficiālā valsts valoda ir angļu, kuru izmanto valsts iestādēs un izglītības jomās. Iedzīvotāji runā čiņjadža un čutumbuka valodās. Pilsētā izplatīta ir kristietība, pārsvarā katoļticība un prezbiteriānisms, mazāk anglikāņu baznīca. Daļa galvaspilsētas iedzīvotāju ir vietējo afrikāņu dabas dievu pielūdzēji (pagāni). Mazliet izplatīts ir islāms. Lilongve — salīdzinoši jauna pilsēta, to 1902. gadā dibināja briti. 1975. gadā tā kļuva par Malāvijas galvaspilsētu (iepriekšējā — Zomba). Mūsdienās pilsētā pastiprināti notiek komunālo dzīvokļu būvniecība un attīstās izglītības joma. Galvaspilsētas vidējā vecuma iedzīvotāji, apmēram 44 %, dažādu iemeslu dēļ joprojām ir neizglītoti. Medicīniskajai aprūpei ir ļoti zema kvalitāte, jo trūkst kvalificētu darbinieku. Lilongve apbūvēta ar vienveidīgām mūsdienīgām ēkām. Jaunās pilsētas centrā atrodas dažādas adminstratīva rakstura ēkas: ministrijas, biroji, vēstniecības, tūrisma aģentūras. Tā sauktajā Vecpilsētā vairāk ir ainaviskas vietas, piemēram tirgus, kurā var iegādāties visdažādākās preces: ar rokām krāsotus audumus, vudū amuletus, koka maskas un rotas. Vikikrātuvē par šo tēmu ir pieejami multivides faili. Skatīt: Lilongve. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) https://www.citypopulation.de/en/malawi/cities/.