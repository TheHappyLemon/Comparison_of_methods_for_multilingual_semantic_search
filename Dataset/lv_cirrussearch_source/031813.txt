Baltkrievijas Sociālistiskā Padomju Republika (baltkrievu: Сацыялістычная Савецкая Рэспубліка Беларусь) bija pirmā boļševiku radītā padomju republika Baltkrievijā, kas pastāvēja no 1919. gada 1. janvāra līdz 1919. gada 27. februārim, kad tika izveidota jauna Lietuvas-Baltkrievijas Padomju Sociālistiskā Republika. Vācu armijai 1918. gada decembrī atkāpjoties no Brestļitovskas miera līguma rezultātā iegūtajām Krievijas teitorijām, Padomju Krievija uzsāka karagājienu šo teritoriju atgūšanai un iebruka Igaunijas, Latvijas, Lietuvas, Baltkrievijas Tautas Republikas un Ukrainas Tautas Republikas teritorijās. Šajā laikā baltkrievi jau bija izveidojuši demokrātisku Baltkrievijas Tautas Republiku, kuras valdība militārā uzbrukuma rezultātā atkāpās uz Grodņu. 1919. gada 1. janvārī Smoļenskā, kas tajā laikā ietilpa baltkrievu teritorijā, tika pasludināta Padomju Krievijas sastāvā ietilpstošas Baltkrievijas Sociālistiskās Padomju Republikas izveidošana. Republikas teritoriju veidoja zemes no Smoļenskas, Vitebskas, Mogiļevas, Minskas, Grodņas un Viļņas guberņām. 8. janvārī republikas galvaspilsētu pārcēla uz nupat ieņemto Minsku. 1919. gada 31. janvārī republika izstājās no Padomju Krievijas un tika pārdēvēta par Baltkrievijas Sociālistisko Padomju Republiku. 3. februārī tika pieņemta jaunās republikas konstitūcija. 27. februārī republika apvienojās ar Lietuvas Padomju Republiku, taču Smoļenskas, Vitebskas un Mogiļevas guberņas atkal iekļāva Padomju Krievijas sastāvā. Lai arī boļševiku vidū noritēja diskusija par to, vai baltkrieviem vispār ir nepieciešama atsevišķa republika, zemēs, kas nebija pievienotas Polijai vai Krievijai 1920. gada 31. jūlijā, Poļu-padomju kara laikā no jauna izveidoja Baltkrievijas Sociālistisko Padomju Republiku, kas 1922. gadā kā Baltkrievijas PSR iestājās jaunveidotajā PSRS. Vikikrātuvē par šo tēmu ir pieejami multivides faili. Skatīt: Baltkrievijas Sociālistiskā Padomju Republika.