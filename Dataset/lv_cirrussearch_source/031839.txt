Amūras-Jakutskas dzelzceļa maģistrāle (AJAM) (krievu: Амуро-Якутская железнодорожная магистраль, АЯМ) ir 1520mm platuma dzelzceļš Krievijas Federācijas Sibīrijas daļā. Kopējais projektētais maģistrāles garums no Transsibīrijas dzelzceļa Skovorodino stacijas līdz Lejas Bestjahas (Нижний Бестях, Nižnija Bestjaha) stacijai Sahas republikā ir 1239 km, pilnā ekspluatācijā ir nodots iecirknis Skovorodino-Ņerjungri (439 km), iecirknis Ņerjungri-Tomota (368 km) un iecirknis Tomota-Lejas Bestjaha (432 km) un nav uzbūvēts tilts no tās pāri Ļenas upei uz Jakutskas pilsētu. Dzelzceļa atzara būve no Transsibīrijas dzelzceļa līdz Tindai (Бамовская—Тындинский) uzsākta jau 1940. - 1941. gadā, izmantojot Gulaga soda nometnēs ieslodzīto darbu, taču Otrā pasaules kara laikā 1942. gadā sliedes tika nojauktas uz aizvestas Volgas militārā dzelzceļa būvei. 1974. gadā PSKP CK ģenerālsekretārs Leonīds Brežņevs paziņoja par Baikāla-Amūras maģistrāles celtniecības turpināšanu un dzelzceļa līnija līdz Tindai tika atjaunota 1977. gadā, 1979. gadā dzelzceļš tika uzbūvēts līdz Berkakitai (Беркакит), bet 1984. gadā līdz Ņerjungri. Pēc PSRS sabrukuma dzelzceļa būvi turpināja un 1992. gadā tas sasniedza Aldanas staciju (Алдан), bet 1997. gadā Tomotas staciju. Krievijas finanšu krīzes laikā 1997. — 2002. gadā būve apstājās. Pēc Krievijas Federācijas ekonomikas nostabilizēšanās to turpināja un 2004. gadā atklāja pasažieru vilcienu satiksmi līdz Tomotas stacijai (Томмот). 2008. gadā dzelzceļš sasniedza Amgas staciju, bet 2010. gadā Kerdemas staciju (Кердем). 2011. gadā Krievijas Federācijas prezidents Dmitrijs Medvedjevs piedalījās pēdējā dzelzceļa savienojuma svinīgā ielikšanā pie Lejas Bestjahas. Dzelzceļa iecirknis Tomota-Lejas Bestjaha tomēr netika nodots ekspluatācijā, tikai 2013. gadā atklāja tiltu pāri Tammas upei (Тамма) un Lejas Bestjahas staciju. 2014. gadā atklāja pagaidu kravas vilcienu satiksmi līdz Lejas Bestjahas stacijai, bet 2019. gadā pasažieru vilcienu satiksmi. Vikikrātuvē par šo tēmu ir pieejami multivides faili. Skatīt: Amūras-Jakutskas maģistrāle.