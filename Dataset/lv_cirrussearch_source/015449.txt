Rolands Albins Upatnieks (dzimis 1932. gada 13. decembrī, miris 1994. gada 11. maijā) bija latviešu kamaniņu braucējs un treneris. Izglītību ieguvis Rīgas Politehniskā institūta Mehānikas un mašīnbūves fakultātē, ko absolvējis 1965. gadā. Nodarbojies ar boksu. Viņa meita Ināra Ādmine bijusi kamaniņu braucēja (R. Upatnieks kādu laiku bijis arī viņas treneris). Piedalījies 1976. gada ziemas olimpiskajās spēlēs Insbrukā, kur kopā ar Valdi Ķuzi divniekos izcīnīja 9. vietu. 1974. gadā izcīnīja otro vietu PSRS Tautu spartakiādē, nākamajā gadā kļuva par PSRS vicečempionu. Vairākas uzvaras izcīnījis Latvijas PSR čempionātā gan kamaniņu braukšanā, gan ūdens motorsportā. Ūdens motorsportā bijis arī pasaules rekordists. Pēc sportista karjeras beigām kļuvis par treneri. Laikā no 1977. līdz 1980. gadam bija Latvijas PSR kamaniņu sporta izlases treneris, pēc tam (līdz 1986. gadam) bija PSRS bobsleja izlases galvenais treneris. Viņš tiek uzskatīts par bobsleja "tēvu" Latvijā. Kopējās Latvijas enciklopēdija. 5. sējums. Rīga : Valērija Belokoņa izdevniecība. 2009. 590. lpp. ISBN 978-9934-8068-0-3. «Latvijas Olimpiskās komitejas profils». Olimpiade.lv. Arhivēts no oriģināla, laiks: 2012. gada 18. septembrī. Skatīts: 2012. gada 9. septembrī. Konkrētās «Kā radīts latviešiem». Diena.lv. Skatīts: 2012. gada 9. septembrī. Olympedia profils (angliski) LOK profils