Teozofijas biedrība ir 1875. gadā Ņujorkā dibināta teozofiska biedrība, kuras mērķis ir radīt cilvēces vispārīgās brālības kodolu bez rasu, ticību, kārtu, šķiru un ādas krāsas izšķirības, veicināt reliģiju salīdzināšanas, filozofijas un zinātnes studijas, pētīt līdz šim neizskaidrotus dabas likumus un cilvēkā snaudošus spēkus. 1912. gadā Teozofijas biedrības locekļu skaits pārsniedza 23 000, bet 1933. gadā 47 valstīs bija 33 000 locekļu. Teozofijas biedrības dibinātāji 1875. gadā bija virsnieks un žurnālists H.S. Olkots (Olcott) un rakstniece Helēna Blavatska. Kopš 1882. gada biedrības galvenā mītne ir Adjarā pie Madrasas, kur atradās biedrības dibināta augstskola, bibliotēka un izdevniecība. 1913. gadā Teozofijas biedrības vācu sekcijas vadītājs Rūdolfs Šteiners ar lielu savu sekotāju grupu pameta biedrību un izveidoja pats savu Antroposofijas biedrību ar mītni Dornahā. 1920. gadā Nikolajs Rērihs iestājās Teozofijas biedrības Londonas sekcijā un izveidoja pats savu Agni jogas mācību. Latviešu konversācijas vārdnīca. XXI. sējums. Rīga : Anša Gulbja izdevniecība. 42 583. sleja.