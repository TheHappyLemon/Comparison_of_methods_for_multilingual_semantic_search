Purva pameldrs (latīņu: Eleocharis palustris) ir mainīga izskata grīšļu dzimtas suga, kuras ietvaros nodala zemākus taksonus. Savvaļā tā ir sastopama Eirāzijā. Latvijā bieži visā teritorijā. Grupas vai blīvas audzes ir sastopamas ūdenstilpju seklūdens joslā, purvos, grāvjos, mitros pļavu pazeminājumos un uz applūstošiem meža ceļiem. Purva pameldrs ir daudzgadīgs, 10-60 cm garš lakstaugs. Auga stublājs ir apaļš un tam ir ložņājošs saknenis. Stublājs ir bez lapām, ir tikai lapu makstis pie pamata. Vārpiņa stublāja galā ir smaila un cilindriska. Ziedu skaits var būt ļoti dažāds: 20-70 (pēc ziedu skaita, apakšējās vārpiņas plēksnes garuma, riekstiņa lieluma un irbuļa paliekas formas nodala pasugas). Apakšējā vārpiņas plēksne apņem ne vairāk kā pusi no vārpiņas pamata. Zieda plēksnes galā ir smailas, tumšbrūnas, ar šaurāku, gaišu malu. Apziedņa matiņi ir 4, zobaini, aptuveni augļa garumā vai īsāki. Irbuļa palieka ir koniska. Auglis ir brūns riekstiņš. Zied jūnija beigās un jūlijā. «purva pameldrs - Eleocharis palustris (L.) Roem. et Schult. - Augi - Latvijas daba». www.latvijasdaba.lv. Skatīts: 2022-05-17.