Gotlobs Aleksandrs Zauerveids (vācu: Gottlob Alexander Sauerweid, 1783—1844), arī Aleksandrs Ivanovičs Zauerveids (krievu: Александр Иванович Зауервейд) bija vācbaltu gleznotājs. Pēterburgas Mākslas akadēmijas batālās glezniecības profesors (1836). Dzimis 1783. gada 19. februārī Kurzemes hercoga Pētera Bīrona galma aktiera ģimenē, līdz 1798. gadam mācījās Jelgavas ģimnāzijā. Vēlāk izceļoja uz Saksiju, kur viņš Napoleona karu laikā studēja Drēzdenes Mākslas akadēmijā (1806-1812). Darbojās kā kaujas ainu gleznotājs Parīzē (1812-1814), pēc tam Londonā (1814-1817). 1817. gadā devās uz Pēterburgu, darbojās Ģenerālštāba militāras topogrāfijas nodaļā, ieguva pulkveža pakāpi. 1825. gadā kļuva par ģenerālštāba pirmo gleznotāju, zīmēja uniformu kolekcijas Kara ministrijas vajadzībām. 1827. gadā viņu ievēlēja par Pēterburgas ķeizariskās Mākslas akadēmijas goda locekli un 1831. gadā par batālās glezniecības mācībspēku. 1836. gadā viņam piešķīra profesora nosaukumu. 1842. gadā izdeva studiju albumu par zirga anatomiju. Miris 1844. gada 25. oktobrī Pēterburgā, apglabāts Volkovas luterāņu kapos. Pēterburgas akadēmijai piederīgie batālisti ar valsts ierēdņiem nepieciešamo paklausību sacerēja un izpildīja oficiālās batālās mākslas uzdevumus, darinot skatuviski izvērstā telpā kauju un iekarojumu ainas, kurās impērijas karaspēks un tā pavēlnieki guva neapstrīdamas un slavenas uzvaras. 1813. gada kauja pie Leipcigas 1828. gada Varnas aplenkums (1836) Izlūkgājieni Latvijas batālās mākslas vēsturē Eduards Kļaviņš, studija.lv Vikikrātuvē par šo tēmu ir pieejami multivides faili. Skatīt: Aleksandrs Zauerveids.