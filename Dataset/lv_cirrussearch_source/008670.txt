731. vienība (japāņu: 731部隊) bija slepena Japānas Impērijas armijas vienība, kas Japānas karā Ķīnā (1937—1945) un Otrā pasaules kara laikā veica bioloģisko ieroču pētījumus un dažāda veida eksperimentus ar cilvēkiem. Vienība bija maskēta kā ūdens attīrīšanas vienība un bija bāzēta Japānas okupētajā Ķīnas daļā. Vairāki austrumu un rietumu informācijas avoti lēš, ka 731. vienības eksperimentos ir gājuši bojā apmēram 3000 — 200 000 cilvēku — ķīniešu, korejiešu, mongoļu, sabiedroto civiliedzīvotāji un karagūstekņi (īpaši krievu gūstekņu). Bez 731. vienības pastāvēja arī līdzīgas vienības, kas darbojās pārējās japāņu okupētajās teritorijās, laika posmā no 1931. līdz 1945. gadam un bija atbildīgas par daudziem pastrādātajiem kara noziegumiem okupētajās teritorijās. Pēc kara un vienības izformēšanas liela daļa personu, kas bija darbojušās vienībā, netika tiesātas kara tribunālā, jo viņu drošību nodrošināja ASV okupācijas spēki Japānā, apmaiņā pret viņu pētījumiem bioloģisko ieroču jomā.