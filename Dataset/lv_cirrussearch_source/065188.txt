"Kritušie eņģeļi" (ķīniešu: 墮落天使, piņjiņs: Duòluò Tiānshǐ) ir 1995. gada Honkongas neo-noir krimināldrāmas filma, kuras režisors un scenārija autors ir Vans Dzjavei. Filmā galvenās lomas atveido Leons Lai, Mišela Raisa, Takeši Kaneširo, Čārlija Jana un Kārena Moka. Filmā ir divi savstarpēji saistīti sižeti — viens stāsta par slepkavu, kurš vēlas pamest noziedzīgo pasauli, prostitūtu, ar kuru viņš uzsāk attiecības, un viņa aģenti, kas viņā ir iemīlējusies. Otrs stāsts ir par nerunājošu, ar mutismu sirgstošu bijušu notiesāto, kas bēg no policijas un garīgi nestabilu sievieti, kuru pamet viņas draugs. Vans sākotnēji filmu "Kritušie eņģeļi" sarakstīja kā trešo stāstu savai iepriekšējai filmai "Čankinas ekspresis" (1994), tomēr beigās to sadalīja divās atsevišķās filmās. Filma pazīstama ar tajā plaši izmantotajām ainām, kas filmētas ar platleņķa objektīvu, lai sagrozītu varoņu sejas, tādējādi paužot viņu izolāciju no apkārtējās pasaules. Filmā izmantots triphops un popmūzika, lai uzturētu "pilsētas vides" noskaņojumu. Filmas "Kritušie eņģeļi" pirmizrāde notika 1995. gada 6. septembrī. Izdošanas brīdī daudzi kritiķi to kritizēja un salīdzināja ar filmu "Čankinas ekspresis". Laika gaitā filmas reputācija ir augusi un to uzskata par filmu, kas labi parāda Vana stilu. Filmas abstraktais, netradicionālais stils, konteksts, kurā tā uzņemta, kā arī pastiša un intertekstualitātes izmantošana gan attiecībā uz populāro kultūru, gan tās priekšteci filmu "Čankinas ekspresis" ir novedusi pie tā, ka to dēvē par postmodernisma filmu. Botz-Bornstein, Thorsten (2008). "Wong Kar-wai's Films and the Culture of the "Kawaii"". SubStance 37 (2): 94–109. ISSN 0049-2426. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)