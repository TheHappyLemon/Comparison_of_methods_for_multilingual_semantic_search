Ādolfs Fridrihs (vācu: Adolf Friedrich zu Mecklenburg; dzimis 1873. gada 10. oktobrī, miris 1969. gada 5. augustā) bija Apvienotās Baltijas hercogistes hercogs, Āfrikas pētnieks, Vācu Togo gubernators un Vācijas Nacionālās Olimpiskās komitejas pirmais prezidents (1949-1951). Formāli viņš var tikt uzskatīts par vienīgo Baltijas monarhu, ja par tādu netiek uzskatīts Livonijas karalis Magnuss. Dzimis 1873. gadā Šverīnē kā Mēklenburgas-Šverīnes lielhercoga Frīdriha Franča trešais bērns. No 1907. līdz 1908. gadam vadīja zinātnisko ekspedīciju uz Centrālo Āfriku. No 1910. līdz 1911. gadam vadīja ekspedīciju uz Čadu un Sudānu. No 1912. līdz 1914. gadam bija pēdējais Togo vācu gubernators. No 1915. līdz 1916. gadam dienēja Austroungārijas un Turcijas armijās. 1918. gadā bija nominēts par Apvienotās Baltijas valsts galvu, bet nekad nav kāpis šīs īslaicīgās valsts tronī. No 1916. līdz 1956. gadam bija Starptautiskās Olimpiskās komitejas loceklis. No 1949. līdz 1951. gadam bija Vācijas Nacionālās Olimpiskās komitejas pirmais prezidents. Miris 1969. gadā. Bija divreiz precējies - pirmoreiz ar princesi Viktoriju Feodoru, kas mira dzemdībās 1918. gada 18. decembrī, otrreiz - ar princesi Elizabeti 1924. gadā. Viņam bija viena meita hercogiene Voiclava-Feodora (Woizlawa-Feodora).