Šis raksts ir par kuģi. Par Kurzemes un Zemgales hercogu skatīt rakstu Hercogs Jēkabs. Hercogs Jēkabs bija Latvijas tirdzniecības flotes kravas motorkuģis. Viens no modernākajiem un jaunākajiem kuģiem Latvijas tirdzniecības flotē. Tilpība: 4117 BRT, sešcilindru dīzeļmotora jauda 438 zirgspēki. Īpašnieks: a/s "Apvienotā kuģniecība" Rīgā. Pieraksta osta: Rīga. Kapteiņi: A. Bērziņš, Hugo Mihelsons. Uzbūvēts 1926. gadā Malmē, bija Norvēģijas rēderejas A/S Henneseid kuģis ar nosaukumiem Aakre, Childar. Latvijas Republikas tirdzniecības flotē no 1939. gada, veica reisus no Eiropas uz Amerikas ostām. Otrā pasaules kara laikā pēc Latvijas okupācijas 1940. gada jūnijā kuģis atradās ASV, bet augustā ieradās Kaljao ostā Peru, kur kapteinis H. Mihelsons izlēma pakļauties Augusta Kirhenšteina valdības rīkojumam un doties uz PSRS ostu Vladivostoku. Tomēr lēmumu atbalstīja tikai daļa apkalpes. Arī Latvijas Republikas sūtniecība Vašingtonā, ASV centās aizkavēt kuģa aizbraukšanu. Kaljao ostas pārvalde kuģi arestēja un aizliedza tam atstāt ostu. 1940. gada 16. decembrī arests tika atcelts un "Hercogs Jēkabs" atstāja Kaljao ostu. 26. decembrī Mansaniljo ostā Meksikā uzņēma degvielu un devās uz Vladivostoku, kur ieradās 1941. gada 3. februārī. Vladivostokā latviešu kuģa komandu pārsūtīja uz Rīgu, bet kuģi pārdēvēja par Sovetskaja Latvija. Ar PSRS karogu kuģis pārvadāja munīciju no ASV uz PSRS Tālo Austrumu ostām. Pēc tam to izmantoja par ieslodzīto transportkuģi Ohotskas jūrā, vēlāk pārbūvēja un ar palielinātu ietilpību izmantoja kravu pārvadājumos PSRS flotē. 1968. gadā kuģi noenkuroja un līdz 1973. gadam izmantoja par noliktavu. 1961. gadā Gunārs Cīrulis un Anatols Imermanis uzrakstīja stāstu ""Tobago" maina kursu". Pēc stāsta motīviem Rīgas Kinostudijas režisors Aleksandrs Leimanis 1965. gadā uzņēma spēlfilmu "Tobago" maina kursu. Hercogs Jēkabs (ekskursiju kuģītis) Latvijas Jūrniecības vēsture, Rīga, 1998, 173 lpp. «Hugo Mihelsons». timenote.info (latviešu). Skatīts: 2021-04-22.