Andrea de Čezariss (itāļu: Andrea de Cesaris; 1959. gada 31. maijs — 2014. gada 5. oktobris) bija Itālijas autosportists, kas bija pazīstams ar karjeru Formula 1 pasaules čempionātā. Viņam pieder rekords par visvairāk veiktajām sacīkstēm, ne reizi neuzvarot (214 sacīkstes). Andrea de Čezariss debitēja Formula 1 pasaules čempionātā 1980. gadā Alfa Romeo komandas sastāvā pēdējās divās sezonas sacīkstēs, abās no tām izstājoties. 1981. gadā viņš pārstāvēja McLaren vienību, daļēji pateicoties viņa sakariem ar komandas sponsoru Marlboro. Viņš sezonā izcīnīja vienu punktu un nākamās divas sezonas pavadīja Alfa Romeo. Šajā laikā de Čezariss trīs reizes finišēja labāko trijniekā. 1984. gadā itāliešu pilots sāka sadarbību ar Ligier komandu, no kuras viņš tika atlaists piecas sacīkstes pirms 1985. gada sezonas beigām. 1986. gadā viņš pārstāvēja Minardi, finišējot tikai vienā sacīkstē. 1987. gadā de Čezariss pārstāvēja Brabham komandu. Vienīgajā sacīkstē, kur viņam izdevās sasniegt finišu (Beļģijas Grand Prix, viņš izcīnīja trešo vietu. 1988. gadā Brabham nepiedalījās, tādēļ pilots pārstāvēja Rial komandu. Viņa sezonas labākais sasniegums bija 4. vieta. Nākamos divus gadus de Čezariss pavadīja Scuderia Italia vienībā, ar kuru viņam izdevās pēdējo reizi savā karjerā finišēt labāko trijniekā. 1991. gadā de Čezariss pārstāvēja jaunizveidoto Jordan komandu. Nākamās divas sezonas viņš pārstāvēja Tyrrell. 1994. gadā de Čezariss aizvadīja savas pēdējās sacensības, vispirms divas sacīkstes aizvietojot diskvalificēto Ediju Ērvinu Jordan vienībā, bet pēc tam deviņas sacīkstes aizvietojot savainoto Kārli Vendlingeru Sauber komandā. Andrea de Čezariss gāja bojā motocikla avārijā 2014. gada 5. oktobrī Romā. «Perde il controllo della moto, muore sul Gra l'ex pilota di F1 De Cesaris (itāliski)». Repubblica. 2014. gada 5. oktobrī. Skatīts: 2014. gada 5. oktobrī.