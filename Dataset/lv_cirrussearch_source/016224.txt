Aksels Martins Fredriks Munte (zviedru: Axel Martin Fredrik Munthe, 1857-1949) bija zviedru ārsts un rakstnieks. Viņa grāmata "Stāsts par Sanmikelu” (1929) izdota vairāk nekā 45 valodās, latviešu valodā to tulkojusi Vizma Belševica. Aksels Munte dzimis 1857. gada 31. oktobrī Oskarshamnas (Kalmaras lēne) aptiekāra ģimenē. 1874. gadā uzsāka medicīnas studijas Upsālas Universitātē, bet pēc pāris gadiem plaušu tuberkulozes dēļ bija spiests studijas pārtraukt un doties ārstēties uz Kapri salu netālu no Neapoles. Pēc atveseļošanās Munte turpināja studijas Monpeljē un Parīzes universitātē pie neirologa un psihoterapeita Žana Martēna Šarko. 23 gadu vecumā kļuva par ārstu Parīzē un ātri ieguva popularitāti, tomēr saglabāja iejūtību pret nabadzīgiem pacientiem, kurus ārstēja bez maksas. 1884. gadā Munte ārstēja holēras slimniekus epidēmijas laikā Neapolē. 1887. gadā viņš iegādājās ipašumu Villa San Michele Anakapri pie Sanmikelas baznīcas Kapri salā, kurā atradās drupas, kuru vēsture saistījās ar Senās Romas laikiem. Munte aizrāvās ar šīs vietas vēsturi, viņš organizēja darbus vēsturiskās vietas atjaunošanai un labiekārtošanai. Šim darbam viņš veltīja lielu daļu no sava turpmākā mūža. Lai iegūtu naudu būvniecības turpināšanai, 1890. gadā Munte atvēra savu privātpraksi netālu no Spāņu kāpnēm Romā. 1908. gadā viņš kļuva par Zviedrijas karalienes Viktorijas ārstu, kura atkārtoti veseļojās Kapri salā. 1910. gadā viņš iegādājās vasarnīcu mežā pie Siljana ezera Zviedrijā. Pirmā pasaules kara laikā Munte, kas bija precējies ar anglieti, pieņēma Lielbritānijas pilsonību un dienēja britu armijas medicīniskajā daļā. Šajā laikā tapa viņa pirmā grāmata "Sarkanais Krusts, Dzelzs krusts" (Red Cross, Iron Cross). Acu slimības dēļ viņš bija spiests pamest Kapri salu un pārcelties uz Zviedriju, kur angliski uzrakstīja atmiņu un dzīves filozofijas grāmatu "Stāsts par Sanmikelu" (The Story of San Michele). Pēc izdošanas 1929. gadā tā kļuva par vienu no vispopulārākajām 20. gadsimta grāmatām. Veiksmīgas acu operācijas rezultātā viņš daļēji atguva redzi un atkal atgriezās savā Sanmikelas villā Anakapri. Otrā pasaules kara laikā Munte 1942. gadā pieņēma Zviedrijas karaļa Gustava V uzaicinājumu un apmetās uz dzīvi Stokholmas karaļa pilī. Miris 1949. gada 11. februārī Stokholmā. Bref och skizzer, 1909 (zviedriski) Små skizzer, 1888 (zviedriski) Red Cross and Iron Cross, 1916 (angliski) The Story of San Michele, 1929 (angliski), izdota latviski kā "Stāsts par Sanmikelu" (1971, 2005) En gammal bok om människor och djur, 1931 (zviedriski) Vikikrātuvē par šo tēmu ir pieejami multivides faili. Skatīt: Aksels Munte. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Villa San Michele Kapri salā Arhivēts 2007. gada 1. jūlijā, Wayback Machine vietnē. Hildasholm - Muntes vasarnīca Zviedrijā Stāsts par Sanmikelu. Aksels Munte