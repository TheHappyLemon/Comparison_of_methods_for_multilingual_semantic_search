Atvērto sistēmu sadarbības bāzes etalonmodelis, OSI modelis (Open Systems Interconnection Basic Reference Model, OSI model) ir abstrakts tīkla un komunikāciju protokolu dizaina modelis, ko izstrādājusi Starptautiskā standartu organizācija (ISO). OSI modelis apraksta šādus septiņus slāņus: lietojumslāni (Application), pasniegšanas (Presentation), sesijas (Session), transporta (Transport), tīkla (Network), datu posma (Data link) un fizikālo (Physical) slāni. Slānis ir funkciju kopums, kas apkalpo nākamo augstāko slāni un izmanto funkcijas, kuras sniedz nākamais zemākais slānis. OSI modelis nenosaka stingrus noteikumus dizainam. Tāpēc praksē izmantojamie modeļi un protokolu kopumi ne vienmēr precīzi atbilst OSI modelī aprakstītajiem slāņiem. Šāda modeļa tipisks piemērs ir piecu slāņu TCP/IP modelis. Pamatraksts: Lietojumslānis Lietojumslānī notiek komunikācija ar lietojumiem, kas izmanto tīkla funkcijas. OSI modelis neiekļauj komunikāciju ar lietotāju, bet tikai ar lietojumiem. Lietojumslānī darbojas, piemēram, FTP un SMTP. Pamatraksts: Pasniegšanas slānis Pasniegšanas slānis atšķirībā no zemākajiem slāņiem, kas veic datu pārraidi, veic datu attēlošanas funkcijas. Šajā slānī tiek veiktas dažādas datu izmaiņas — pārkodēšana, šifrēšana, saspiešana u. c. Pamatraksts: Sesijas slānis Sesijas slānis kontrolē sesijas starp lokālo un attālināto lietojumiem. OSI modelī šis slānis atbild par korektu sesiju izveidošanu un pārtraukšanu, ko TCP/IP modelī veic TCP. Pamatraksts: Transporta slānis Transporta slānis veic sesijas slāņa datu sadalīšanu segmentos un segmentu drošu nosūtīšanu adresātam bez kļūdām un pareizā secībā. Transporta slānis veic arī plūsmas vadību (flow control). Daži transporta līmeņa protokoli, piemēram, TCP veic arī savienojuma kontroli. Tos sauc par connection-oriented protokoliem. Pamatraksts: Tīkla slānis Tīkla slānis nodrošina datu pārraidi starp tīkla mezgliem un definē tīkla loģisko adresāciju. Tas nodrošina arī maršrutēšanas un fragmentēšanas/defragmentēšanas funkcijas. Pamatraksts: Datu posma slānis Datu posma slānis nodrošina kadru pārraidi starp tīkla elementiem un dažos gadījumos arī kļūdu labošanu. Šajā līmenis tiek izmantotas fizikālās adreses (sauktas arī par MAC adresēm). IEEE iedala šo slāni divos apakšslāņos: LLC apakšslānī un MAC apakšslānī. Pamatraksts: Fizikālais slānis Fizikālais slānis definē iekārtu un vides fizikālos un elektriskos parametrus. Tas ietver kontaktu, spriegumu, kabeļu, koncentratoru, tīkla adapteru u. c. specifikācijas. ISO standarts 7498-1:1994 (ZIP) osi7layer.com — OSI mnemoniku saraksts