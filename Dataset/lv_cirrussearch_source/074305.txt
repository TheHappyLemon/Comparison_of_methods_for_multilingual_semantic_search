Vorens Edvards Bafets (angļu: Warren Edward Buffett, dažkārt saukts par Omahas orākulu (angļu: Oracle of Omaha); dzimis 1930. gada 30. augustā) ir amerikāņu investors, uzņēmējs, kompānijas Berkshire Hathaway vadītājs un lielākais īpašnieks, kā arī ievērojams filantrops. Vorens Bafets ir viens no pasaules bagātākajiem cilvēkiem. Dzimis Omahā, Nebraskā, uzņēmēja ģimenē. Studējis Nebraskas un Kolumbijas Universitātē. 1956. gadā atgriezies dzimtajā Omahā. Kaut arī viens no bagātākajiem cilvēkiem pasaulē, Bafets slavens ar savu pieticību. Viņš vēl aizvien dzīvo mājā Omahā, ko nopirka 1958. gadā un pats vada automašīnu, bet viņa gada alga 2006. gadā bija 100 000 dolāru. Ir mantojuma nodokļa piekritējs, arī saviem bērniem atstāšot "pieteikami daudz naudas, lai viņi varētu darīt, ko vēlas, bet nepietiekami, lai varētu nedarīt neko". Bafeta publiskās runas parasti ir spilgtas un trāpīgu citātu bagātas. Ikgadējās Berkshire Hathaway akcionāru sapulces Omahā mēdz dēvēt par "kapitālisma Vudstoku". Bafets ir pazīstams bridža spēlmanis. 2006. gada jūnijā Bafets ziedoja 10 miljonus Berkshire Hathaway akciju (tolaik 30,7 miljardu dolāru vērtībā) labdarībai Billa un Melindas Geitsu fondam, kas ir lielākais labdarības ziedojums vēsturē. Vorena Bafeta otrā sieva Astrīda Menksa ir cēlusies no Amerikas latviešu ģimenes. Amerikāņu miljardieris apprecējis latvieti diena.lv Vikikrātuvē par šo tēmu ir pieejami multivides faili. Skatīt: Vorens Bafets. Encyclopædia Britannica raksts (angliski) Brockhaus Enzyklopädie raksts (vāciski)