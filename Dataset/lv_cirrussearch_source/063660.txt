Īstā jumtauza (latīņu: Anisantha tectorum) ir graudzāļu dzimtas suga. Sākotnēji dienvidu un austrumu Eiropas, kā arī Rietumāzijas stepes suga. Mūsdienās plaši ieviesusies Eirāzijā, tostarp ievazāta arī Latvijā, kur atsevišķi eksemplāri un grupas aug smilšainās nezālienēs, ceļmalās un uz dzelzceļiem. Īstā jumtauza ir viengadīgs, 10—40 cm garš lakstaugs. Stiebri ir stāvi — tie aug pa vienam vai augs veido nelielu ceru. Stiebrs augšdaļā ir raupjš. Lapas ir 0,2—0,5 cm platas, īsas, blīvi klātas ar mīkstiem matiņiem tāpat kā ziedkopa. Maksts ir slēgta. Skara vienpusēja, 4—10 cm gara, zari tievi, nolīkstoši. Vārpiņas šauras, bāli zaļas, retāk ar sārtu nokrāsu, galā mazliet platākas, katrā zarā 1—4 nolīkušas vārpiņas, 1—1,5 cm garas, katra ar 4—8 ziediem. Ārējā vārpiņas plēksne ar 1 dzīslu, iekšējā — ar 3 dzīslām. Ārējās zieda plēksnes gals ar 2 smailiem zobiņiem. Akots 1,2—2 cm garš — vismaz tik garš, cik ārējā zieda plēksne. Auglis — sīks plēksnenis (plēksnēs ieslēgts grauds). Zied maijā, jūnijā. «īstā jumtauza - Anisantha tectorum (L.) Nevski - Augi - Latvijas daba». www.latvijasdaba.lv. Skatīts: 2022-09-23.