Zilene (Vaccinium uliginosum) ir melleņu ģints pārtikas augs, kas ir plaši sastopams ziemeļu reģionos Eirāzijā un Ziemeļamerikā, kā arī kalnu apvidos dienvidos. Suga ir bieži sastopamas visā Latvijas teritorijā, kur tās aug pārejas un sūnu purvos, purvainos skujkoku mežos, kā arī pārmitros izcirtumos. Zilenes ir Latvijā visbiežāk sastopamā melleņu ģints suga. Zilene ir vasarzaļš krūms, kurš var sasniegt 0,3—1,2 m garumu. Stumbrs ir acīm redzami koksnains, stāvs un zari brūni. Lapas ir otrādi olveida, zilganzaļas, gals noapaļots, mala gluda, uz zariem pamīšus. Ziedi ir nokareni, iepriekšējā gada dzinumu galos. Vainags ir pokālveida, iesārts. Ogas ir ieapaļi garenas, diametrā 1—1,2 cm, blāvi zilganas vai blāvi violetas, it kā sarmainas. Zied maijā un jūnija sākumā. No mellenes (Vaccinium myrtillus) atšķirama pēc brūna, apaļa (ne zaļa, šķautņaina) stumbra, otrādi olveidīgām (ne olveidīgām) lapām, lapas mala gluda (ne sīkzobaina), gatavas ogas blāvi zilganas (ne zili melnas). «melleņu ģints». enciklopedija.lv (angļu). Skatīts: 2024-02-17. «zilene - Vaccinium uliginosum L. - Augi - Latvijas daba». www.latvijasdaba.lv. Skatīts: 2024-02-17.