Panamas Republikas ģerbonis ir viens no Panamas Republikas valsts simboliem. Apstiprināts sākotnējā versijā 1904. gada 4. jūnijā, modificēts 1941., 1946., 2002. un 2006. gadā. Ģerboņa autori ir panamiešu advokāts Nikanors Viljalass Lamela (Nicanor Villalaz Lamela) un uz Panamu 1894. gadā emigrējis vācu mākslas zinātņu profesors Maksis Lemms Bīlerts (Max Lemm Bielert), kuru ģerboņa variants tika izvēlēts konkursā no iesniegtajiem 103 variantiem. Vairoga centrā attēlots Panamas zemesšaurums ar to apskalojošām jūrām un debesīm, kurās Mēness aust virs viļņiem un Saule sāk rietēt aiz kalniem, tādējādi apzīmējot svinīgo neatkarības pasludināšanas stundu. Vairoga augšpuse skaldīta divās ceturtdaļās: labajā sudraba laukā pakarināti zobens un šautene, simbolizējot atteikšanos uz visiem laikiem no postošajiem pilsoņu kariem, kreisajā — sarkanā laukā sakrustoti lāpsta un kaplis, simbolizējot darbu. Vairoga gals arī skaldīts divās ceturtdaļās: labajā — zilā laukā pārpilnības rags, kreisajā — sudraba laukā progresa simbols spārnots ritenis. Virs vairoga ērglis izplestiem spārniem kā suverenitātes simbols ar pa kreisi pavērstu galvu, knābī turot sudraba lentu ar valsts devīzi PRO MUNDI BENEFICIO — ‘Visas Pasaules ieguvumam’. Virs ērgļa puslokā zelta piecstaru zvaigznes, simbolizējot valsti veidojošās provinces. Vairogs sānos rotāts ar valsts karogiem pa diviem katrā pusē. Lai arī ērglis virs ģerboņa jau ir kopš 1949. gada, tikai 2002. gadā ar likumu tika izskaidrots, ka ģerbonī attēlojams Panamas nacionālais putns harpija (Harpia harpyja). Vladimir Berrío-Lemm. «Escudo de Armas de Panamá, versión corregida y simplificada».