Sofija Šovo (franču: Sophie Chauveau; dzimusi 1999. gada 12. jūnijā Ženēvā, Šveicē) ir franču biatloniste, 2024. gada pasaules čempione sieviešu stafetē. 2016. gada decembrī Sofija Šovo sāka startēt IBU kausā junioriem, kur 2018. gada sākumā sasniedza savu pirmo pjedestālu, ieņemot trešo vietu sprintā Nove Mesto Morāvijā. 2017. gada Eiropas Jaunatnes ziemas olimpiskajā festivālā Erzurumā viņa izcīnīja sudrabu jauktajā stafetē. 2018. gada Eiropas čempionātā junioriem Pokļukā ieguva divas bronzas medaļas: sprintā un iedzīšanā. Tajā pašā gadā Pasaules čempionātā junioriem Otepē labāko rezultātu sasniedza sprintā, kur ieņēma 10. vietu. Pēc gada Pasaules čempionātā junioriem Brezno uzvarēja stafetē, startējot kopā ar Kamilu Benedu un Lū Žanmono. Viņa arī izcīnīja bronzas medaļu iedzīšanas sacensībās. Neilgi pēc tam Šovo debitēja pieaugušo sacensībās Eiropas čempionātā Raubičos un bija diezgan veiksmīga, ieņemot 8. vietu 15 km individuālajā distancē. 2019.—2020. gada sezonā Šovo jau regulāri startēja IBU kausā pieaugušajiem. 2021. gadā pēdējo reizi startēja Pasaules čempionātā junioriem un Obertilliahā izcīnīja uzvaru stafetē. Nedaudz vēlāk IBU kausa posmā, kas risinājās turpat Obertilliahā, ieguva trešo vietu īsajā individuālajā distancē. Šajā līmenī Šovo cīnījās arī visu 2021.—2022. gada sezonu, un labākie rezultāti bija trīs ceturtās vietas sprintos Brezno, Lencerheidē un Ridnaunā. Pasaules kausa sacensībās debitēja 2022. gada 30. novembrī Kontiolahti ar 37. vietu 15 km individuālajā distancē. Tā paša gada 16. decembrī Ansī S. Šovo tikai nedaudz pietrūka līdz goda pjedestālam — viņa ieņēma 4. vietu sprintā. 2023. gadā debitēja Pasaules čempionātā, kas norisinājās Oberhofā. Sprintā ierindojās 27. vietā, bet iedzīšanā spēja pakāpties līdz 9. vietai. Savu pirmo Pasaules kausa sezonu Šovo noslēdza 21. vietā. 2024. gada 6. janvārī Oberhofā ieņēma 3. vietu sprintā, izcīnot pirmo pjedestālu Pasaules kausa posmos. Tajā pašā posmā tika iekļauta Francijas komandas sastāvā stafetē un kopā ar Lū Žanmono, Žistīni Brezā-Bušē un Žiliju Simonu izcīnīja uzvaru. 2024. gada Pasaules čempionātā Nove Mesto ieguva ceturto vietu sprintā, piekāpjoties tikai trim citām Francijas biatlonistēm (Simonai, Brezā-Bušē un Žanmono). Kopā ar Žanmono, Brezā-Bušē un Simonu uzvarēja sieviešu stafetē, tas bija Francijas pirmais zelts pasaules čempionātos šajā disciplīnā. «Hugo Rivail and Vanessa Voigt take IBU Cup short individuals». biathlonworld.com (angļu). 2021. gada 10. marts. Skatīts: 2024. gada 7. janvārī. «First Victory for Anna Magnusson». biathlonworld.com (angļu). 2022. gada 16. decembris. Skatīts: 2024. gada 7. janvārī. «Fourth Consecutive Victory for Braisaz-Bouchet». biathlonworld.com (angļu). 2024. gada 6. janvāris. Skatīts: 2024. gada 7. janvārī. «Simon Anchors France to Women's Relay Victory». biathlonworld.com (angļu). 2024. gada 7. janvāris. Skatīts: 2024. gada 7. janvārī. «French Women's Dominance: Simon Secures Sprint Title». biathlonworld.com (angļu). 2024. gada 9. februāris. Skatīts: 2024. gada 9. februārī. «France Rebounds to Women's Relay Gold». biathlonworld.com (angļu). 2024. gada 17. februāris. Skatīts: 2024. gada 17. februārī. Vikikrātuvē par šo tēmu ir pieejami multivides faili. Skatīt: Sofija Šovo. IBU profils (angliski)