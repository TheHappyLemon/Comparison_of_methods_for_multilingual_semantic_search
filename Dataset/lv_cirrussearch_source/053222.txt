Vasjuganas purvi ir viena no lielākajām purvu sistēmām pasaulē un lielākā ziemeļu puslodē, tie sastāda 2% no pasaules kūdras purvu platības. Tie atrodas Rietumsibīrijā, starp Obas un Irtišas upēm, Vasjuganas līdzenuma teritorijā, kurš galvenokārt atrodas Tomskas apgabalā, ar nelielām daļām Novosibirskas un Omskas apgabalos, Hantu-mansu autonomajā apvidū un Tjumeņas apgabala dienvidos (Uvatas un Toboļskas rajonos). Kopš 2007. gada Vasjuganas purvi ir kandidāti iekļaušanai UNESCO pasaules mantojuma sarakstā. Purvu sistēmas platība ir 53 tūkstoši km² (ap 80% no Latvijas platības), tās garums no rietumiem uz austrumiem sasniedz 573 km, no ziemeļiem uz dienvidiem — 320 km, koordinātas — no 55°40' līdz 59°00' Z platumam un no 75°30' līdz 83°30' A garumam. Vasjuganas purvi radās apmēram pirms 10 tūkstošiem gadu, un kopš tā laika to platība nepārtraukti pieaug - 75% no to mūsdienu platības pārpurvojušies pēdējos 500 gados. Purvi ir galvenais saldūdens avots reģionā (ūdens rezerves tajā ir 400 km³), šeit atrodas apmēram 800 tūkstoši mazu ezeru, sākas daudzas upes, ieskaitot Omu un Vasjuganu. Līdzenuma maksimālais augstums 166 m vjl., tas nedaudz pazeminās ziemeļu virzienā. Purvi satur milzīgas kūdras rezerves un palīdz neitralizēt siltumnīcas efektu, saistot oglekli. Atmosfērā izdalāmais oglekļa daudzums šajos purvos ir 1,6 reizes mazāks kā tas oglekļa daudzums, ko purvi no atmosfēras saista augsnē. Izpētīto kūdras rezervju apjoms pārsniedz 1 miljardu tonnu, vidējais iegulu dziļums ir 2,4 m, bet maksimālais — 10 m. Floristiski purvi ietilpst divās zonās — dienvidu taigā un subtaigā jeb taigas bērzu un apšu apakšzonā. Gandrīz visu teritoriju aizņem purvi, ap 60% no tiem — atklātie, meži sastopami tikai pie lielākajām upēm. Vasjuganas purvi ir mājvieta daudzveidīgai vietējai faunai, ieskaitot retās sugas. Purvā citu starpā dzīvo ziemeļbrieži, klinšu ērgļi, jūras ērgļi, zivjērgļi, lielā čakste, lielais piekūns. Ievērojamā skaitā ir vāveres, aļņi, sabuļi, medņi, baltirbes, mežirbes, rubeņi, mazākā daudzumā ūdeles, ūdri, āmrijas. Flora arī ietver retas un apdraudētas augu sugas un to kopienas. No savvaļas ogām tiek plaši izplatīti: dzērvenes, zilenes, lācenes. Mūsdienās purvu faunu un floru apdraud teritorijas attīstīšana naftas un gāzes atradņu izpētes un izmantošanas laikā lieguma rietumdaļā. Turklāt krītošās nesējraķešu otrās pakāpes, kas nāk no Baikonuras kosmodroma, piesārņo teritoriju ar nesadeguša heptila — raķešdegvielas komponenta atliekām. Vasarā purvi ir gandrīz neizbraucami pat ar specializētu transportu. Kravu pārvadājumi uz naftas atradnēm un ģeoloģiskās izpētes grupām tiek veikti ziemā. Teritorijas klimats ir krasi kontinentāls ar īsu karstu vasaru un garu aukstu ziemu, vidējā gada temperatūra — -1,1°C. Janvāra vidējā t° ir -20,5°C, jūlija — +17,6°C, nokrišņu daudzums 440—480 mm gadā. 1941. gada deportāciju laikā Vasjuganas purvi bija viena no vietām, kur nometināja no Latvijas izsūtītos, tai skaitā Hermaņa Albata ģimeni. 2006. gadā tika izveidots Vasjuganas dabas liegums (krievu: Государственный комплексный (ландшафтный) заказник областного значения "Васюганский"). Liegumā ir stingra aizsardzības režīma zona (17,2 tūkstoši km²) un ierobežotas saimnieciskas darbības zona (33,8 tūkstoši km²). 2017. gada septembrī tajā izveidoja ap 6000 km² (614,8 tūkstoši hektāru) lielu Vasjuganas rezervātu, apvienojot lieguma teritorijas daļu un blakus esošos purvus Novosibirskas apgabala Ubinskas un Severnijas rajonos un Tomskas apgabala Bakčarskas rajonā. 2018. gada jūnijā par Vasjuganas rezervāta vadītāju tika iecelts Aleksejs Vasiļčenko, kurš vienlaikus palika Kuzņeckas Alatau dabas rezervāta direktors. Tika plānots pilnībā apvienot abu rezervātu vadību, izveidojot vietējo filiāli Tomskā, tomēr Tomskas apgabala administrācijas preses dienests 2020. gada janvārī paziņoja par neatkarīgas federālās valsts budžeta iestādes “Vasjuganas valsts dabas rezervāta“ biroja atvēršanu Tomskā, par kura direktori tika iecelta Olga Antoškina. ĪADT saraksts - Васюганский UNESCO: The Great Vasyugan Mire "Васюганье" в Большой Советской Энциклопедии Комплексный мониторинг Большого Васюганского болота: современное состояние и процессы развития под воздействием природных и антропогенных факторов Земцов А. А., Савченко Н. В. «Современное геоэкологическое состояние Васюганского болотного массива». // e-lib.gasu.ru. Arhivēts no oriģināla, laiks: 2015-05-18. Skatīts: 2013-07-08. Andrejs Albats, Kad nebaidīsieties, zvaniet..., pierakstīja Ieva Puķe publicēts: „Sestdiena”, Nr.203., Rīgā, 2002. gada 31. augustā, 4.-6.lpp. «ТАСС: Созданный в Сибири Васюганский заповедник объединили с заповедником «Кузнецкий Алатау».». tass.ru (krievu). Skatīts: 2020-01-14. Russland gründet neuen Lake Ladoga-Nationalpark und neuen Eastern Gulf of Finland-Naturpark an der Grenze zu Finnland «Постановление правительства РФ». government.ru (krievu). Skatīts: 2020-01-14. «Информация на сайте Заповедника Кузнецкий Алатау.». Arhivēts no oriģināla, laiks: 2018-06-21. Skatīts: 2019-01-31. «РИАТомск: Офис управления заповедником «Васюганский» открылся в Томске.». www.riatomsk.ru (krievu). Skatīts: 2020-01-14. Васюганское болото (природные условия, структура и функционирование) / Под ред. Л. И. Инишевой. — Томск: ЦНТИ, 2000. — 136 с. Инишева Л. И., Земцов А. А., Инишев Н. Г. Васюганское болото: изученность, структура, направления использования // География и природные ресурсы. 2002. № 2. С. 84—89. Большое Васюганское болото: Современное состояние и процессы развития / Под общ. ред. М. В. Кабанова. — Томск: Изд-во Института оптики атмосферы СО РАН, 2002. — 230 с. Езупенок А. Э. К вопросу о заповедании части Васюганского болота // Болота и биосфера: материалы первой Научной школы (23—26 сент. 2002 г.). — Томск, 2003. — С. 104—107. Ипполитов И. И., Кабанов М. В., Катаев С. Г. и др. О влиянии Васюганского болота на температуру окружающей среды // Болота и биосфера: материалы первой Научной школы (23—26 сент. 2002 г.). — Томск, 2003. — С. 123—135. Здвижков М. А. Гидрогеохимия Васюганского болотного массива. — Томск, 2005. Encyclopædia Britannica raksts (angliski) Материалы обследования территории Васюганского заповедника