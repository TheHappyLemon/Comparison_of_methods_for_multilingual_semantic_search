Siena rati (angļu: The Hay Wain) ir angļu romantisma gleznotāja Džona Konstebla 1821. gadā pabeigta glezna. Tajā attēlota lauku ainava pie Stouras upes starp Safolkas un Eseksas grāfisti. Glezna glabājas Londonā, Nacionālajā galerijā un tiek uzskatīta par Konstebla zināmāko gleznu, kā arī vienu no nozīmīgākajām un populārākajām Anglijas gleznām. Tā gleznota ar eļļas krāsām uz audekla un tajā attēloti trīs zirgi, kuri pāri upei velk pajūgu, kas izskatās pēc koka ratiem. Tālumā pa kreisi redzama Villija Lota kotedža, kas attēlota arī citā Konstebla gleznā ar šādu nosaukumu. Ainavā attēlota vieta netālu no Fletfordas dzirnavām Safolkā, taču, tā kā Stoura veido robežu starp abām grāfistēm, kreisais krasts ir Safolkā, bet ainava labajā krastā ir Eseksā. "Siena rati" ir viens no darbiem Konstebla sērijā, ko sauc par "sešu pēdu" gleznām, lielizmēra darbiem, ko Konstebls gleznoja ikgadējai Karaliskās akadēmijas vasaras izstādēm. Kā visiem citiem šīs sērijas darbiem, Konstebls gleznai radīja pilnizmēra eļļas krāsas skici; tā šobrīd glabājas Viktorija un Alberta muzejā Londonā. Konstebls sākotnēji darbu izstādīja ar nosaukumu "Ainava: pusdienlaiks" (angļu: Landscape: Noon), kas liek domāt, ka viņš to bija plānojis klasiskās ainavas tradīcijā, attēlojot dabas ciklus. Fletfordas dzirnavas piederēja Konstebla tēvam. Māja kreisajā pusē piederēja kaimiņam, Viljamam Lotam, kurš bija lauksaimnieks, kurš nomāja zemi, tika apgalvots, ka viņš piedzimis šajās mājās un savas dzīves laikā nekad nav pametis tās ilgāk par četrām dienām. Villija Lota kotedža saglabājusies līdz mūsdienām praktiski neizmainīta, bet nav saglabājies neviens no gleznā redzamajiem kokiem. Lai arī gleznu uzskata par vienu no visu laiku labākajām britu gleznām, kad 1821. gadā tā pirmoreiz tika izstādīta Karaliskajā akadēmijā (ar nosaukumu "Ainava: pusdienlaiks"), tai nepieteicās neviens pircējs. Glezna saņēma ievērojami labākas atsauksmes, kad to izstādīja Francijā, to slavēja Teodors Žeriko. Glezna radīja sensāciju, kad to izstādīja 1824. gada Parīzes salonā kopā ar citiem Konstebla darbiem (ir pieņēmums, ka Konstebla gleznu iekļaušana izstādē bija cieņas izrādīšana Žeriko, kurš nomira tā gada sākumā). Šajā izstādē "Siena rati" tika izcelti, piešķirots zelta medaļu, ko pasniedza Šarls X; tās atlējums ir iekļauts gleznas rāmī. Konstebla darbi ietekmēja jaunu franču gleznotāju paaudzi, to skaitā Ežēnu Delakruā. Gleznu pārdeva izstādes laikā kopā ar trīs citiem Konstebla darbiem mākslas tirgonim Džonam Erousmitam, "Siena ratus" atpakaļ Anglijā nogādāja cits tirgonis, D. T. Vaits; viņš to pārdeva kādam Jangam, kurš dzīvoja Raidā Vaitas salā. Tur šai gleznai uzmanību pievērsa kolekcionārs Henrijs Vons un gleznotājs Čārlzs Roberts Leslijs. Kad Jangs nomira, Vona nopirka viņa bijušo īpašumu un 1886. gadā uzdāvināja gleznu Nacionālajai galerijai Londonā, kur tā atrodas vēl šodien. Savā testamentā Vons gleznas pilnizmēra skici, kas bija radīta ar paletes nazi, atstāja mantojumā Dienvidkensingtonas muzejam (tagad Viktorijas un Alberta muzejs). 2005. gadā BBC radio 4 raidījuma "Today" veidotā aptaujā "Siena vezums" tika atzīta par otru populārāko Britu galerijas gleznu aiz Tērnera gleznas "Kuģa "Temeraire" pēdējais brauciens". 2013. gada 28. jūnijā kāds ar kustību Fathers 4 Justice saistīts protestētājs, pie Nacionālajā galerijā izstādītās gleznas pielīmēja jauna zēna fotoattēlu. Darbs netika neatgriezeniski sabojāts. Izteikts minējums, ka ratu apstāšanās iemesls upē bijis ļaut upes ūdenim atdzesēt zirgu kājas un izmērcēt riteņus. Karstā, sausā laikā koka riteņi saraujas un var atdalīties no metāla stīpām. Riteņu samērcēšana samazina saraušanos un notur vietā ārējo metāla joslu. https://beckchris.wordpress.com/visual-arts/best-works-of-art-of-all-time-the-critics-picks-part-1/; Make Lists, Not War. https://www.nationalgallery.org.uk/paintings/john-constable-the-hay-wain; pārbaudes datums: 18 aprīlis 2016. https://beckchris.wordpress.com/visual-arts/art-history-101-part-iv-1800-present/; Make Lists, Not War; pārbaudes datums: jūnijs 2020. «Early Six-Foot Stour River Paintings». Constable's Great Landscapes: The Six-Foot Paintings. National Gallery of Art. Arhivēts no oriģināla, laiks: 2016. gada 4. martā. Skatīts: 2013. gada 14. oktobris. «Turner wins 'great painting' vote». BBC News. 2005. gada 5. septembris. The Haywain «The Haywain – facts». The National Gallery. Arhivēts no oriģināla, laiks: 2009. gada 4. septembrī. Skatīts: 2010. gada 26. janvāris. «The Haywain». oldandsold.com. Arhivēts no oriģināla, laiks: 2010. gada 25. augustā. Skatīts: 2010. gada 26. janvāris. «Constable's The Hay Wain attacked at the National Gallery». BBC News. 2013. gada 28. jūnijs. Robert Cumming. «Art Explained: The world's greatest paintings explored and explained». Dorling Kindersley, 2008. gada 1. maijs. Skatīts: 2017. gada 27. jūlijs – caur Google Books. «Constable's The Hay Wain». Smarthistory at Khan Academy. Skatīts: 2012. gada 21. decembris.[novecojusi saite] Vikikrātuvē par šo tēmu ir pieejami multivides faili. Skatīt: Siena rati. «Constable's Studies for the Hay-Wain». Paintings & Drawings. Viktorijas un Alberta muzejs. Arhivēts no oriģināla, laiks: 2009. gada 26. jūlijā. Skatīts: 2011. gada 3. aprīlis. Constable's England, pilnībā digitalizēts Ņujorkas Modernās mākslas muzeja izstādes katalogs, kas satur informāciju par gleznu (skatīt saturu)