Ville Peltonens (somu: Ville Peltonen; dzimis 1973. gada 24. maijā Vantā, Somijā) ir bijušais somu hokejists, uzbrucējs. Karjeras laikā aizvadījis 382 spēles Nacionālajā hokeja līgā. Astoņas sezonas spēlējis arī Helsinku HIFK rindās. Somijas hokeja izlases rindās kļuvis par četru olimpisko spēļu un astoņu pasaules čempionāta medaļu ieguvēju. Kļuvis Somijas un Šveices čempionu hokejā. 2016. gadā uzņemts IIHF Slavas zālē. Savu profesionālā spēlētāja karjeru Ville uzsāka 1991. gadā, aizvadot 6 spēles SM līgas klubā HIFK. Tajā viņš aizvadīja vēl trīs sezonas. 1993. gada NHL draftā viņu, ar kopējo 58. numuru, draftēja Sanhosē "Sharks". 1995.-96. sezonu Peltonens iesāka jau Ziemeļamerikā — IHL kluba Kanzassitijas "Blades" sastāvā. Tiesa, sezonas gaitā viņš aizvadīja arī 30 spēles "Sharks" rindās. Nākamo sezonu viņš uzsāka AHL klubā Kentuki "Thoroughblades", bet sezonas gaitā 28 spēles aizvadīja arī "Sharks" rindās. 1997.-98. sezonā Peltonens devās atpakaļ uz Eiropu, visu sezonu aizvadot Zviedrijas Elitsērijas klubā Frölunda HC. 1998.-99. un 1999.-00. sezonu Peltonens aizvadīja NHL kluba Našvilas "Predators" rindās, bet tā kā 2000.-01. sezonā spēlēja vienīgi IHL klubā Milvaukī "Admirals", tad 2001.-02. sezonā Peltonens pievienojās SM līgas klubam Jokerit, kurā spēlēja arī 2002.-03. sezonā, 2002. gadā kļūstot par Somijas čempionu. No 2003. līdz 2005. gadam, Peltonens aizvadīja trīs sezonas Šveices hokeja līgas kluba HC Lugano rindās, 2004. gadā izcīnot Šveices čempiona titulu. Nākamās trīs sezonas Peltonens aizvadīja NHL kluba Floridas "Panthers" rindās, taču 2009.-10. sezonā bija KHL kluba Minskas "Dinamo" kapteinis. 2014. gada 7. martā Peltonens paziņoja, ka pēc 2013.-14. gada sezonas beigs savu spēlētāja karjeru. Somijas hokeja izlases sastāvā Peltonens 13 Pasaules čempionātos, četrās Olimpiskajās spēlēs, kā arī divās Pasaules kausa izcīņās. Izlases sastāvā viņš ir kļuvis par 1995. gada Pasaules čempionu, četrkārtējo vicečempionu, kā arī trīs reizes ir izcīnījis bronzas medaļu. Viņš ir kļuvis arī par četrkārtēju Olimpisko spēļu medaļu ieguvēju. Peltonens bija Somijas karognesējs 2010. gada ziemas olimpisko spēļu atklāšanas ceremonijā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)