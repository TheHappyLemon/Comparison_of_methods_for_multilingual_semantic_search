1978. gada Pasaules sieviešu šaha čempionāts sastāvēja no vairākiem posmiem — zonālie turnīri, starpzonu turnīri, pretendentu mači un mačs par pasaules čempiones nosaukumu. Mačā par pasaules šaha čempiones nosaukumu 17 gadus vecā pretendente Maija Čiburdanidze uzvarēja šī titula īpašnieci Nonu Gaprindašvili un kļuva par sesto un gados jaunāko pasaules čempioni. Pirmo reizi pasaules šaha čempionāta sieviešu ciklā notika divi starpzonālie turnīri, viens Nīderlandes pilsētā Rozendālā, otrs Gruzijas PSR galvaspilsētā Tbilisi. Turnīri notika laikā no 1976. gada novembra līdz decembrim un tajos piedalījās labākās spēlētājas no katras FIDE zonas, kopumā 25 dalībnieces. No katra turnīra pirmo trīs vietu ieguvējas kvalificējās pretendentu mačiem. No turnīra Rozendālā kvalificējās J. Ahmilovska un trīskārtējā maču par pasaules čempiones nosaukumu dalībniece A. Kušnira (tagad pārstāvot Izraēlu), kuras dalīja pirmo-otro vietu, trešo ceļazīmi uz pretendentu mačiem ieguva T. Lemačko, kas pārspēlē par trešo vietu pieveica nīderlandieti A. van der Meie. Tbilisi uzvarēja J. Fataļibekova par puspunktu apsteidzot V. Kozlovsku un 15 gadus veco M. Čiburdanidzi. Mačiem kvalificējās astoņas spēlētājas — trīs spēlētājas no katra starpzonu turnīra un divas iepriekšējo pretendentu maču finālistes Aleksandrija un Levitina. Šīs astoņas spēlētājas sacentās mačos pēc izslēgšanas sistēmas. Sešpadsmit gadu vecā Čiburdanidze uzvarēja Kušniru un ieguva tiesības spēlēt maču par pasaules čempiones nosaukumu ar toreizējo titula īpašnieci Gaprindašvili. Pasaules čempiones N. Gaprindašvili un pretendentes M. Čiburdanidzes mačs notika no 1978. gada 18. augusta līdz 5. oktobrim Picundā. Mača galvenā tiesnesis bija Jaroslavs Šaitars. Dalībnieču sekundanti: Čiburdanidzei — T. Georgadze, Gaprindašvili — A. Gipslis un S. Makaričevs. Uzvarot 4. un 5. mača partiju, Čiburdanidze kļuva par līderi. Turpmākā mača gaitā viņa šo vadību saglabāja un uzvarot maču — 8½ : 6½ (+4 −2 =9) kļuva par 6. pasaules šaha čempioni. Шахматы: Энциклопедический словарь / Гл. ред. А.Е. Карпов. Москва : Советская энциклопедия. 1990. 474.—475. lpp. ISBN 5-85 270-005-3. (krieviski) «World Chess Championship (women) : 1976 Roosendaal Interzonal Tournament». Mark-weeks.com. Skatīts: 2018-07-19. «World Chess Championship (women) : 1976 Tbilisi Interzonal Tournament». Mark-weeks.com. Arhivēts no oriģināla, laiks: 2020-06-23. Skatīts: 2018-07-19. «World Chess Championship (women) : 1977-78 cycle : Candidates Matches». Mark-weeks.com. Skatīts: 2018-07-19. «World Chess Championship (women) : 1978 Chiburdanidze - Gaprindashvili». Mark-weeks.com. Skatīts: 2018-07-19.