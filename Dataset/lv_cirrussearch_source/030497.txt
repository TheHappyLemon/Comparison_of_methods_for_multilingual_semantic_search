Embiji (latīņu: Embioptera) ir nepilnas pārvērtības kukaiņu kārta. Tā ir viena no vismazāk izpētītajām kukaiņu kārtām. Embiji ir īpaša, monofilētiska grupa, sastopami siltajos pasaules reģionos. Tie ir vidēji lieli kukaiņi ar 5 — 25 mm garu ķermeni. Ļoti reti tos sastop pat pieredzējuši entomologi. Ir aprakstīts apmēram 400 sugu (2012. gada dati). Taču viens no pazīstamākajiem embiju pētniekiem (Ross, 1991) atzīmējis, ka embiju sugu skaits var būt krietni lielāks, jo tikai viņa personīgajā kolekcijā ir gandrīz 1500 neaprakstītu sugu. Apdzīvo siltus un mitrus apvidus, izvairās no dienas gaismas. Embiji ir maigi kukaiņi ar mīkstu, tievu kutikulu un vājām lidspējām. Visi pārstāvji ir tumšas krāsas, tie ir vai nu brūnā, vai dzeltenīgi brūnā krāsā, ar pelnu krāsas spārniem. Tēviņi parasti ir spārnoti, taču ir arī bezspārnu īpatņi un pat vienā un tai pašā sugā sastopami spārnoti un bezspārnu īpatņi (Anisembia texana, Embia tyrrhenica). Embiju raksturīgākā īpašība ir spēja vērpt zīdu no vienšūnu dziedzeriem, kas atrodas uz I. protarsomēra (priekškāju bazitasā). Ar šo zīdu embiji būvē savu dzīves vietu — tuneļus, īpašu mītni, kuru novieto uz kokiem vai akmeņiem, zem akmeņiem, nobirušām lapām vai citā noteiktā vietā, kas ir atšķirīga katrai sugai vai sugu grupām. Tuneļu sienu sastāvā var ietilpt apkārtējās vides atlikumi, piemēram augu daļas, ekzūvijs un citi bioloģiski atkritumi. Tuneļu galvenās funkcijas, iespējams, ir aizsargāšana no plēsīgiem posmkājiem un savienošana ar speciāliem dobumiem, kur notiek pārošanās, vecā apvalka nomešana un pārziemošana. Embiju mātītes ir bez spārniem, tās bieži uzturas savās mītnēs kopā ar olām vai nimfām. Mītnēs var atrasties vienīgā mātīte ar pēcnācējiem vai dažas mātītes ar pēcnācējiem, kas norāda uz šīs sugas sociālo uzvedību. Šādās "ģimenēs" var sastapt līdz simtiem pārstāvju. Biežāk sastopamas mātītes, nevis tēviņi, jo tēviņi parasti nedzīvo mājiņās ar mātītēm un nimfām. Tāpēc savvaļā abu dzimumu aprakstīšana ir grūta. Taču ir iespējama nimfu izaudzēšana laboratorijas apstākļos. Embiji brīvi pārvietojas pa tuneļiem, pavadot tajos lielāko daļu laika, tos pametot tikai nakts laikā, kad dodas barības meklējumos. Dažos gadījumos tuneļos dzīvo tikai mātītes, citkārt mātītes un nimfas (Embia ramburi, Oligotoma nigra). Pieaugušie tēviņi tuneļos pavada tikai dažas dienas. Tie ielido mātīšu tuneļos un pēc pārošanās tos pamet. Embiju dzimtas: dzimta: Australembiidae Ross, 1963 dzimta: Anisembiidae Davis, 1940 dzimta: Andesembiidae Ross, 2003 dzimta: Archembiidae Ross, 2001 dzimta: Clothodidae Enderlein, 1909 dzimta: Embiidae Burmeister, 1839 dzimta: Embonychidae Navas, 1917 dzimta: Notoligotomidae Davis, 1940 dzimta: Oligotomidae Enderlein, 1909 dzimta: Paedembiidae Ross, 2006 dzimta: Ptilocerembiidae Miller & Edgerly, 2012 dzimta: Scelembiidae Ross, 2001 dzimta: Teratembiidae Krauss, 1911 Kelly B. Miller, Cheryl Hayashi, Michael F. Thiting, Gavin J. Svenson & Janice S. Edgerly. The phylogeny and classification of Embioptera (Insecta). Systematic Entomology (2012), 37, 550–570 O.W. Richards & R.G. Davies. Imms’ General Textbook of Entomology: Volume 2: Classification and Biology. Chapman and Hall Ltd., 1977. ISBN 978-0-412-15230-6 doi:10.1007/978-94-011-6516-7 Ross, E.S. (1991). Embioptera – Embiidina (Embiids, web-spinners, foot-spinners). The Insects of Australia, Chapter 26 (ed. by I.D. Naumann, P.B. Carne, J.F. Lawrence et al.), pp. 405–409. Melbourne University Press, Melbourne