Pančakarma (sanskritā: "piecu veidu attīrīšana") ir viena no klasiskajām Ājurvēdas ārstēšanas metodēm, kas ietver ķermeņa un psihes attīrīšanas kursu vairāku nedēļu garumā. Saskaņā ar klasiskajiem Ājurvēdas tekstiem, veselības stāvokļa saglabāšanai un ilgas dzīves nodrošināšanai periodiski ir nepieciešami t. s. iekšējās "attīrīšanās terapijas" kursi. Pēc attīrīšanās kursa parasti seko dzīvesveida stabilizācijas terapijas kurss, lai nepieļautu iepriekšējo regulācijas traucējumu atgriešanos. Pēc viena no galvenajiem Indijas klasiskās medicīnas traktātiem (Čaraka samhitas) Pančakarma ietver šādas piecas iekšējās attīrīšanas procedūras: nasja (nazālo tīrīšanu) vamána (gastrālo tīrīšanu) viréčána (intestinālo tīrīšanu) niróha vasti (rektālo tīrīšanu) snéha vasti (gī sviesta terapiju) Dienvidindijas Ājurvēdas tradīcijā galveno vietu attīrīšanas kursā ieņem visa ķermeņa masāža ar siltu ārstniecisko eļļu (Abjanga), ko papildina ar kontrastējoši vēsas eļļas liešanu uz pieres (Širodhara). Ziemeļindijas Ājurvēdas tradīcijā lielāku nozīmi ieņem kausētā sviesta (Gī) ikdienas iedzeršana no rītiem tukšā dūšā, kam jānodrošina iekšējo taukos šķīstošo toksīnu (Malu) absorbcija un izvadīšana. Ārējai ūdenī šķīstošo toksīnu izvadei lieto sviedrēšanas procedūras (Svedana). Reizēm lieto arī asins nolaišanu vai arī hirudoterapiju, izmantojot dēles. Attīrīšanās procedūras ir atkarīgas no regulācijas traucējumu veida: Kaphas disbalansa gadījumos organisma attīrīšanai lieto augu izcelsmes vemšanas līdzekļus; Pitas disbalansa gadījumos lieto augu izcelsmes caurejas līdzekļus; Vatas disbalansa gadījumos lieto medicīniskās eļļas klizmas.