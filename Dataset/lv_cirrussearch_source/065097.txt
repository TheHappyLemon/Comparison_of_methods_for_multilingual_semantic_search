Čundikulamas nacionālais parks (singāļu: චුණ්ඩිකුලම ජාතික වනෝද්‍යානය, tamilu: பசுண்டிக்குளம் தேசிய பூங்கா) ir 2015. gadā izveidots nacionālais parks Šrilankas ziemeļos, pie Džafnas pussalas. Nacionālais parks izveidots ap Čundikulamas lagūnu, kas ir svarīga putnu vieta. 1938. gadā lagūna tika pasludināta par putnu liegumu. Šrilankas pilsoņu kara (1983—2009) laikā lieguma teritorijā atradās Šrilankas armijas bāze. Pēc kara beigām teritorija tika pasludināta par nacionālo parku.