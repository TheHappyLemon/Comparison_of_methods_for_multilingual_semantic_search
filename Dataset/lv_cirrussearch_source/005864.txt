Darbarīks ir ierīce kāda noteikta darba veikšanai. Parasti darbarīku lietošana ir saistīta ar mehāniska darba veikšanu. Darbarīku izmantošanas vēsture sniedzas vissenākajā cilvēces vēsturē, vai pat pirms tās, jo primitīvus darbarīkus vienkāršu funkciju veikšanai spēj izmantot atsevišķi dzīvnieku un pat putnu veidi. Arī laikmetu apzīmējumi — Akmens, Bronzas un Dzelzs lielā mērā attiecināmi uz darbarīku veidiem, to tehnisko līmeni. Darbarīkiem, līdztekus daudziem citiem attīstības faktoriem bijusi nenovērtējama loma cilvēces attīstībā. Darbarīku izmantošana bija saistīta arī ar tehnoloģijas pilnveidošanos dažādās nozarēs. Piemēram, celtniecībā arvien efektīvāki darbarīki deva cilvēkiem iespēju būvēt arvien drošāku patvērumu. Ja sākotnēji Centrāleiropā, vēl jo vairāk tālāk uz ziemeļiem tās bija alas un primitīvas zaru būdas, tad vēlāk jau tika būvētas koka ēkas, cietokšņi un pilis. Cilvēka rokas, papildinātas ar dzelzs laikmeta darbarīkiem un instrumentiem un to lietošanas māku, deva iespēju radīt izturīgus mūra cietokšņus un pilsētas ar grandiozām katedrālēm, kuras arī mūsdienās rada izbrīnu par aizgājušo gadsimtu cilvēku roku veiklību, izdomu un radošo garu. Vienkāršākie, praksē biežāk sastopamie darbarīki ir āmurs, cirvis, zāģis, lauznis, kalts, cērte, skrūvgriezis u.c. Tos sauc arī par rokas instrumentiem. Ir sastopami arī sarežģītāki darbarīki ar mehāniskās vai elektriskās enerģijas piedziņu, kas pastiprina cilvēka roku spēku. Piemēram, elektriskais vai motorzāģis, pneimatiskais āmurs, elektriskais urbis utt. Neskatoties uz arvien sarežģītāku tehnisko ierīču, iekārtu, mehānismu un aparātu lietošanu strauja tehniskā progresa rezultātā, vienkāršu darbarīku lietošanas joma nesamazinās. Tas izskaidrojams ar to, ka gan rūpnieciskajā ražošanā, celtniecībā un citās tautsaimniecības nozarēs, kā arī mājsaimniecībā joprojām pastāv liela daļa nestandarta vai epizodisku darbu veidu, kuru veikšanai sarežģītas tehnikas lietošana nav racionāla. Pēc darba nozarēm darbarīkus var iedalīt dažādās darbarīku grupās: Lauksaimniecības darbarīki; Zvejniecības rīki; Amatniecības darbarīki; Mājsaimniecības darbarīki. Vikikrātuvē par šo tēmu ir pieejami multivides faili. Skatīt: Darbarīks. Encyclopædia Britannica raksts (angliski) Encyclopædia Universalis raksts (franciski)