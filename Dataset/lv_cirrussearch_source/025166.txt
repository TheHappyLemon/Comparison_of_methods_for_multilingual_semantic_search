Nespēlētāja tēls (angļu: non-player character; NPC) lomu spēlēs ir tēli, kurus vada nevis spēlētāji, bet gan spēles vadītājs (vai vadītāji), bet datorspēlēs šos tēlus parasti vada spēles programmatūra. Spēlē var būt vairāki šādi tēli, parasti tie ir spēles pasaules iedzīvotāji, kas veic dažādas spēles darbībai nepieciešamas funkcijas. Atsevišķās spēlēs spēlētāji tomēr var vadīt šos tēlus, tāpat reizēm jēdziens tiek attiecināts uz jebkuru tēlu (arī cita spēlētāja), kuru nevada attiecīgais spēlētājs. Briesmoņi un citi ienaidnieki, īpaši datorspēlēs, ir tēli, kuri paredzēti, lai spēlētājs ar tiem cīnītos. Parasti šādi tēli ir vairāki vienuviet klaiņojoši dzīvnieki, briesmoņi vai noziedznieki. Ar šiem tēliem cīnoties spēlētājs gūst cīņas pieredzi un attiecīgi ar laiku augstāku līmeni, kā arī parasti dažādu laupījumu, iegūtās pieredzes un laupījuma daudzums un veids ir atkarīgs no NPC veida un līmeņa. Uzdevumu devēji ir tēli, kas spēlētājam dod kādu uzdevumu, kuru izpildot var iegūt atlīdzību vai arī atklāt kādu spēles sižeta detaļu. Tirgotāji un baņķieri ir tēli, ar kuriem spēlētājs var tirgoties vai nodot glabāšanā savas mantas, reizēm iespējams arī no šiem tēliem aizņemties naudu. Nereti vienam NPC var vienlaikus piemist vairākas funkcijas.