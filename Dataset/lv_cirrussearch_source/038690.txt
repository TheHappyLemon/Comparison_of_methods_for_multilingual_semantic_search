Ziemeļu Dvina (krievu: Се́верная Двина́; komi: Вы́нва) ir upe Krievijas ziemeļos, kas plūst caur Volgodas un Arhangeļskas apgabalu un ietek Dvinas līcī Baltajā jūrā. Kopā ar Pečoru tā novada lielāko daļu Krievijas ziemeļrietumu daļas ūdeņu Ziemeļu Ledus okeānā. Tās galvenās pietekas ir Vičegda (labā), Vaga (kreisā) un Piņega (labā). Saskaņā ar Maksa Fasmera etimoloģisko vārdnīcu, upes nosaukums radies no Daugavas nosaukuma Krievijā (Rietumu Dvina). Toponīms Dvina nav radies no urāliešu valodām un tā izcelsme ir neskaidrs. Tiek uzskatīts, kas tas ir indoeiropiešu vārds ar kādreizējo nozīmi "upe" vai "straume". Komiešu valodā upi sauc Vinva, kur вы́н apzīmē spēku, bet ва ūdeni, upi, radot nozīmi "spēcīgā upe". Ziemeļu Dvinas garums ir 744 km. Kopā ar vienu no tās satekupēm Suhonu tas ir 1302 km, aptuveni tikpat gara kā Reinas upe centrālajā un Rietumeiropā. Upes baseins ir 357 052 kvadrātkilometri, kas ir ASV štata Montānas izmērā. Ziemeļu Dvinas baseins iekļauj lielas daļas no Volgodas un Arhangeļskas apgabala, kā arī Komi Republikas rietumu daļu un Kirovas apgabala ziemeļu daļu, kā arī nelielu teritoriju Jaroslavļas un Kostromas apgabala ziemeļos. Upes baseinā atrodas tādas nozīmīgas pilsētas kā Arhangeļska un Vologda, tā arī mazākas vēsturiski nozīmīgas pilsētas kā Veļikijustjuga, Totma, Solvičegodska un Holmogori. Upes baseins izvietojies T formā. 558 km garā Suhona plūst uz austrumiem un satiekas ar uz ziemeļiem plūstošo Jugu Veļikijustjugas pilsētā. Apvienotā straume, ko sauc par Ziemeļu Dvinu, plūst uz ziemeļiem aptuveni 60 km un satiekas ar uz rietumiem plūstošo Vičegdu (1130 km gara) Kotlasas pilsētā. Apvienotā upe plūst uz ziemeļrietumiem un ietek Baltajā jūrā pie Arhangeļskas. Suhona-Vičegda bija svarīgs transporta ceļš no austrumiem uz rietumiem, bet Ziemeļu Dvina-Juga bija ziemeļu-dienvidu ceļš. Suhonas augštece tagad ar Ziemeļu Dvinas kanālu ir savienota ar Volgas-Baltijas ūdensceļu, kas savieno Sanktpēterburgu ar Maskavu. Макс Фасмер. Arhivēta kopija Этимологический словарь Фасмера (Russian). 161. lpp. Arhivēts no oriģināla, laiks: 2017. gada 17. aprīlī. Skatīts: 2017. gada 5. jūnijā. Vikikrātuvē par šo tēmu ir pieejami multivides faili. Skatīt: Ziemeļu Dvina. Encyclopædia Britannica raksts (angliski) Krievijas Lielās enciklopēdijas raksts (krieviski) Северная Двина. Lielā Padomju enciklopēdija.