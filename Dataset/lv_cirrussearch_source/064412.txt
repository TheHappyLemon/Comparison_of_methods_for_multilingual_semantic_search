Paranoia Agent (japāņu: 妄想代理人; latviešu: Paranojas aģents) ir Japānas anime seriāls, kura autors un režisors ir Satoši Kons. To izveidoja studija Madhouse. Seriāla pirmā sērija tika rādīta 2004. gada 3. februārī, bet pēdējā – 2004. gada 18. maijā. Seriāls ir par sērijveida uzbrukumiem Tokijas iedzīvotājiem, kurus veica nepilngadīgs noziedznieks ar iesauku Shōnen Batto (tulkojumā – Zēns ar beisbola nūju). Gandrīz visi upuri ir pakļauti paranojai vai citām garīgām slimībām. Seriālā tiek izsmietas vairākas sabiedrībā aktuālās problēmas, piemēram, nepatiesu baumu izplatīšana, atkarība no datorspēlēm un liels pašnāvību skaits Japānā. Veidojot iepriekšējās tris filmas ("Perfekti zils", "Tūkstošgades aktrise" un Tokyo Godfathers) režisoram Satoši Konam palika vairākas nerealizētās idejas, kas viņaprāt bija labas, bet neiederējās nevienā no iepriekšējiem projektiem. Nevēloties zaudēt materiālu, viņš nolēma to pārstrādāt un izdeidot televīzijas seriālu, kurā varētu realizēt savas eksperimentālās idejas. 2009. gada decembrī režisors Takaši Šimizu paziņoja par plāniem ekranizēt šo seriālu. Galu galā šie plāni izgāzās un filma netika uzņemta. Seriālā skaņu celiņš sastāv no 20 oriģināldziesmām, kuras sarakstīja elektroniskās mūzikas komponists Susumu Hirasava. Katra sērija sākas ar dziesmu Yume no Shima Shinen Kōen un beidzas ar dziesmu Shirogaoka ~ Maromi no tēma. Uzmanību! Turpmākajā tekstā var tikt atklātas nozīmīgas detaļas par televīzijas seriāla saturu! Seriāls sākas ar stāstu par kautrīgu dizaineri Cukiko Sagi, kura izveidoja populāru rozā sunīti Maromi, pēc kā tika pakļauta spiedienam no priekšnieka puses, kurš vēlas, lai Sagi atkārtotu savu panākumu. Atgriežoties mājās pēc darba viņai uzbruka skolnieks uz skrituļslidām, iesitot tai pa galvu ar beisbola nūju. Šo lietu sāka izmeklēt policisti Kejiči Ikari un Micuhiro Maniva, kuri sākotnēji apšaubīja vērsiju, ka noziedzību varētu veikt skolnieks, līdz viņi saņēma ziņojumu par otru uzbrukumu. Otrā sērija stāsta par skolnieku Juīči Tairju, kurš zaudēja popularitāti skolā un klasesbiedri sāka uzskatīt viņu par Shōnen Batto, kā rezultātā zēnam attīstījās paranoja. Savās bēdās viņš vainoja savu klasesbiedu un konkurentu Sjogo Ušijamu. Galu galā abiem diviem uzbruka Shōnen Batto. Trešajā sērijā noziedznieks uzbruka Harumi Čouno, skolotājai, kura cieš no personības dubultošanos un ir spiesta dalīt savu ķermeni ar savu alter ego — prostitūtu Mariju. Ceturtā sērija stāsta par policistu Masami Hirukavu, kurš iekļuva konfliktā ar vietējo jakudzas grupējumu. Arī viņam uzbruka Shōnen Batto, bet atšķirībā no iepriekšējiem upuriem, Hirukava nezaudēja samaņu pēc sitiena ar nūju un notvēra noziedznieku. Tas izrādījās astotās klases skolnieks Makoto Kodzuka, kurš nespēj atšķirt realitāti no fantāzijas žanra lomu spēles. Pēc pratināšanas detektīvi saprata, ka zēns varētu uzbrukt visiem, izņemot Cukiko Sagi. Cukiko lietā parādījās aculiecinieks — vecā kundze, kura piefiksēja uzbrukuma brīdi. Pēc viņas apgalvojumiem, uzbrukuma laikā uz ielas nebija neviena, izņemot Sagi, kura pati sev nodarīja miesas bojājumus. Tikmēr noziedznieks ar beisbola nūju atsāka uzbrukumus cilvēkiem. Detektīvi pieļāva, ka tas varētu būt imitators. Otrajam Shōnen Batto izdevās iekļūt policijas iecirknī, pēc kā Kozuko tika atrasts miris savā kamerā. Pēc šī gadījuma visus policistus, kuri strādāja pie šīs lietas, atlaida no darba. Pilsētā sāka izplatīties baumas, ka Shōnen Batto ir dēmons, nevis cilvēks. Ikari aizgāja strādāt par apsargu būvlaukumā, bet Maniva, arī būdams atlaists, turpināja izmeklēt lietu. Pēc sarunas ar Ikari sievu Misae, detektīvs uzzināja, ka Shōnen Batto mēģināja uzbrukt arī viņai, bet aizbēga, kad Misae pateica, ka "viņš ir tāds pats, kā Maromi". Maniva sāka meklēt atbildes Cukiko pagātnē. Pēdējā sērijā Ikari mēģināja paslēpties no savām problēmām izdomātajā pasaulē, tomēr sievas nāve lika viņam atgriezties realitātē, kur Shōnen Batto pārvēršas melnajā masā un aprij Tokijas iedzīvotājus. Sagi un Ikari satika Manivu, kurš pateica, ka pie visa ir vainīga Cukiko, jo Shōnen Batto ir viņas izdomātais tēls. Maniva pastāstīja, ka pirms 10 gadiem Sagi sunīti Maromi notrieca mašīna. Baidoties no tēva nosodījuma, Sagi izdomāja maniaku, kuru vainoja Maromi nāvē. Sagi atzina, ka tieši viņa ir vainīga Maromi nāvē, pēc kā Shōnen Batto pazuda uz visiem laikiem. Courtney Floyd. «Review – Paranoia Agent». Алексей Мосин. «Анализ фильма "Агент паранойя" (групповое интернет самоубийство)». b17.ru. «Satoshi Kon - Winner's Interview». Japan Media Arts Festival Awardees' Profile. Arhivēts no oriģināla, laiks: 2005. gada 11. decembrī. Skatīts: 2022. gada 21. novembrī. Brad Miska. «Takashi Shimizu Produces 'Paranoia Agent». Bloody Disgusting, 2011. gada 22. oktobrī. IMDb profils (angliski) TV.com profils (angliski) Metacritic profils (angliski) Rotten Tomatoes profils (angliski)