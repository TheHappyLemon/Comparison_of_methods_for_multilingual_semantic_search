Mirs Sultans Hans (angļu: Mir Sultan Khan; 1905. gads Sargodha — 1966. gada 25. aprīlis Sargodha) bija Britu Indijā dzimis šahists, kas pārstāvēja Lielbritāniju. Piedzimis tagadējās Pakistānas Pendžābas provincē. Deviņu gadu vecumā iepazinies ar tālaika Indijā populāro šaha paveidu šatrandžu. Pēc trim gadiem sava tēva vadībā sasniedzis labus panākumus šatrandžā, bet 21 gada vecumā ticis uzskatīts par Pendžābas labāko šatrandža spēlētāju. Pievērsis sev pulkveža Umara Haijata Hana uzmanību, kas bijis bagāts šaha mecenāts un vēlākais Lielbritānijas karaļa Džordžs V adjutants. Pulkvedis pieņēmis Sultanu Hanu savā mājā un iemācījis viņam mūsdienu šahu. 1928. gadā Sultans Hans pārliecinoši uzvarējis Indijas čempionātā (+8, =1, -0), bet 1929. gadā pavadījis savu pulkvedi ceļojumā uz Angliju. Anglijā, pateicoties pulkveža sakariem, ticis uzņemts Britu šaha klubā, kurā viņam tolaik vadošie Anglijas šahisti ar Frederiku Jeitsu priekšgalā iepazīstinājuši ar moderno šaha atklātņu teoriju. Pateicoties savām dotībām, Sultans Hans ātri izvirzījies vadošo Anglijas un Eiropas šahistu skaitā. Trīs reizes uzvarējis Lielbritānijas šaha čempionātos (1929, 1932, 1933). Pārstāvējis Anglijas komandu Pasaules šaha olimpiādēs, kurās piedalījies 3 reizes (1930—1933). Piedalījies vairākos starptautiskos šaha turnīros, kuros sasniedzis labus rezultātus. 1930. gadā Ljēžā bijis otrais aiz Savelija Tartakovera. 1931. gada Hastingsas tradicionālajā jaungada šaha festivālā izcīnījis 3. vietu aiz Maksa Eives un Hosē Raula Kapablankas, turklāt uzvarējis Kapablanku savstarpējā partijā. 1932. gadā Londonā dalījis 3.—4. vietu ar Isaku Keždenu aiz Aleksandra Aļehina un Salo Flora. Tajā pašā gadā turnīrā Bernē bijis 4. vietā aiz Aleksandra Aļehina, Maksa Eives un Salo Flora. Nospēlējis arī divus mačus, kuros 1931. gadā minimāli pārspējis Saveliju Tartakoveru ar 6½:5½ (+4, =5, -3), bet 1932. gadā arī minimāli piekāpies Salo Floram ar 2½:3½ (+1, =3, -2). Sultana Hana spēlei bija raksturīga mērķtiecība uzbrukumā, neatlaidība sliktāku pozīciju aizsardzībā un dziļa galotņu izpratne. Tomēr Sultana Hana šahista karjerai nebija lemts ilgs mūžs. 1933. gada beigās pulkvedis kopā ar viņu atgriezies Britu Indijā. 1935. gadā Sultans Hans vēl nospēlēja maču ar Indijas šaha čempionātā uzvarētāju, kuru sagrāva ar rezultātu 9½:½. Tas arī ir pēdējais viņa zināmais turnīrs. Pēc pulkveža nāves saņēmis nelielu mantojumu un zemes gabalu. 1950. gadā FIDE sāka pieškirt starptautiskos lielmeistara un starptautiskā meistara nosaukumus. Kā viens no vēsturiski spēcīgākajiem Āzijas šahistiem Sultans Hans varēja pretendēt uz kādu no šiem nosaukumiem, taču FIDE ierēdņi aizbildinājās ar noteikumu punktu, ka nosaukuma pretendentam pēdējo 15 gadu laikā vismaz reizi ir bijis jāpiedalās kādā turnīrā, un neko viņam nepiešķīra. Miris no tuberkulozes savā dzimtajā Pendžābā. British Chess Champions 1904-present OlimpBase :: Men's Chess Olympiads :: Mir Sultan Khan Liege (1930) Hastings 1930/31 London (1932) Berne (1932) Sultan Khan by Edward Winter Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)