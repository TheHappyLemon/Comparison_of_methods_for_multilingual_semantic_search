Dereks Stenlijs Artūrs Vorviks (angļu: Derek Stanley Arthur Warwick; dzimis 1954. gada 27. augustā, Olsfordā, Apvienotajā Karalistē) ir Lielbritānijas sacīkšu pilots. Viņš ir zināms kā Formula 1, Lemānas 24 stundu sacīkšu un Pasaules sporta auto čempionāta braucējs. Savu braukšanas karjeru Vorviks uzsāka kā salonautomobiļu braucējs. 1971. gadā viņš uzvarēja Anglijas Superstox čempionātā, bet divus gadus vēlāk - pasaules čempionātā. Arī viņa jaunākais brālis Pols guva panākumus Superstox čempionātos un vēlāk arī Formula 3000, tomēr gāja bojā 1991. gadā. 1978. gadā Dereks uzvarēja Lielbritānijas F3 čempionātā. 1981. gadā Vorviks uzsāka savu Formula 1 karjeru, pārstāvot Toleman komandu. Vorvikam tikai vienreiz izdevās kvalificēties sacīkstei - tā bija sezonu noslēdzošā Cēzara Pils Grand Prix izcīņa. Otrajā sezonā Vorviks biežāk kvalificējās, bet trešajā jau izcīnīja 9 punktus un ieņēma 14. vietu kopvērtējumā. Labais sniegums deva anglim iespēju pārcelties uz Renault komandu, kuru pameta Alēns Prosts. Jau savā pirmajā sacīkstē, Brazīlijas Grand Prix, Vorviks kādu laiku bija vadībā, tomēr izstājās balstiekārtas defekta dēļ. Nākamajās divās sacīkstēs viņš kāpa uz pjedestāla, tad guva punktus un pēc tam piecas sacīkstes pēc kārtas izstājās. Biežās izstāšanās neļāva britam pacelties augstāk par 7. vietu kopvērtējumā. 1985. gadā Vorviks atteicās no iespējas braukt Williams komandā. Viņam piedāvāto vietu ieguva Naidžels Mensels, kurš tajā sezonā divreiz uzvarēja, savukārt Vorviks guva vien piecus punktus. Renault bija tik vāji, ka nolēma pamest F1 pēc sezonas beigām. Gan tas, gan arī Airtona Sennas paziņojums, ka viņš nevēlas redzēt Vorviku Lotus komandā, padarīja britu par bezdarbnieku pirmajās piecās sacīkstēs. Pēc Elio de Andželisa nāves viņš parakstīja līgumu ar Brabham, tomēr neguva punktus nevienā sacīkstē. Nākamās trīs sezonas Vorviks brauca ar Arrows. Visveiksmīgākā sezona Arrows laikā bija 1988. gadā, kad pilots guva 17 punktus. 1990. gadā Vorviks brauca Lotus, tad izlaida divas sezonas un 1993. gadā atgriezās ar Footwork. Kopš tās sezonas Vorviks nav braucis F1. Daži cilvēki Dereku Vorviku uzskata par labāko Formula 1 pilotu, kas nav uzvarējis nevienā sacīkstē. Vorviks bija veiksmīgs salonautomašīnu čempionātu braucējs un 1992. gadā kļuva par Pasaules sporta auto čempionu. Tajā pašā gadā viņš uzvarēja Lemānas 24 stundu sacīkstēs kopā ar Janiku Dalmā un Marku Blandelu. Vorviks vēlāk arī piedalījās BTCC. Maximiliano Catania. «Derek Warwick in focus». Funo!, 2005-02-22. Skatīts: 2008-03-22. Dereka Vorvika emuārs champions365.com (angliski)