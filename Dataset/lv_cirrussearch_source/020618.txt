Parastā raudene (Origanum vulgare), dažkārt arī saukta par oregano, ir lūpziežu dzimtas daudzgadīgs lakstaugs. Tā dabiskais izplatības areāls ir silti mērenās joslas apgabali Vidusjūras reģionā. Raudene izaug no 20 līdz 80 cm augsta. Lapu garums no 1 līdz 4 cm. Ziedi parasti ir purpursarkanā krāsā, 3–4 mm gari. Raudenes lapās ir no 0,12 līdz 1,2% ēterisko eļļu, tostarp fenola un timola. Tajā ir arī rūgtvielas, miecvielas un ļoti daudz C vitamīna. Raudenei ir majorānam līdzīga garša un smarža, tikai maigāka. Raudene ir visā pasaulē ļoti izplatīts garšaugs, ko bieži vien iekļauj dažādos garšvielu maisījumos, piemēram, picu maisījumā (kopā ar baziliku un majorānu), kā arī pievieno salātiem, tomātu biezenim, olu ēdieniem, sieram, jēra un teļa cepešiem un citur. Raudenei piemīt pretbakteriālas īpašības, tādēļ to plaši izmanto arī medicīnā, lai ārstētu saaukstēšanos, bronhītu, garo klepu, dažādas kuņģa un zarnu slimības, kā arī ausu un kakla skalošanai. «Kā latviešu valodā pareizi rakstīt garšvielu: oregano vai oregāno?» (PDF). Latviešu valodas aģentūra. 2012. Skatīts: 2017. gada 10. maijā. Pamatojoties uz Latviešu valodas ekspertu komisijas lēmumu (16.05.2012. sēdes protokols Nr. 20), latviešu valodā minētais garšaugs rakstāms ar īsu a: oregano. Šī garšauga latviskais nosaukums ir raudene. Zigurds Zariņš, Lolita Neimane, Edgars Bodnieks. Uztura mācība (6. pārstrādātais un papildinātais izd.). Rīga : LU Akadēmiskais apgāds, 2015. 249.—250. lpp. ISBN 978-9984-45-932-5.