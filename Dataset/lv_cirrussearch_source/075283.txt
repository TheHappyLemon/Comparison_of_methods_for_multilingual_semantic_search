(136472) Makemake ir trešā lielākā zināmā pundurplanēta Saules sistēmā, kā arī trešais lielākais objekts Koipera joslā (aiz Plutona un Erīdas). Tās diametrs ir aptuveni 60% no Plutona diametra. Makemakes sevišķi zemā virsmas temperatūra (40 K) liecina, ka tā ir klāta ar sasalušu metāna, etāna un iespējams pat ar slāpekļa ledu. To 2005. gadā atklāja Maikls Brauns, Čads Truhiljo un Dāvids Rabinovics, un sākotnēji nosaukta 2005 FY9. 2008. gadā tā nosaukta Lieldienu salas pirmiedzīvotāju radīšanas dievības Makemakes vārdā. Makemakes planētas simbols ir šāds: . Makemake apriņķo ap Sauli 306,21 gados, un tai ir vidēji ekscentriska orbīta. Vismazākais attālums līdz Saulei (perihēlijs) ir 38,1 AU, bet vislielākais (afēlijs) ir 52,8 AU. Toties orbītas slīpums ir ļoti liels, tas ir 28,9835°. Makemake neatrodas orbitālajā rezonansē ar Neptūnu, tāpēc tas ir klasiskais Koipera joslas objekts (kjubivano). Vienu apriņķojumu ap savu asi Makemake veic 22,83 stundās. 2016. gada aprīlī pundurplanētai atklāts dabiskais pavadonis. Tam dots apzīmējums S/2015 (136472) 1 jeb MK 2. Pavadoņa diametrs ir aptuveni 175 km un tas apriņķo Makemaki vismaz 21 000 km attālumā. Michael E. Brown. «The Dwarf Planets» (angļu). California Institute of Technology, Department of Geological Sciences. Skatīts: 2008-01-26. JPL/NASA. «What is a Dwarf Planet?». Jet Propulsion Laboratory, 2015-04-22. Skatīts: 2022-01-19. Vikikrātuvē par šo tēmu ir pieejami multivides faili. Skatīt: Makemake. Encyclopædia Britannica raksts (angliski) Brockhaus Enzyklopädie raksts (vāciski)