2024. gada ziemas jaunatnes olimpiskās spēles jeb IV ziemas jaunatnes olimpiskās spēles, arī Kanvondo 2024, bija ceturtās ziemas jaunatnes olimpiskās spēles. Tās notika no 19. janvāra līdz 1. februārim Kanvondo provincē, Dienvidkorejā. Tās bija pirmās ziemas jaunatnes olimpiskās spēles, kas notika ārpus Eiropas, un kopumā trešās jaunatnes olimpiskās spēles Āzijā pēc 2010. gada vasaras spēlēm Singapūrā un 2014. gada vasaras spēlēm Naņdzjinā, Ķīnā. Kanvondo bija vienīgā oficiālā kandidatūra spēļu rīkošanai. Rīkošanas tiesības tai tika piešķirtas 2020. gada 10. janvārī Starptautiskās Olimpiskās komitejas 135. sesijā Lozannā, Šveicē. Liela daļa 2018. gada ziemas olimpisko spēļu norises vietu tika izmantotas arī šīm spēlēm. Lielākā daļa āra sniega pasākumu notika Phjončhanas apgabalā, savukārt iekštelpu ledus pasākumi tika rīkoti tuvējā Kanninas pilsētā. Jaunatnes olimpiskajās spēlēs tika sadalīts 81 medaļu komplekts 15 sporta veidos. Pirmo reizi nenotika jaukto komandu sacensības, piedaloties dažādu valstu pārstāvjiem vienā komandā. Spēlēm bija pieteikti vairāk nekā 1800 sportisti no 79 valstīm. Avots: Gangwon 2024 «Gangwon 2024: legacy of PyeongChang 2018 lives on in first Winter Youth Olympic Games awarded to Asia». olympic.org (angļu). 2020. gada 10. janvāris. Skatīts: 2024. gada 19. janvārī. «Dates and venues confirmed for Gangwon 2024». olympic.org (angļu). 2021. gada 8. decembris. Skatīts: 2024. gada 19. janvārī. «Record 1,803 athletes to compete at Winter Youth Olympics in S. Korea». yna.co.kr (angļu). 2024. gada 9. janvāris. Skatīts: 2024. gada 19. janvārī. Oficiālā tīmekļa vietne (angliski) (vāciski) (franciski)