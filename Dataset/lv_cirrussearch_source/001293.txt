Agris Saviels (dzimis 1982. gada 15. janvārī) ir bijušais latviešu hokejists, aizsargs. Karjeras lielāko daļu aizvadījis dažādos Eiropas un Latvijas klubos, 2015. un 2019. gadā kļuvis par Latvijas čempionu. Latvijas hokeja izlases sastāvā spēlējis 2006. gada olimpiskajās spēlēs, kā arī sešos pasaules čempionātos. Pašlaik (2020) ir Latvijas čempionāta komandas HK Mogo galvenā trenera palīgs. Profesionāļa karjeru Saviels uzsāka 1995.—96. gada sezonā, kad pievienojās Latvijas hokeja līgas klubam Rīgas "Lido Nafta", tās sastāvā aizvadot nākamās trīs sezonas. 1998. gada vasarā Saviels pārcēlās uz Ziemeļameriku, no 1999. līdz 2002. gadam spēlējot Ontārio hokeja līgas klubā Ouensaundas "Attack", taču tad trīs sezonas aizvadot Amerikas hokeja līgas kluba Hēršijas "Bears". 2005. gada vasarā Saviels atgriezās Eiropā, pievienojoties Baltkrievijas Ekstralīgā spēlējošajai HK Rīga 2000, taču sezonas otro pusi aizvadot Krievijas Augstākās līgas klubam Ņižņijnovgorodas "Torpedo". Arī turpmākajās sezonas Saviels spēlēja dažādos Eiropas hokeja klubos, 2008.—09. gada sezonā aizvadot arī divas spēles KHL klubā Rīgas "Dinamo". 2014. gadā pievienojās HK Mogo rindām, tās sastāvā turpmākajos gados kļūstot par divkārtēju Latvijas čempionu. 2020. gadā noslēdza spēlētāja karjeru un kļuva par komandas galvenā trenera Igora Smirnova palīgu. Latvijas izlasē debitējis 2000. gada 12. aprīlī pret Krievijas hokeja valstsvienību. Kopā ar Latvijas hokeja valstsvienību ir piedalījies sešos Pasaules čempionātos, kā arī 2006. gada Turīnas ziemas olimpiskajās spēlēs. Izlases sastāvā kopumā aizvadījis 104 spēles, atzīmējies ar deviņiem rezultativitātes punktiem. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski)