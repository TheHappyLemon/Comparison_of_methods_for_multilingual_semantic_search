Erihs Ceplers (vācu: Erich Ernst Zepler, angļu: Eric Ernest Zepler; dzimis 1898. gada 27. janvārī, miris 1980. gada 13. maijā) bija vācu, no 1935. gada angļu radio inženieris, elektronikas pedagoģijas pionieris un šaha problēmists. Erihs Ceplers dzimis 1898. gadā nelielā Vestfālenes pilsētiņā Herfordā lauku ārsta ģimenē. Šahu spēlēt iemācījies pamatskolā, bet vidusskolā 14 gadu vecumā jau sastādījis savus pirmos šaha uzdevumus. Šī aizraušanās, īpaši ar šaha kompozīciju, viņam saglabājusies uz visu mūžu. Pēc vidusskolas beigšanas viņš studējis fiziku Bonnas (1916—1918) un Berlīnes (1919—1920) Universitātēs. Pēc studiju beigšanas Berlīnē, viņš veicis pētniecisku darbu Vircburgas Universitātē, kur 1922. gadā viņam piešķirts fizikas doktora nosaukums. 1925. gadā uzsācis darbu vācu uzņēmumā Telefunken. Ceplera teorētiskie pētījumi un izgudrojumi ievērojami veicināja radio un citu sakaru iekārtu attīstību. 1935. gadā viņš jau bija 37 individuālo un 22 kopēju patentu īpašnieks. 1935. gada decembrī Ceplers aizbēga no nacistiskās Vācijas uz Angliju un pievienojās Marconi firmai, turpinot darbu radioelektronikas jomā. 1943. gadā tika izdota viņa grāmata "Radiotehnikas projektēšana". Otrā pasaules kara laikā viņa konstruētā radiotehnika tika pielietota gan angļu, gan vācu lidmašīnās un flotē. Pēc kara viņš pievērsās pedagoģiskam darbam. 1947. gadā nodibināja elektronikas departamentu pie Sauthemptonas Universitātes kolēdžas (tagad Sauthemptonas Universitāte).1977. gadā Sauthemptonas universitāte viņam piešķīra goda doktora grādu. Sācis sastādīt uzdevumus 14 gadu vecumā Erihs Ceplers vēlāk kļuva par vienu no jaunvācu skolas līderiem. Viņš galvenokārt sastādīja tiešā mata trīsvilčus un daudzvilčus. 1920. gadā viņš šaha kompozīcijas laukā sāka sadarbību ar savu vienaudzi citu vācu problēmistu Ado Krēmeru. Lai gan Ceplers bija ebrejs, šī sadarbība turpinājās arī pēc Hitlera nākšanas pie varas un tika pārtraukta tikai 1935. gadā pēc Ceplera aizbraukšanas uz Angliju. Pēc kara Ceplers palīdzēja Krēmeram atbrīvoties no sabiedroto gūsta un kopējais darbs varēja turpināties. Viņi kopā sarakstīja vairākas grāmatas. 1957. gadā izdeva savu labāko kompozīciju izlasi, tās otrs, papildinātais izdevums, iznāca 1971. gadā. 1957. gadā Cepleram piešķīra starptautiskā tiesneša titulu, 1973. gadā viņš kļuva par starptautisko meistaru šaha kompozīcijā. Erihs Ceplers Johann Berger MT, 1936 1. godalga Uzdevuma risinājums: Loģiskās skolas uzdevums. Galvenais plāns: 1.♖a2+? ♕×a2 un nevar 2.♕b4# balto dāmas saistības dēļ. 1.♗×f5! (draud 2.♗×b1) 1...♕×f5+ 2.♔e7 ♕b1! melno dāma atgriezusies izejas stāvoklī, bet pozīcijā notikusi būtiska izmaiņa, balto karalis pārvietojies uz e7. Šī sagatavošanas plāna radītā izmaiņa pieļauj galvenā plāna realizāciju. 3.♖a2+ ♕×a2 4.♕b4# Risinājumā doti tikai tematiskie varianti. Pilns risinājums pieejams vietnē YACPDF. E. E. Zepler. The technique of radio design (angļu). Chapman and Hall, 1943. Ado Kraemer, Erich Zepler. Im Banne Des Schachproblems: Ausgew. Schachaufgaben U. Studien (vācu). Berlin : Walter de Gruyter, 1951. ISBN 3111126641. Ado Kraemer, Erich Zepler. Im Banne Des Schachproblems: Ausgew. Schachkompositionen (vācu). Berlin : Walter de Gruyter, 1971. ISBN 3110016818. Ado Kraemer, Erich Zepler. Problemkunst im 20. Jahrhundert. Ausgewählte Schachaufgaben (vācu). Berlin : Walter de Gruyter, 1957. Encyclopædia Britannica ieraksts (angliski) Шахматы: Энциклопедический словарь / Гл. ред. А.Е. Карпов. Москва : Советская энциклопедия. 1990. 446. lpp. ISBN 5-85 270-005-3. (krieviski) Life and work of Eric Zepler vietnē University of Southampton Arhivēts 2017. gada 30. jūlijā, Wayback Machine vietnē. (angliski) «Starptautiskie tiesneši šaha kompozīcijā.». Arhivēts no oriģināla, laiks: 2017. gada 1. jūlijā. Skatīts: 2017. gada 19. martā. «Starptautiskie meistari šaha kompozīcijā». Arhivēts no oriģināla, laiks: 2017. gada 21. jūlijā. Skatīts: 2017. gada 19. martā. E. Ceplera šaha uzdevums vietnē YACPDF Berthold Bosch. «Dr. Erich Zepler. Ein wechselvolles Leben für die Funktechnik» (vācu). Arhivēts no oriģināla, laiks: 2016-03-04. Skatīts: 2017-03-18. Eriha Ceplera šaha kompozīcijas vietnē PDB