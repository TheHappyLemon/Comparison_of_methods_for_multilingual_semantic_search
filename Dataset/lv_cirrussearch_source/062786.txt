Jūrika (angļu: Eureka) ir Kanādas pētniecības stacija Arktikā. Izvietojusies Elsmīra salas rietumos Slidres fjorda ziemeļu krastā. Izveidota 1947. gadā un ir vecākā joprojām funkcionējošā Kanādas pētniecības bāze Arktiskajā arhipelāgā. Nosaukta pēc 10 km uz rietumiem esošā Jūrikas šauruma. Pieder Kanādas Vides un klimata izmaiņu ministrijai (Environment and Climate Change Canada, ECCC). Stacija izveidota pēc Otrā pasaules kara ASV un Kanādas kopīgā Apvienotā Arktikas meteoroloģisko staciju (Joint Arctic Weather Stations; JAWS) projekta ietvaros kā pirmā no piecām Kanādas Arktikā; pārējās bija Rezolūta (1947. gada augustā), Moldbeja (1948), Izaksena (1948) un Alerta (1950). Stacijas būve uzsākta 1947. gada 7. aprīlī no līdzatvestām pagaidu moduļveida struktūrām. 9. augustā staciju sasniedza ledlauzis, kas atveda pastāvīgās būves un pārējos nepieciešamo aprīkojumu un materiālus. ASV personāls stacijā strādāja līdz 1972. gadam; pēc tam tā pārgāja pilnībā Kanādas pārvaldībā. Nākamo gadu laikā stacijas infrastruktūra vairākkārt atjaunināta un uzlabota. 2 km uz austrumiem no stacijas izbūvēts lidlauks ar 1464 m garu grunts skrejceļu. 10 km uz rietumiem Skulpointa ragā darbojas automatizēta satelītkomunikācijas stacija, kas pieder Valsts aizsardzības departamentam un nodrošina Jūrikas, kā arī Alertas sakarus ar ārpasauli. 1992. gadā 15 km uz ziemeļrietumiem no stacijas tika uzbūvēta Arktiskā Stratosfēras ozona observatorija (Arctic Stratospheric Ozone Observatory, ASTRO). 2000. gadu sākumā finansējuma trūkuma dēļ to slēdza, bet 2005. gadā atjaunoja par Kanādas Inovāciju fonda līdzekļiem un izveidoja atsevišķu Polāro Vides atmosfērisko pētījumu laboratoriju (PEARL), kas pakļauta Kanādas universitāšu konsorcijam. Jūrikas teritorijā atrodas divas no PEARL struktūrām. Jūrikas stacijas galvenā funkcija ir meteoroloģisko un aeroloģisko novērojumu veikšana. Papildprogrammā ir Saules, atmosfēras un Zemes radiācijas mērījumi, sniega, ledus un ģeomagnētiskie novērojumi. Jūrikas stacija nodrošina arī PEARL enerģētiku, loģistiku un sakarus. Vasaras periodā Jūrika un tās lidlauks kalpo kā atbalsta punkts dažādām reģiona izpētes ekspedīcijām, kā arī ekspedīcijām uz Ziemeļpolu un Kutinirpākas nacionālo parku. Stacijā darbojas pasta nodaļa un suvenīru veikals. Environment Canada. Visitors guide to Eureka «Above&Beyond – Canada's Arctic Journal. Eureka. First of five JAWS». Arhivēts no oriģināla, laiks: 2021. gada 9. decembrī. Skatīts: 2022. gada 11. jūlijā. Canada.ca Eureka Weather Station Vikikrātuvē par šo tēmu ir pieejami multivides faili. Skatīt: Jūrika. Excerpts from the Journal of Eureka Weather Station, 1947- 48 By John Gilbert