Inza (krievu: Инза) ir pilsēta Krievijas Federācijā, Uļjanovskas apgabala rietumos, pie Mordvijas Republikas robežas. Inzas rajona centrs. Attālums līdz apgabala centram Uļjanovskai — 167 km. 2017. gadā Inzā dzīvoja vairāk nekā 17 700 iedzīvotāji; pārsvarā krievi, lielākā minoritāte — mordvieši (kopā visā rajonā ap 5000), arī tatāri un vācieši. Inza atrodas pie Sjuksjumas upes netālu no tās ietekas Inzā (Suras pieteka). Apdzīvotā vieta dibināta 1897. gadā kā dzelzceļa stacija uz Maskavas-Kazaņas dzelzceļa līnijas. Krievijas pilsoņu kara laikā šeit karoja latviešu strēlnieki, tika izveidota Sarkanās armijas 15. (Inzas) strēlnieku divīzija, ko komandēja Jānis Lācis. No 1929. gada Inza ir rajona centrs. Pilsētas statuss kopš 1946. gada. Lielākais iedzīvotāju skaits (ap 25 000) bija 1990. gados, pēc tam iedzīvotāju skaits samazinās. Vikikrātuvē par šo tēmu ir pieejami multivides faili. Skatīt: Inza. Krievijas Lielās enciklopēdijas raksts (krieviski)