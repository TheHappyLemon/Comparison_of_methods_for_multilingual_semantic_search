1944. gada kaujas pie Narvas (igauņu: Narva lahing; vācu: Schlacht bei Narva; krievu: Битва за Нарву) bija vairākas lielkaujas Otrā pasaules kara Austrumu frontē pie Narvas no 1944. gada 2. februāra līdz 26. jūlijam starp Sarkanās armijas Ļeņingradas frontes armijām un Vērmahta armijas grupu "Narva". Kaujās krita vai pazuda bez vēsts aptuveni 14 000 Lielvācijas un apmēram 100 000 PSRS karavīru. 1944. gada februāra sākumā PSRS 2. triecienarmijas daļas vairākās vietās forsēja Narvas upi un tās rietumu krastā izveidoja placdarmus Narvas ielenkšanai. Tomēr Vērmahta armijas grupa "Narva" kopā ar vācu Nordland un igauņu ieroču SS divīzijām, kā arī dāņu, norvēģu un nīderlandiešu ieroču SS vienībām iznīcināja placdarmus un stabilizēja fronti līdz vasaras vidum. 25. jūlijā Vācijas bruņotie spēki atstāja Narvu un atkāpās uz Tanenbergas aizsardzības līniju, kas bija izbūvēta 16 km uz austrumiem no Narvas. Tur notika divas lielkaujas 1944. gada 25.—31. jūlijā un 2.—10. augustā. Vikikrātuvē par šo tēmu ir pieejami multivides faili. Skatīt: Narvas kauja.