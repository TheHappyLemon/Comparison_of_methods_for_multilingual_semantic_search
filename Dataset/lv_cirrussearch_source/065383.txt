Intelsat IV F-7 bija starpvalstu organizācijas Intelsat sakaru pavadonis. Orbītā tas tika palaists 1973. gada 23. augustā. Pavadonis nodrošināja sakarus Atlantijas okeāna reģionā, vēlāk virs Indijas un Klusā okeāna līdz 1984. gada februārim. Kosmisko aparātu izgatavoja ASV uzņēmums Hughes Aircraft uz platformas HS-312 bāzes. Tas bija cilindra formas, stabilizācija tika nodrošināta ar rotāciju ap centrālo asi. Intelsat IV bija apgādāts ar 12 C joslas raiduztvērējiem, kas varēja nodrošināt 6000 telefona zvanus vai 12 vienlaicīgus krāsu televīzijas kanālus vai jauktu sakaru plūsmu, ietverot arī datu un faksa pārraidi. Pavadoņa plānotais darbības laiks bija 7 gadi. Intelsat IV F-5 tika palaists 1973. gada 23. augustā 22:57:02 UTC ar nesējraķeti Atlas SLV-3C Centaur-D no Kanaveralas zemesraga Gaisa spēku stacijas starta laukuma LC-36B. No ģeosinhronās pārejas orbītas pavadonis ar savu dzinēju SVM-4A sasniedza ģeosinhrono orbītu. Kosmiskais aparāts tika izvietots virs Atlantijas okeāna punktā 30 grāds rietumu garuma. No 1976. līdz 1980. gadam tas bija pozīcijā 1° R. No 1980. līdz 1981. gadam tas bija virs Indijas okeāna punktā 56° austrumu garuma. No 1981. līdz 1982. gadam tas bija virs Klusā okeāna pozīcijā 179° A. 1982. gadā tas tika pārvietots virs Atlantijas okeāna uz punktu 53 grādi rietumu garuma. 1984. gada 23. februārī tika pārtraukta Intelsat IV F-7 ekspluatācija. Pēc tam tas nekontrolēti dreifēja ģeosinhronā orbītā uz rietumiem aptuveni 4,06 grādi dienā. Intelsat-4 Gunter's Space Page, (angliski) Intelsat 4 Encyclopedia Astronautica, (angliski)