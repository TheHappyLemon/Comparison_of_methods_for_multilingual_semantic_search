Hatona izmeklēšana bija lorda Braiena Hatona (Brian Hutton) vadīta izmeklēšana Apvienotajā Karalistē, kuru ierosināja Leiboristu partija, lai izmeklētu Irākas bioloģisko ieroču eksperta Deivida Kellija (David Kelly) pašnāvību. 2003. gada 18. jūlijā Kellijs tika atrasts miris pēc intervijas sniegšanas BBC žurnālistam Endrū Džiliganam (Andrew Gilligan). Šī izmeklēšana sākas 2003. gada augustā un noslēdzās 2004. gada 28. janvārī. Izmeklēšanas laikā atkāpties no saviem amatiem bija spiesti BBC priekšsēdētājs un ģenerāldirektors. Kellijs trim BBC žurnālistiem intervijā atklāja, ka valdība, galvenokārt Apvienotās Karalistes premjerministra Tonija Blēra preses birojs, apzināti izskaistināja dosjē ar maldinošiem pārspīlējumiem par Irākas potenciālajām militārajām iespējām; sevišķi tas, ka Irākai 45 minūtēs ir iespējams veikt uzlidojumu, lietojot "masu iznīcināšanas ieročus". Šādus ziņojumus sniedza Endrū Džiligans 2003. gada 29. maijā BBC Radio 4 programmā Today, Gevins Hjūvits (Gavin Hewitt) tās pašas dienas ziņās ar nosaukumu "Ten O'Clock News" un Sjūzana Vatsa (Susan Watts) 2. jūnijā BBC Two raidījumā "Newsnight". 1. jūnijā Džiligans atkārtoja savu apgalvojumu rakstā, kuru publicēja laikrakstā "Mail on Sunday", nosaucot valdības preses sekretāru Elestēru Kembelu (Alastair Campbell) par faktu sagrozītāju. "Hatona ziņojums liek atkāpties BBC priekšsēdētājam." Neatkarīgā Rīta Avīze, Nr.24 (2004, 29.janv.), 6.lpp