Džimijs Batlers (angļu: Jimmy Butler III; dzimis 1989. gada 14. septembrī Hjūstonā) ir amerikāņu basketbolists, spēlē vieglā uzbrucēja pozīcijā, ASV basketbola izlases dalībnieks. 2022. gadā pārstāv Nacionālās basketbola asociācijas klubu Maiami "Heat", ar kuru spēlēja 2020. gada NBA finālsērijā. Dž. Batlers 6 reizes ir izpelnījies godu piedalīties NBA Visu Zvaigžņu spēlē, atzīts par 2014.—2015. gada NBA sezonas progresējušāko spēlētāju. 2016. gada vasaras olimpisko spēļu čempions. Dž. Batleram ir bijusi smaga, nelabvēlīga bērnība. Tēvs ģimeni pametis, un māte 13 gadu vecumā padzinusi viņu no mājām. Pēc vienas sezonas zemāka līmeņa koledžā, par viņu interesi izrādīja NCAA augstskola Marquette, kurā Dž. Batlers nospēlēja trīs sezonas. 2011. gada NBA draftā viņu ar kopējo 30. kārtas numuru izraudzījās Čikāgas "Bulls", kur Dž. Batlers nospēlēja sešas sezonas, kopš trešās sezonas kļūstot par komandas pirmā piecinieka spēlētāju. 2016. gada 14. janvārī aizvadīja karjeras rezultatīvāko spēli, gūdams 53 punktus uzvarā pār Filadelfijas "76ers" (115—111 pagarinājumā). Atzīts par 2014.—2015. gada NBA sezonas progresējušāko spēlētāju. 2017. gada jūnijā Dž. Batlers kopā ar pirmās kārtas drafta izvēli tika aizmainīts uz Minesotas "Timberwolves" pret Zeku Lavīnu, Krisu Dannu un pirmās kārtas drafta tiesībām (tika draftēts Lauri Markanens). Pēc vienas sezonas "Timberwolves" Dž. Batlers pieprasīja, lai komanda viņu aizmaina, un 2018. gada novembrī viņš kopā ar Džastinu Patonu devās uz Filadelfijas "76ers" apmaiņā pret Džerīdu Bailesu, Robertu Kovintonu, Dario Šariču un otrās kārtas drafta izvēli. 2019. gada jūlijā Dž. Batlers noslēdza līgumu ar Maiami "Heat" pēc sign and trade darījuma, kurā bija iesaistītas četras komandas (komandas mainīja arī Maijerss Leonards, Džošs Ričardsons, Hasans Vaitsaids, Mo Harkless un drafta tiesības uz Matiasu Lesortu). Maiami komanda aizvadīja lielisku sezonu, sasniedzot 2020. gada NBA finālsēriju, kurā sešās spēlēs piekāpās čempioniem Losandželosas "Lakers". Vēlreiz finālsēriju "Heat" ar Dž Batleru līdera lomā negaidīti sasniedza 2023. gadā, kad piekāpās Denveras "Nuggets". Pārstāv ASV basketbola izlasi, kuras sastāvā uzvarēja 2016. gada vasaras olimpiskajās spēlēs. «Butler scores career-high 53 to lead Bulls over 76ers in OT». NBA.com. 2016. gada 14. janvāris. Arhivēts no oriģināla, laiks: 2016. gada 13. janvāris. Skatīts: 2016. gada 14. janvāris. «HEAT Acquire Butler And Leonard». www.nba.com (angļu). Skatīts: 2023-07-07. Vikikrātuvē par šo tēmu ir pieejami multivides faili. Skatīt: Džimijs Batlers. Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)