Gebhards Līberehts fon Blihers, Vālštates firsts (vācu: Gebhard Leberecht von Blücher, Fürst von Wahlstatt; dzimis 1742. gada 16. decembrī, miris 1819. gada 12. septembrī) bija prūšu ģenerālfeldmaršals Napoleona karu laikā. Komandēja prūšu spēkus Leipcigas kaujā 1813. gada 16. - 19. oktobrī un Vaterlo kaujā 1815. gada 18. jūnijā. Dzimis 1742. gadā Rostokā. Sešpadsmit gadu vecumā iestājies Zviedrijas armijas dienestā kā huzārs. Septiņgadu kara laikā nokļuva Prūsijas gūstā, un pieņēma piedāvājumu iestāties tās armijā. 1773. gadā domstarpību dēļ demobilizējās no Prūsijas armijas. Atgriezās armijā 1786. gadā, pēc Frīdriha Lielā nāves. 1801. gadā kļuva par ģenerālleitnantu. 1805. - 1806. gadā Prūsijā bija viens no kara partijas līderiem. Prūsijai katastrofālajā Ceturtās koalīcijas karā - kavalērijas ģenerālis. Piedalījās Jēnas-Auerštetas kaujā un komandēja prūšu spēkus Lībekas kaujā. Tika saņemts franču gūstā. Apmainīts pret franču ģenerāli Perēnu. Sestās koalīcijas kara laikā bija viens no galvenajiem Prūsijas karavadoņiem. 1813. gada 26. augustā sakāva frančus Žaka Makdonalda vadībā Kacbahas kaujā. Leipcigas kaujās komandēja prūšu spēkus. Turpmākajā kampaņas gaitā komandēja armiju Briennas kaujā (1814. gada 29. janvāris), Larotjēres kaujā (1814. gada 1. februāris), Vošānas kaujā (1814. gada 14. februāris) un Laonas kaujā (1814. gada 9. - 10. martā). T.s Simts dienu laikā fon Blihers zaudēja Napoleonam Liņjī kaujā, tomēr Vaterlo kaujā deva izšķirošu ieguldījumu Napoleona sagrāvē. Pēc Napoleona kariem demobilizējās un dzīvoja savā īpašumā Silēzijā. Miris 1819. gadā. Vikikrātuvē par šo tēmu ir pieejami multivides faili. Skatīt: Gebhards Līberehts fon Blihers. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)