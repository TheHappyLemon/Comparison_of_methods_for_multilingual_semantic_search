Kurdistānas ostāns (persiešu: استان کردستان, Ostān-e Kordestān; kurdu: پارێزگای کوردستان, Parêzgayî Kurdistan) ir Irānas ostāns, Irānas pirmās pakāpes administratīvā iedalījuma vienība. Izvietojusies valsts rietumos Zāgrosa grēdā un tās austrumu priekškalnēs. Ostāna iedzīvotāju vairākums ir kurdi, bet tur dzīvo arī nozīmīgs skaits azerbaidžāņu. Ostāna teritorija aizņem vienu ceturto daļu no kurdu apdzīvotajām Irānas teritorijām. Robežojas ar Iraku rietumos un Irānas ostāniem: Rietumazerbaidžānu ziemeļos, Zandžānu ziemeļaustrumos, Hamadānu austrumos un Kermānšāhu dienvidos. Ostāna administratīvais centrs ir Sanandadža. Pēc tautas skaitīšanas datiem 2016. gadā Kurdistānas teritorijā dzīvoja 1 603 011 iedzīvotāju. Ostāns iedalīts 10 šahrestānās. Lielākais iedzīvotāju skaits ir Sanadadžas šahrestānā — 501 400 iedzīvotāji. Lielākās pilsētas ir Sanandadža (412 767), Sageza (165 258), Marīvāna (136 654) un Bāne (110 218). Iedzīvotāju galvenā nodarbošanās ir lauksaimniecība un lopkopība, galvenie lauksaimniecības produkti ir kvieši, mieži, kā arī citi graudaugi un augļi. Galvenās rūpniecības nozares ir ķīmiskā, metāla, tekstila, ādas un pārtikas rūpniecība. Kurdistānā ir viens no lielākajiem bezdarba līmeņiem Irānā. Kurdistānā atrodas vairākas augstākās izglītības iestādes, tai skaitā: Kurdistānas Medicīnas zinātņu universitāte; Kurdistānas Universitāte; Islāma Azada universitātes Sanadadžas filiāle. Irānas Kultūras mantojuma organizācijā uzskaitītas 211 vēsturiski vai kultūrā nozīmīgas vietas, kas atrodas Kurdistānā. Dažas no tām saglabājušās no Sasanīdu impērijas laikiem. «Kurdistan University of Medical Sciences». muk.ac.ir. Arhivēts no oriģināla, laiks: 2019. gada 5. martā. Skatīts: 2019. gada 2. februārī. «Islamic Azad University-Sanandaj Branch». iausdj.ac.ir. Arhivēts no oriģināla, laiks: 2018. gada 16. decembrī. Skatīts: 2019. gada 2. februārī. Vikikrātuvē par šo tēmu ir pieejami multivides faili. Skatīt: Kurdistānas ostāns. Encyclopædia Britannica raksts (angliski) CENSUS 2016 Iran Data Portal