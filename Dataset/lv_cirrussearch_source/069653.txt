Šis raksts ir par provinci. Par pilsētu skatīt rakstu Kavite (pilsēta). Kavite (angļu: Province of Cavite) vai Kabite (filipīniešu: Lalawigan ng Kabite) ir viena no Filipīnu provincēm valsts vidusdaļā, Kalabarsonas reģionā. Administratīvi dalās 8 pilsētās un 15 municipalitātēs un sīkāk 803 barangajās. Provinces oficiālā galvaspilsēta ir Imusa, faktiskais administratīvais centrs — Tresemartiresa, bet lielākā pilsēta — Dasmariņasa. Provinci apdzīvo galvenokārt tagali, bet ir nozīmīgas visaju un bikolu minoritātes. Izplatītākā ir tagalu valoda, bet ap 30 tūkstošiem joprojām sadzīvē lieto spāņu kreolisko čavakano valodu. Province izvietojusies Lusonas salas dienvidrietumos. Ziemeļos robežojas ar Galvaspilsētas reģionu, dienvidos — ar Batangasas provinci, bet austrumos — ar Lagunas provinci. Ziemeļaustrumos krastus apskalo Dienvidķīnas jūras Manilas līcis. Provincei pieder Korrigedoras sala Manilas līcī, kā arī vairākas mazākas saliņas. Reljefā dominē līdzenums, kas paaugstinās dienvidu virzienā. Augstākais kalns ir Loro (688 m vjl) uz robežas ar Batangasas provinci. 1571. gadā spāņu kolonizatori nodibināja Kavites pilsētu uz nelielas pussalas Manilas līcī; pilsētas un vēlākais provinces nosaukums cēlies no tagalu valodas vārda kawit — ‘āķis’, apzīmējot Kavitas pussalas āķveidīgo formu. Kavites province dibināta 1614. gadā un tās galvaspilsēta līdz 1954 gadam bija Kavites pilsēta. Provincē masveidā ieplūda ieceļotāji no Spānijas un Latīņamerikas, kas sekmēja kreoliskās čavakano valodas izveidošanos. 19. gadsimta beigās Filipīnu neatkarības cīņu laikā Kavite bija viena no nozīmīgākajām kauju vietām. Rezultātā 1898. gada 12. jūnijā Kavites pilsētā tika pasludināta Filipīnu neatkarības deklarācija. 1954. gadā tika nodibināta plānveidīgi projektētā Tresemartiresas pilsēta un uz turieni pārcēla provinces administratīvās iestādes. 1979. gadā par provinces galvaspilsētu oficiāli tika pasludināta Imusa, bet administratīvās iestādes lielākoties joprojām paliek Tresemartiresā. Vikikrātuvē par šo tēmu ir pieejami multivides faili. Skatīt: Kavite.