Čili krabis (Chilli crab, 辣椒 螃蟹) ir Singapūras jūras velšu ēdiens. Tā recepti 1950. gadā radīja Singapūras šefpavāre Šera Jama Tjana (Cher Yam Tian) un viņas vīrs Lims Čū Ngī (Lim Choo Ngee), kuriem piederēja jūras velšu restorāns Palmbīčā Singapūras kvartālā Katong. Čili krabja pagatavošanai izmanto dubļu krabjus (Scylla serrata), kurus apcep pusbiezā saldskābā tomātu un čili mērcē. Neskatoties uz nosaukumu, čili krabis nav pārāk ass ēdiens. Tas ieņem 35. vietu CNN Go 2011. gada pasaules 50 garšīgāko ēdienu sarakstā. Lai gan parasti šo ēdienu gatavo no dubļu krabjiem, var izmantot arī citas krabju šķirnes. Mērces pamatā ir čili mērces un tomātu mērces maisījums, kuru sabiezina ar miltiem. Mērcei pievieno ķiplokus, rīsu etiķi, sojas mērci un citas sastāvdaļas. Īsi pirms gatavošanas beigām pievieno sakultu olu, turpinot maisīt. Krabjus viegli apcep vai tvaicē kopā ar ingveru un pēc tam apcep mērcē. Bruņas parasti nedaudz salauž pirms gatavošanas, lai pēc tam būtu vieglāk ēst. Gatavo ēdienu tradicionāli rotā ar koriandra lapām. Čili krabi pasniedz ar maizi: “mantou” (ķīniešu ceptas vai tvaicētas maizītes), bagetes šķēlēm vai grauzdētu maizi. Čili krabi var pasniegt arī ar baltajiem rīsiem. «Roland Restaurant: History of Chilli Crabs, this is as Singaporean as it gets!». ieatishootipost.sg. Skatīts: 2022. gada 25. marts. «Chilli crab». eresources.nlb.gov.sg. Skatīts: 2022. gada 25. marts. «Where To Eat Chilli Crab In Singapore». guide.michelin.com. Skatīts: 2022. gada 25. marts. «The 7 best chilli crab in singapore 2022». thebestsingapore.com. Skatīts: 2022. gada 25. marts. «Chilli crab, mantou wow MasterChef Australia's George Calombaris in Singapore». sg.entertainment.yahoo.com. Arhivēts no oriģināla, laiks: 2014. gada 29. Oktobris. Skatīts: 2022. gada 25. marts.