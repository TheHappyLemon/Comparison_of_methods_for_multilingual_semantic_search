Pirkstainais grīslis (latīņu: Carex digitata) ir grīšļu dzimtas suga. Savvaļā tā ir plaši sastopama Eirāzijā (neiekļaujot Eiropas ziemeļu, rietumu un dienvidu daļu) sastopama suga. Latvijā bieži visā teritorijā — gaišos lapkoku un jauktos mežos, mežmalās un krūmājos. Pirkstainais grīslis ir daudzgadīgs, 10-30 cm garš lakstaugs, kurš pieder dažādvārpu grīšļu grupai, jo tam sievišķie ziedi ir ar 3 drīksnām un augļa pūslītis ir ar īsu knābīti. Augs ar gariem sakneņiem, veido blīvu ceru. Stublājs ir tievs un stāvs. Pie stublāja pamata ir daudz īsu, 0,3-0,7 cm platu lapu, kas īsākas nekā stublājs. Pašas apakšējās lapas ir bez plātnes un tās ir spīdīgi sarkanas. Vīrišķo ziedu vārpiņa stublāja galotnē ir viena. Tai gandrīz blakus esošā augšējā sievišķo ziedu vārpiņa nereti pārsniedz vīrišķo ziedu vārpiņu. Augam ir 2—3 sievišķo ziedu vārpiņas, lineāras un paskrajas, apakšējā ar kātiņu. Visas vārpiņas ir diezgan blīvi izvietotas stublāja galotnē. Zied aprīlī, maijā. «pirkstainais grīslis - Carex digitata L. - Augi - Latvijas daba». www.latvijasdaba.lv. Skatīts: 2022-04-08.