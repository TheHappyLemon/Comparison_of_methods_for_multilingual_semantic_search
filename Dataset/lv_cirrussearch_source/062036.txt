Evenku rajons (krievu: Эвенкийский район, evenku: Эведы̄ район) vai Evenkija ir Krievijas Krasnojarskas novada administratīvais rajons novada austrumu daļā, pēc platības otrs lielākais Krievijas municipālais rajons. Izveidots 2007. gada 1. janvārī, likvidējot Evenku autonomo apvidu kā federācijas subjektu un tā vietā izveidojot Krasnojarskas novada administratīvi teritoriālo vienību ar sevišķu statusu. Evenkija izvietojusies Vidussibīrijas plakankalnē, ziemeļu daļa — Putoranas plato, austrumos — Anabaras plato. Robežojas austrumos ar Jakutiju un Irkutskas apgabalu, ziemeļos — ar Taimiras Dolganu-Ņencu rajonu, rietumos — ar Turuhanskas rajonu, dienvidos — ar Kežmas, Bogučanu, Motiginas un Severojeņisejskas rajoniem. Rajonā blīvs upju tīkls un daudz ezeru. Pie Vivi ezera atrodas Krievijas ģeogrāfiskais centrs. Mūsdienu Krievijā evenki apdzīvo plašu teritoriju no Krasnojarskas novada rietumos līdz pat Ohotskas jūrai austrumos. 1930. gados izveidoja vairākas evenku nacionālās autonomijas: Evenku nacionālo apvidu ar centru Turā (1930) un Vitimas-Oļokmas nacionālo apvidu ar centru Ustjmujā (1931—1936) tagadējā Aizbaikāla novadā. 1978. gadā Evenku nacionālo apvidu pārdēvēja par Evenku autonomo apvidu. 1991. gadā tas kļuva par patstāvīgu federācijas subjektu. 2005. gada 17. aprīlī tika noorganizēts referendums, pēc kura rezultātiem 2007. gada 1. janvārī Evenku autonomais apvidus kā patstāvīgs federācijas subjekts tika likvidēts un pievienots Krasnojarskas novadam kā «rajons ar sevišķu statusu». Evenkijā tika likvidēts rajonu iedalījums, bet 2011. gadā tās centrs Tura tika pazemināts statusā no pilsētciemata par lauku apdzīvoto vietu. Evenku rajonā dzīvo ap 15 tūkstošiem iedzīvotāju; to blīvums ir viens no zemākajiem — 0,02 cilvēki uz km². Rajonā nav pilsētas tipa apdzīvoto vietu — pastāvīgi apdzīvoti ir 20 ciemati un 3 ciemi. Lielākie ir Tura (5343 iedzīvotāji), Baikita (3240) un Vanavara (2887). Lai arī Evenkija tika organizēta kā evenku nacionālā autonomija, tie veido tikai 21% no rajonu iedzīvotāju skaita. Citas etniskās grupas (2002. gada tautskaite) ir krievi (62%), jakuti (5,6%), ukraiņi (3,1%) un keti (1,2%). No visiem Krievijas 38,4 tūkstošiem evenku Evenku rajonā dzīvo tikai 3,8 tūkstoši — ap 10%. Закон Красноярского края № 12-5780 от 21.04.2011 «Об отнесении посёлка городского типа Тура к категории сельских населённых пунктов и о внесении изменений в закон края „О перечне административно-территориальных единиц и территориальных единиц Красноярского края“» Vikikrātuvē par šo tēmu ir pieejami multivides faili. Skatīt: Evenku rajons.