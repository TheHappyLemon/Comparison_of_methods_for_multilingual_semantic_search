Māris Grīnblats (dzimis 1955. gada 5. janvārī; miris 2021. gada 14. martā) bija latviešu politiķis, bijis piecu Saeimas sasaukumu deputāts, kā arī Latvijas Republikas izglītības un zinātnes ministrs laikā no 1995. līdz 1997. gadam. Pārstāvēja Nacionālo apvienību, kā arī tās priekšteces "Tēvzemei un Brīvībai" un TB/LNNK. M. Grīnblats 1973. gadā beidza Kuldīgas 1. vidusskolu, 1982. gadā absolvēja P. Stučkas Latvijas Valsts universitātes Vēstures un filozofijas fakultāti. Strādāja par sociologu, skolotāju, iesaistījās Atmodas laika notikumos un 1988. gadā viņš iestājās Latvijas Tautas frontē. No 1990. līdz 1993. gadam Grīnblats bija Pilsoņu kongresa delegāts, priekšsēdētāja vietnieks, priekšsēdētājs. Miris 2021. gada 14. martā. M. Grīnblats bija viens no partijas "18. novembra savienība" izveidotājiem un dalībniekiem. No 1992. gada bija apvienības "Tēvzemei un Brīvībai" biedrs. Viņš bija Saeimas deputāts visos piecos tās sasaukumos no Latvijas neatkarības atjaunošanas līdz 2010. gadam, noliekot deputāta mandātu vien uz laiku, kamēr ieņēma izglītības un zinātnes ministra, kā arī Ministru prezidenta biedra amatu Andra Šķēles pirmajā Ministru kabinetā. Pēc 6. Saeimas vēlēšanām 1995. gadā M. Grīnblats bija nominēts Ministru prezidenta amatam, tomēr Saeima viņa piedāvāto valdību noraidīja ar 51 balsi pret, 48 balsīm par, un vienam deputātam atturoties. No 2002. līdz 2010. gadam M. Grīnblats bija "Tēvzemei un Brīvībai"/LNNK Saeimas frakcijas priekšsēdētājs. Bijis arī partijas "Tēvzemei un Brīvībai" priekšsēdētājs (1996—2002). 2010. gadā M. Grīnblats nesekmīgi kandidēja 10. Saeimas vēlēšanās no Nacionālās apvienības saraksta, neiekļūstot parlamentā pirmo reizi kopš Latvijas neatkarības atjaunošanas. Viņš kļuva par apvienības Saeimas frakcijas konsultantu, turpinot darboties šajā amatā arī divos nākamajos Saeimas sasaukumos. Māris Grīnblats Arhivēts 2008. gada 19. novembrī, Wayback Machine vietnē., informācija par ministru LR Izglītības un zinātnes mājaslapā, informācija iegūta 02.10.2008. «Mūžībā devies bijušais politiķis Māris Grīnblats». 2021. gada 15. martā. Skatīts: 2021. gada 15. martā. «Latvijas Republikas 6.Saeimas sēde 1995. gada 23. novembrī». Saeima. Skatīts: 2021. gada 15. martā. «Māris Grīnblats». Saeima. Skatīts: 2021. gada 15. martā. «Māris Grīnblats - Latvijas Republikas 9.Saeima». Saeima. Skatīts: 2021. gada 15. martā.