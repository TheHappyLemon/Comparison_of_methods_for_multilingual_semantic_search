Garlapu skābene (latīņu: Rumex longifolius) skābeņu suga. Savvaļā tā ir sastopama Eirāzijas ziemeļu apvidū polam tuvās teritorijās, tostarp retumis visā Latvijas teritorijā, taču ir ieviesusies arī citur pasaulē. Garlapu skābene ir daudzgadīgs, 60—120 cm garš lakstaugs ar stāvu, zaļganu vai zaļganbrūnu stublāju, kurš bagātīgi zaro ziedkopā. Auga lapas ir plati lancetiskas, 10—40 cm garas un 3—12 cm platas, jeb trīs līdz četras reizes garākas nekā platas. Lapas plātnes mala ir cirtaina, gals ir smails, pamats ķīļveida un dažreiz neizteikti sirdsveidīgs. Ziedkopa ir plati piramidāla, zarojums ir blīvs. Iekšējās apziedņa lapas ir nierveidīgas vai sirdsveidīgas, aptuveni 0,5—0,7 cm garas un 0,6—0,7 cm platas. Lapas mala ir gluda, visas apziedņa lapas ir bez augonīša (kārpveidīga izauguma uz augļa). Auglis visplatākais ir tā vidusdaļā. Zied no jūnija beigām līdz augustam. «garlapu skābene - Rumex longifolius DC. - Augi - Latvijas daba». www.latvijasdaba.lv. Skatīts: 2022-03-24. Vikikrātuvē par šo tēmu ir pieejami multivides faili. Skatīt: Garlapu skābene. Encyclopædia of Life raksts (angliski)