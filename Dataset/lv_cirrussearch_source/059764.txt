"Rozmarijas bērns" (angļu: Rosemary's Baby) ir 1968. gada ASV psiholoģiska šausmu filma, kuras režisors ir Romans Polaņskis. Filmā galvenās lomas atveido Mija Ferova, Džons Kasavetiss, Rūta Gordona, Sidnijs Blekmers, Moriss Evanss un Ralfs Belamijs. Filma balstīta uz Aira Levina 1967. gada tāda paša nosaukuma romānu. "Rozmarijas bērns" ir otrā filma Polaņska "dzīvokļu" filmu triloģijā pēc filmas "Riebums" (1965) un pirms filmas "Īrnieks" (1976). Filma ir par jaunu grūtnieci (Ferova), kurai rodas aizdomas, ka viņas vecākie kaimiņi ir sātana kulta pārstāvji, un rūpējas par viņu, lai izmantotu viņas bērnu saviem rituāliem. Filmas "Rozmarijas bērns" pirmizrāde notika 1968. gada 12. jūnijā. Filma bija komerciāli veiksmīga, nopelnot vairāk nekā 30 miljonus ASV dolārus. Filma saņēma arī kritiķu atzinību. "Rozmarijas bērns" nominēta divām Amerikas Kinoakadēmijas balvām un četrām Zelta globusa balvām. Ruta Gordona ieguva Oskara balvu kā labākā aktrise otrā plāna lomā, kā arī Zelta globusa balvu tajā pašā kategorijā. 2014. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Skatuves aktieris Gajs Vudhauss un viņa sieva Rozmarija ievācas jaunā Ņujorkas dzīvoklī, renesanses stila ēkā. Veļas telpā viņa sastop jaunu sievieti Teriju Džonofrio, atveseļojušos narkomāni, kuru ir pieņēmuši Rozmarijas vecākie kaimiņi Minnija un Romāns Kasteveti. Kādu nakti Terija izlec no Kastevetu 7. stāva loga. Kamēr Gajs sadraudzējas ar veco pāri, Rozmarija uzskata, ka viņi ir kaitinoši un traucējoši. Minnija iedod Rozmarijai Terijas kulonu kā veiksmes piekariņu, sakot, ka tajā ir "tanīsa sakne". Gajs tiek uzņemts ievērojamā lugā pēc tam, kad galvenās lomas atveidotājs neizskaidrojami kļūst akls. Aktiera karjerai uzplaukstot, Gajs vēlas laist pasaulē bērnu ar Rozmariju. Naktī, kad viņi plāno ieņemt bērnu, Minnija viņiem desertam atnes atsevišķās krūzēs šokolādes uzpūteni. Kad Rozmarija sūdzas, ka tas slikti garšo, un nepabeidz to, Gajs kritizē viņu kā nepateicīgu. Rozmarija klusām pārējo uzpūteni izmet ārā. Drīz pēc tam viņai sāk reibt galva un viņa aizmieg. Sapnī Rozmarija halucinē kā viņu izvaro Sātans, kamēr Gajs, Kasteveti un citi mājas īrnieki, visi kaili, skatās. Nākamajā rīta Rozmarija konstatē skrāpējumus uz sava ķermeņa. Gajs apgalvo, ka nodarbojies ar viņu ar seksu, kamēr viņa gulēja. Rozmarijai iestājas grūtniecība. Kasteveti uzstāj, lai viņi dodas pie dzemdību speciālista Ābrahama Saprišteina, nevis pie sava ārsta. Pirmajā trimestrī Rozmarija cieš no stiprām vēdera sāpēm un zaudē svaru. Viņas drūmais izskats satraucu viņu draugus, tai skaitā Haču, kurš pēta viņu ēkas vēsturi. Pirms viņš paspēj dalīties savos atklājumos ar Rozmariju, Hačs nonāk noslēpumainā komā. Rozmarija, nespējot izturēt sāpes, uzstāj, ka jāredz viņu ārsts doktors Hills, savukārt Gajs iebilst pret to, sakot, ka doktors Sapiršteins apvainosies. Kamēr viņi strīdas, sāpes pēkšņi beidzas un Rozmarija jūt, ka mazulis kustas. Trīs mēnešus vēlāk Hača draudzene Greisa Kārdifa paziņo Rozmarijai, ka Hačs ir miris. Pirms nāves viņš uz īsu brīdi atguva samaņu un teica, lai iedotu Rozmarijai burvestību grāmatu All of Them Witches kopā ar noslēpumaino vēstījumu: "Vārds ir anagramma". Galu galā Rozmarija secina, ka Romāns Kastevets ir anagramma Stīvenam Markato, bijušā ēkas iedzīvotāja un pazīstamā sātanista dēlam. Viņai rodas aizdomas, ka Kasteveti un doktors Sapiršteins ir sātana kulta pārstāvji un viņiem ir draudīgi nodomi attiecībā uz viņas mazuli. Gajs tam netic uz izmet grāmatu, sarūgtinot Rozmariju un radot viņai aizdomas par viņu. Viņa pārbijusies dodas pēc palīdzības pie doktora Hilla. Neticot viņai, Hills piezvana dakterim Sapiršteinam, kurš ierodas kopā ar Gaju, lai aizvestu viņu mājās, piedraudot, ja viņa pretosies, nosūtīt viņu uz psihiatrisko slimnīcu. Doktors Sapiršteins sazāļo Rozmariju, kura sāk dzemdēt. Kad viņa pamostas, viņai saka, ka bērns piedzimis nedzīvs. Rozmarija atveseļojas un pārtrauc lietot parakstītās tabletes, kļūstot mazāk dusmīga. Kad Rozmarija dzird zīdaini raudam, Gajs apgalvo, ka ēkā ir jauni īrnieki ar mazuli. Uzskatot, ka viņas mazulis ir dzīvs, Rozmarija guļamistabas skapī atklāj paslēptas durvis, kas ved tieši uz Minnijas un Romāna dzīvokli. Gajs, Kasteveti, doktors Sapiršteins un citi kopienas locekļi ir sapulcējušies ap melnā drānā apvilktu šūpuli, virs kura karājās Svētā Pētera krusts. Ielūkojoties iekšā, Rozmarija ir šausmās un vēlas uzzināt, kas vainas viņas mazuļa acīm. Romāns paziņo, ka bērnam Adrianam, sātana dēlam, "ir tēva acis". Viņš mudina Rozmariju audzināt savu bērnu, apsolot, ka viņai nebūs jāpievienojas kopienai. Kad Gajs mēģina viņu nomierināt, sakot, ka viņi saņems atlīdzību un ieņems savus bērnus, viņa iespļauj viņam sejā. Izdzirdējusi zīdaiņa raudienu, Rozmarija tomēr ļaujas mātišķajiem instinktiem un maigi šūpo šūpuli. Mija Ferova — Rozmarija Vudhausa Džons Kasavetiss — Gajs Vudhauss Rūta Gordona — Minnija Kasteveta Sidnijs Blekmers — Stīvens Markato / Romāns Kastevets Moriss Evanss — Hačs Ralfs Belamijs — Ābrahams Sapiršteins Andžela Doriana — Terija Patsija Kellija — Lora Luīze Makbērnija Eliša Kuks — misters Niklass Emalīna Henrija — Elīza Čārlzs Grodins — doktors Hills Hanna Landija — Greisa Kārdifa Filips Līdss — doktors Šands Durvils Mārtins — Djego Houpa Samersa — misis Gilmora Marianna Gordona — Rozmarijas draudzene Vendija Vāgnere — Rozmarijas draudzene Tonijs Kērtiss — Donalds Baumgarts Tolaik režisors Viljams Kāsls, kuram bija reputācija kā mazbudžeta šausmu filmu autoram, Aira Levina darba sākotnējo versiju aiznesa uz Paramount Pictures studiju, kur lūdza iegādāties tiesības uz grāmatu vēl pirms tās publicēšanas 1967. gadā. Studijas vadītājs atzina projekta komerciālo potenciālu un piekrita nosacījumam, ka Kāsls, varēja producēt, bet ne režisēt filmas adaptāciju. Fransuā Trifo apgalvoja, ka sākotnēji piedāvāja Alfredam Hičkokam režisēt filmu, taču viņš atteicās. Studijas vadītājs Roberts Evanss apbrīnoja Polaņska Eiropas filmas un cerēja, ka viņš spēs pārliecināt viņu debitēt Amerikā ar "Rozmarijas bērnu". Viņš zināja, ka režisors ir slēpošanas cienītājs, kurš ļoti vēlējās uzņemt filmu, kuras pamatā būtu sports, tāpēc viņš nosūtīja viņam filmas Downhill Racer scenāriju kopā ar "Rozmarijas bērns" sākotnējo versiju. Polaņskis nākamajā rītā piezvanīja Evansam, lai paziņotu viņam, ka "Rozmarijas bērns" ir interesantāks projekts, un viņš vēlētos iespēju to sarakstīt, kā arī režisēt. Pēc sarunām Paramount piekrita nolīgt Polaņski šim projektam ar provizorisko budžetu 1,9 miljonu ASV dolāru apmērā, no kuriem 150 000 dolāru piešķirtu Polaņskim. Polaņskis filmas 272 lappušu garo scenāriju pabeidza aptuveni trīs nedēļu laikā. Sākotnēji Polaņskis Rozmarijas lomai vēlējās Tjūsdeju Veldu vai savu līgavu Šeronu Teitu. Tika apsvērtas arī Džeinas Fondas, Petijas Djūkas un Goldijas Honas kandidatūras. Tā kā grāmata vēl nebija ieguvusi bestsellera statusu, Evanss nebija pārliecināts, ka nosaukums vien garantēs filmas auditoriju, un viņš uzskatīja, ka galvenajai lomai ir nepieciešams pazīstamāks vārds. Mija Ferova, kura līdz tam bija piedalījusies tikai filmās Guns at Batasi (1964) un vēl neiznākušajā A Dandy in Aspic (1968), plašāku uzmanību piesaistīja ar lomu televīzijas seriālā Peyton Place un savu laulību ar Frenku Sinatru. Roberts Redfords bija pirmā izvēle Gaja lomai, taču viņš to noraidīja. Džeks Nikolsons tika apsvērts īsi pirms Polaņskis ieteica Džonu Kasavetisu, ar kuru viņš bija iepazinies Londonā. Izvēloties filmas pārējos aktierus, Polaņskis uzzīmēja skices, kā viņš iztēlojās varoņu izskatu, ko pēc tam izmantoja Paramount atlases direktori, lai atrastu potenciālos aktierus. Filmas "Rozmarijas bērns" pirmizrāde notika 1968. gada 12. jūnijā. Filma izdošanas brīdī saņēma pārsvarā pozitīvas atsauksmes. Variety nodēvēja to par izcilu Aira Levina romāna ekranizāciju, kā arī slavēja Ferovas sniegumu. Mūsdienās filma tiek uzskatīta par klasiku. Tīmekļa vietnē Rotten Tomatoes tai ir 96% vērtējumus. 2010. gadā The Guardian to nosauca par otro visu laiku labāko šausmu filmu. 2014. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Filma aizsāka kino pieaugošo aizraušanos ar dēmoniem un ar to saistītām tēmām nākamajās desmitgadēs. «Rosemary's Baby (1968)». The Numbers. Skatīts: 2022. gada 14. janvārī. «Cinematic Treasures Named to National Film Registry». Library of Congress, Washington, D.C. 20540 USA. Skatīts: 2022-01-14. «AFI|Catalog». catalog.afi.com. Skatīts: 2022-10-29. Christopher Sandford. Polanski: A Biography. New York City : Macmillan, 2009. ISBN 978-0-23-061176-4. «The roles that got away». Fox News (en-US). 2015-05-26. Skatīts: 2022-10-29. Variety Staff, Variety Staff. «Rosemary’s Baby». Variety (en-US), 1968-01-01. Skatīts: 2022-10-29. «ROSEMARY'S BABY (1968)». Rotten Tomatoes. Skatīts: 29.10.2022. Guardian Staff. «The 25 best horror films of all time: the full list». the Guardian (angļu), 2010-10-22. Skatīts: 2022-10-29. Ed Simon. Pandemonium: A Visual History of Demonology. Abrams, 2022-02-22. ISBN 978-1-64700-389-0. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)