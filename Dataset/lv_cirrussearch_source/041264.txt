Phjončhanas olimpiskais stadions Phjončhanas olimpiskais stadions (korejiešu: 평창 올림픽 스타디움) ir sporta stadions Dienvidkorejā, kur norisinājās 2018. gada ziemas olimpisko spēļu un ziemas paralimpisko spēļu atklāšanas un noslēguma ceremonijas. Stadions atrodas Phjončhanas olimpiskajā kompleksā, apmēram 2 km uz ziemeļiem no Alphensijas kūrorta. Stadionam ir piecstūra forma un tajā atrodas 35 000 sēdvietas. Stadiona kopēja platība ir 80 000 kvadrātmetru, un tā ir pēdējā nozīmīgā celtne, kas uzcelta priekš olimpiskajām spēlēm. Stadionu oficiāli atklāja 2017. gada 30. septembrī. Stadionu pēc visiem paredzētajiem pasākumiem ir paredzēts nojaukt, tā būvniecības izmaksas sastādīja 86 miljardus ₩ (78 miljoni US$). Tā aptuvenais augstums virs jūras līmeņa ir 740 metri. Līdzās stadionam atradās Olimpiskā izstāžu zāle, kā arī tradicionālo ēdienu tirdzniecības vietas, kas pēc stadiona nojaukšanas tika saglabātas piemiņai par olimpiskajām spēlēm. Pie stadiona atrodas arī Medaļu laukums, kur tika apbalvoti uzvarētāji. Sākotnēji olimpisko spēļu atklāšanas un noslēguma ceremonijas tika paredzēts rīkot Alpensijas tramplīnlēkšanas stadionā. Tādējādi tas līdzinātos 1994. gada ziemas olimpiskajām spēlēm. Tomēr 2012. gada jūlijā Phjončhanas 2018. gada ziemas olimpisko un paralimpisko spēļu organizācijas komiteja paziņoja par izmaiņām pasākuma norises plānā un ceremoniju norise tika pārnesta uz pašreizējo stadiona atrašanās vietu. Galvenie iemesli šai rīcībai bija organizatoriski, jo būtu sarežģīti apvienot ceremoniju sagatavošanu ar tramplīnlēkšanas treniņiem, kā arī jaunuzceltajā stadionā skatītājus mazāk ietekmētu laikapstākļi. «PyeongChang Olympic Stadium : PyeongChang 2018 Venue». Arhivēts no oriģināla, laiks: 2018. gada 16. februārī. Skatīts: 2018. gada 17. janvārī. Pyeongchang 2018 move venue for Opening and Closing Ceremonies - Inside the Games - 6 July 2012