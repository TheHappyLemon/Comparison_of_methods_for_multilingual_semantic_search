Hentejs (mongoļu: Хэнтий нуруу, krievu: Хэнтэй) ir kalnu grēda Mongolijas ziemeļos, ziemeļu atzari iestiepjas Krievijas Federācijas Aizbaikāla novadā. Stiepjas apmēram 250 km garumā ziemeļaustrumu—dienvidrietumu virzienā un ir daļa no ūdensšķirtnes starp Kluso okeānu un Ziemeļu Ledus okeānu. Virsotnes lēzenas, sena apledojuma pēdas; augstākā virsotne ir Asralthairhanūls (2800 m vjl) grēdas vidusdaļā. Apaugumu veido galvenokārt mežastepe, ziemeļu nogāzēs vietumis lapegļu un ciedrupriežu taiga. Daļu grēdas teritorijas aizņem Gorhi-Tereldžas nacionālais parks. Henteja grēdā atrodas divi no mongoļu sakrālajiem kalniem: Burhanhalduns, pie kura pēc leģendas dzimis un apglabāts Čingishans un Bogdhanūls galvaspilsētas Ulanbatoras pievārtē. «Henteja grēda». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 256. lpp.