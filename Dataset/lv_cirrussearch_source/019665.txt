Sīpolu ziedmuša (Eumerus strigatus) ir ziedmušu dzimtas (Syrphidae) suga, kas izplatīta Eiropā, Ziemeļāfrikā, Krievijā, Kazahstānā, Kirgīzijā, Mongolijā, Ķīnā, Japānā un Ziemeļamerikā. Tā ir 6,5—7,5 mm gara muša, kāpurs līdz 10 mm. Tā ķermenis iegareni ovāls, pelēcīgi balts, bez kājām, ar stipri krokotu ķermeni. Postījumus sīpolos veic kāpuri, iegraužoties sīpola saknes daļā, veidojot ejas un izalojot visu mīkstumu. Bojāto sīpolu lakstu gali nodzeltē. Stipri bojātie augi iznīkst. Sezonas laikā attīstās divas paaudzes. Mušas izlido jūnija sākumā un lido līdz jūlija beigām. Mātīte olas dēj pa vienai vai vairākām vienkopus zem sīpolu zvīņām vai lapu padusītēs, retāk uz zemes. Pēc 6—8 dienām izšķiļas kāpuri un iegraužas sīpolos, tajos barojoties apmēram 20—30 dienas. Pēc tam bojājuma vietā vai augsnē iekūņojas. Pēc 2—3 nedēļām no kūniņām izlido ziedmušas un atkal dēj olas un attīstās otrās paaudzes īpatņi. Vasaras beigās augsnes virskārtā vai bojātos sīpolos ziedmušas kāpuri izveido pupārijus un tur arī pārziemo. Sīpolu ziedmuša ir batunsīpolu, daudzposmu sīpolu, dārza sīpolu, ķiploku, tulpju, hiacinšu, narcišu, skalbju, burkānu un kartupeļu kaitēklis. Sīpolu ziedmušas kāpuri bieži sastopami kopā ar sīpolu mušas kāpuriem. Salīdzinoši sīpolu ziedmuša ir mazāk kaitīga nekā sīpolu muša. Lai aizsargātu sīpolu stādījumus, pirmkārt, jāstāda vesels stādāmais materiāls, kas nav invadēts ar kāpuriem un kūniņām, un jāizmanto pareiza augu seka. Ziedmušu izlidošanas laikā 4—5 m attālumā citu no cita dobēs izliek dzeltenos līmes vairogus, mušu bojātos augus izrauj un iznīcina. Mušas var pievilināt ar saldiem rūgstošiem šķidrumiem, kam pievienots sīpolu ekstrakts, bet dobēs tās var atbaidīt, augsni ap sīpoliem apkaisot ar naftalīna un smilšu maisījumu (1:10). Parādoties kaitēklim, izmanto arī ķīmiskos aizsardzības līdzekļus, lai gan tie nav vēlami. Aina Karpa (2008). Catalogue of Latvian Flies (Diptera: Brachycera). – Latvijas entomologs, 46: 4-43. Определитель насекомых Дальнего Востока России. Т. VI. Двукрылые и блохи. Ч.1 / под общ.ред. П. А. Лера. — Владивосток: «Дальнаука», 1999. — 655 с. — 500 экз. — ISBN 5-7442-0921-2 «Kaitēkļi, kas apdraud sakņu dārzu». Arhivēts no oriģināla, laiks: 2016. gada 9. jūnijā. Skatīts: 2015. gada 5. oktobrī. Sīpolu ziedmuša (Eumerus strigatus)[novecojusi saite] Lai nepaliktu bez sīpoliem Latvijas Republikā reģistrētie augu aizsardzības līdzekļi Ziedmušas