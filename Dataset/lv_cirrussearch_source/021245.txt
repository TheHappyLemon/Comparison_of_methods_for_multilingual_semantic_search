Portugāles eiro monētas ir eiro monētas, kuras izdevusi Portugāle. Portugāles eiro monētu valsts puses dizainā attēloti trīs Portugāles pirmā karaļa Alfonsu I zīmogi. Uz šiem zīmogiem redzami aplī ap valsts nosaukumu izkārtoti septiņi torņi un pieci vairogi, šie elementi ir arī uz mūsdienu Portugāles ģerboņa un Portugāles karoga. Uz 1, 2 un 5 centu monētām ir attēlots 1134. gada zīmogs, uz 10, 20 un 50 centu monētām — 1142. gada zīmogs, bet uz 1 un 2 eiro monētām — 1144. gada zīmogs. Arī uz 2 eiro monētas jostas attēloti septiņi torņi un pieci vairogi. Portugāle 2 eiro piemiņas monētas izdod kopš 2007. gada. Portugāle ir izdevusi ne tikai individuāli izvēlētas tematikas monētas, bet arī trīs Eiropas ekonomiskajai vienotībai veltītas monētas, kuras izdeva visas eirozonas valstis kopā. Turklāt Portugāle ir izdevusi vairākas zelta un sudraba piemiņas monētas, kas nav paredzētas apgrozībai. 2007 — 50 gadi kopš Romas līguma noslēgšanas 2007 — Portugāles prezidentūra Eiropas Savienības Padomē 2008 — Vispārējās cilvēktiesību deklarācijas pieņemšanas 60. gadadiena 2009 — 10 gadi kopš Eiropas Ekonomikas un monetārā savienības izveides 2009 — 2. Luzofonijas (portugāliski runājošo valstu) sporta spēles 2010 — 100 gadi kopš Portugāle kļuvusi par republiku 2011 — Ceļotāja un pētnieka Fernāna Mendiša Pintu 500 gadu jubileja 2012 — 10 gadi kopš eiro ieviešanas 2012 — Eiropas kultūras galvaspilsēta Gimaraiša 2013 — 250 gadi kopš UNESCO Pasaules mantojuma objekta Torre dos Clérigos torņa Porto uzcelšanas Uz Portugāles monētām ir kaltuves zīme un dizaineru iniciāļi. Kaltuves zīme ir burti INCM, kas ir saīsinājums no Portugāles Nacionālās naudas kaltuves nosaukuma. Dizainera iniciāļi uz standarta apgrozības monētām ir burti VS, kas apzīmē Vitoru Manuelu Fernandesu dos Santosu. Uz 2007. gada 2 eiro piemiņas apgrozības monētām ir to dziaineres Irenes Vilaras paraksts I Vilar.