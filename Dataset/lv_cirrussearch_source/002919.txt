Šis raksts ir par Gajānas galvaspilsētu. Par citām jēdziena Džordžtauna nozīmēm skatīt nozīmju atdalīšanas lapu. Džordžtauna (angļu: Georgetown) ir Gajānas galvaspilsēta un nācijas galvenā osta. Atrodas Dienvidamerikas ziemeļos pie Atlantijas okeāna Demeraras upes grīvā. Džordžtauna ir Gajānas nozīmīgākais komerciālais un rūpniecības centrs. Caur Džordžtaunas ostu no Gajānas tiek eksportēts cukurs, rīsi, tropiskie augļi, kā arī kokmateriāli, boksīts, zelts un dimanti. Pilsētā atrodas lielākās valsts cukura pārstrādes rūpnīcas. Tiek uzskatīts, ka Džordžtaunā ir vecākais dzelzceļš Dienvidamerikā. Daudzas ēkas Džordžtaunā ir uzceltas no koka. Tikai dažas no tām ir uzceltas, izmantojot betonu. Apmetni vietā, kur mūsdienās atrodas Džordžtauna, 1781. gadā dibināja briti. Viņi to nosauca par godu karalim Džordžam III. 1784. gadā franči to pārbūvēja. Nīderlandieši Džordžtaunu pazina pēc nosaukuma Stabroek. 1812. gadā briti atguva kontroli pār pilsētu. Džordžtaunas iedzīvotāju skaits kopā ar tās priekšpilsētām sasniedz vairāk nekā 250 000 cilvēku. Tā ir gandrīz trešdaļa no visiem valsts iedzīvotājiem. Galvenās galvaspilsētā dzīvojošās etniskās grupas pārstāvji ir indiešu imigrantu pēcteči (aptuveni puse no pilsētas iedzīvotājiem). Šeit dzīvo arī afrikāņi, eiropieši un mulati. Galvaspilsētā gandrīz nav valsts pamatiedzīvotāju — indiāņu, jo viņi apdzīvo galvenokārt Gajānas iekšzemi un dzīvo daļēji nomadu dzīvesveidu. Oficiālā valoda ir angļu, bet atsevišķas iedzīvotāju grupas runā arī hindi un urdu valodā. Vairāk nekā puse Džordžtaunas iedzīvotāju ir kristieši (katoļi un protestanti), bet pārējie iedzīvotāji piekopj hinduismu un islāmu. Džordžtaunas sadraudzības pilsētas ir:  — Sentluisa, Misūri, ASV  — Portofspeina, Trinidāda un Tobāgo (angliski) «Georgetown». Encyclopedia Britannica Kids. Skatīts: 2010-06-12. Vikikrātuvē par šo tēmu ir pieejami multivides faili. Skatīt: Džordžtauna. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)