Sojuz-2 (Союз-2) bija PSRS Sojuz sērijas nepilotējams pasīvais kosmosa kuģis. Tas orbītā palaists 1968. gada 25. oktobrī. Kosmosa kuģim pietuvojās pilotējamais Sojuz-3, bet saslēgties neizdevās kosmonauta kļūdas dēļ. Sojuz-2 tika palaists 1968. gada 25. oktobrī 09:00 UTC ar nesējraķeti Sojuz no Baikonuras kosmodroma 1. starta laukuma 5. palaišanas iekārtas. 26. oktobrī tika palaists Georgija Beregovoja pilotēts aktīvais kuģis Sojuz-3, kas tika ievadīts orbītā netālu no Sojuz-2. Pirmajā apriņķojumā automātika satuvināja kuģus no 20 000 līdz 200 metriem. Tad Beregovojs pārņēma vadību manuāli. Tuvošanās notika Zemes ēnā, un kosmonauts kuģi orientēja pēc Sojuz-2 gaismas signāliem. Viņš kļūdījās signālu interpretācijā, un abi kuģi bija pavērsti 180 grādu viens pret otru, tas ir, "ar kājām gaisā". Orientācijas sistēmas antenas kuģu sānos tagad tās bija pretējās pusēs. Tuvojoties automātiski tika uzturēta orientācija pēc antenām, bet Beregovojs redzēja, ka Sojuz-2 saslēgšanās mezgls novirzās sāņus. Neiedomājoties, ka tas notiek orientācijas kļūdas dēl, viņš vairākas reizes atvirzīja Sojuz-3 atpakaļ un no jauna tuvojās, bet Sojuz-2 katru reizi novirzījās sāņus. Kad kosmosa kuģi izgāja no ēnas, tika secināts, ka Sojuz-3 orientācijas dzinēju degvielas krājumi bija gandrīz iztērēti. Tika nolemts neturpināt saslēgšanās mēģinājumus. 28. oktobrī Sojuz-2 atgriezās uz zemes. 07:51 UTC nolaižamais aparāts nolaidās Kazahstānā, uz ziemeļiem no Karaghandi, 5 kilometrus no paredzētās vietas. Soyuz 2, 5 (7K-OK, passive) Gunter Dirk Krebs Soyuz-3: Just a small mistake Anatoly Zak, 2015-11-02