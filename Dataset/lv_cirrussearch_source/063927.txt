Augstā dižauza (latīņu: Arrhenatherum elatius) ir mainīga izskata augu suga graudzāļu dzimtā. Tā ir sastopama Eiropā, tostarp nereti visā Latvijas teritorijā, Ziemeļāfrikā un Rietumāzijā. Daudzviet ieviesta kā lopbarības augs. Latvijā atsevišķi eksemplāri un nelielas grupas aug pļavās un atmatās, ceļmalās un dažādos uzbērumos. Augstā dižauza ir daudzgadīgs, 60—130 cm garš lakstaugs ar skraju ceru un stāvu siebru. Stiebrs un lapu makstis ir kailas, mēlīte ir zobaina, 0,2—0,3 cm gara. Lapu virspuse ir skraji apmatota. Ziedu skara ir skraja, stāva un 15—20 cm gara, tai kopumā ir šauri piramidāls apveids. Vārpiņas ass ir skarbmataina. Vārpiņas šauras, 1—1,5 cm garas, vārpiņas plēksnes smailas, nevienāda garuma, ārējai viena, bet iekšējai trīs dzīslas. Katras vārpiņas augšējais ir divdzimumu zieds, bet apakšējais — vīrišķais zieds. Vīrišķā zieda ārējā zieda plēksne ar garu, lauzītu akotu, kas atiet no plēksnes apakšdaļas. Garāko akotu garums var sasniegt apmēram 4 cm, tomēr parasti ir 1,5—3 cm. Divdzimumu zieda ārējā zieda plēksne ar īsu akotu, kas atiet no plēksnes augšdaļas. Abu ziedu iekšējās zieda plēksnes ir īsākas. Kalluss ir īss, apmatots. Auglis ir 0,4—0,6 cm garš, apmatots grauds. Zied jūlijā. «augstā dižauza - Arrhenatherum elatius (L.) J. et C.Presl - Augi - Latvijas daba». www.latvijasdaba.lv. Skatīts: 2022-10-14.