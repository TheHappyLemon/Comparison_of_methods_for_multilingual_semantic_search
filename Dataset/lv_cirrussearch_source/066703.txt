Umnaka (angļu: Umnak Island, aleutu: Unmax) ir ASV piederoša vulkāniska sala Klusā okeāna ziemeļos, Aleutu salu arhipelāga trešā lielākā sala. Administratīvi pieder Amerikas Savienoto Valstu Aļaskas pavalstij. Sala mazapdzīvota, vienīgā apdzīvotā vieta Nikoļska ar 39 iedzīvotājiem (2020) atrodas Umnakas dienvidrietumu krastā. Sala izvietojusies Aleutu salu arhipelāga austrumos Foksu salu grupā starp Beringa jūru ziemeļos un Kluso okeānu dienvidos. Sala kalnaina, veidojas no diviem ar 5 km platu zemesšaurumu savienotiem vulkāniskiem masīviem. Dienvidu daļā atrodas salas augstākais kalns — aktīvais vulkāns Vsevidovs 2149 m vjl. Ziemeļu daļu veido otrs aktīvais Okmoka vulkāns ar 9,3 km diametra kalderu. Vsevidovs pēdējoreiz izvirdis 1957. gadā, bet Okmoks — 2008. gada jūlijā—augustā. Uz ziemeļiem no aprimušā Rečešnoja vulkāna atrodas vienīgā Aļaskā zināmā geizeru ieleja ar 5 aktīviem geizeriem. Mount Recheshnoi Geyser field, Umnak Vikikrātuvē par šo tēmu ir pieejami multivides faili. Skatīt: Umnaka. Encyclopædia Britannica raksts (angliski)