Užavas bāka atrodas Ventspils novada Užavas pagastā, 18 km attālumā no Ventspils, neapdzīvotā vietā 3 km attālumā no Užavas. Bāka būvēta 28 metrus vjl. augstā kāpā tuvu pludmalei. Mūsdienās saglabājies bākas sākotnējais ārējais izskats. Pirmā būve, kas bija ļoti līdzīga pašreizējai tika pabeigta 1879. gadā. Pirmajā pasaules karā bāka tika gandrīz pilnīgi sagrauta, jo vācieši to kā vienu no pirmajām celtnēm Latvijā bombardēja. Krievijas impērija 1. pasaules karā piedalījās vien pāris nedēļas, bet Kurzemes guberņa jau piedzīvoja vācu desanta uzbrukumus. Vācieši saspridzināja Užavas bāku un centās izsēdināt jūras desantu. Tas neizdevās, bet pēc dažiem mēnešiem Kurzemi ieņēma vācu karaspēks. "Užavas bākas bombardēšana Kurzemē. 6. augustā pulksten 10 no rīta piebrauca no jūras trīs ienaidnieku mīnu laivas, kuras mēģināja izcelt malā zaldātus, bet tika no mūsu robežsargu zaldātiem atsisti. Pēc tam no ienaidnieka mīnu laivām tika atklāta uguns uz bāku, kuru saārdīja. Ievainoto nav. Tika nonāvēti un ievainoti daži zirgi." Pēc kara blakus uzstādīts koka pagaidu tornis ar signalizāciju. Atjaunošanas darbi pabeigti 1925. gadā. Būvmateriālus pieveda pa jūru no Ventspils ar prāmjiem, nogādāšanai krastā pārkrāva laivās, bet tālāk veda zirgu pajūgos. 1930. gadā kāpa pie bākas stiprināta ar kadiķu klūgu groziem, kas pildīti ar oļiem, kā arī novietoti lieli laukakmeņi. Bāka nedaudz bojāta arī 2. pasaules karā. Septiņdesmitajos gados krasts nostiprināts ar betona bluķiem. 1994. gadā veikts torņa un ēkas kapitālremonts. 2010. gada 15. oktobrī Latvijas Pasts izdeva pastmarku un pirmās dienas aploksni ar Užavas bākas attēlu. Virs ķieģeļu dzīvojamās un dienesta ēkas ir balts, apaļš ķieģeļu mūra tornis, tā augstums kopā ar laternu ir 19 metri. Bākas laternas diametrs ir 3 metri, to izgatavojusi J. Pinča firma Vācijā. Zviedru AGA firmas gaismas aparāts - acetilēna kvēlgaisma, ap ko pulksteņa mehānisms grieza 4 starmetējlēcas. Uguns augstums 46,5 metri (balta uguns ar grupu zibšņiem). Bāka būvēta tuvu krastam un kāpa zem tās pakļauta abrāzijai. Koordinātas: 57°12′32.52″N 21°24′53.01″E﻿ / ﻿57.2090333°N 21.4147250°E﻿ / 57.2090333; 21.4147250 Vikikrātuvē par šo tēmu ir pieejami multivides faili. Skatīt: Užavas bāka. Ugunis un zīmes[novecojusi saite] Latvijas Jūras administrācija "Rīgas Ziņas", 1914. gada 9. augustā"