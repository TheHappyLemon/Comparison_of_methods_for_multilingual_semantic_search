Čīles arhipelāgs (spāņu: Archipiélago de Chile) vai Patagonijas arhipelāgs (spāņu: Archipiélago de Patagonia) ir apzīmējums Čīles piekrastes salām Klusajā okeānā uz dienvidiem no Čakao šauruma. Arhipelāgs ir Krasta Kordiljeru iegrimušais turpinājums okeānā. Veidojas no vairākām lielām salām (Čiloje, Velingtona sala, Santainesas sala) un vairākiem simtiem nelielu saliņu un klinšu (Čonu arhipelāgs, Karalienes Adelaidas arhipelāgs, Kampanas arhipelāgs u.c.). Salās mērens, ļoti mitrs jūras klimats. Nokrišņi ap 3000 mm gadā, mēneša vidējā temperatūra no 3—7 °C līdz 9—14 °C, stipri vēji. Ziemeļu daļa galvenokārt mūžzaļie meži, dienvidu — notofāgu—skujkoku meži. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 151. lpp.