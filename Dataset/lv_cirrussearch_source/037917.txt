Serbijas dinārs (serbu: српски динар) ir Serbijas naudas vienība. ISO 4217 kods ir RSD, skaitliskais kods 941. Oficiāli dinārs sastāv no mazākām vienībām para (serbu: пара; 1 dinārs = 100 paras), bet mūsdienās tās ir izņemtas no apgrozības. Pirmoreiz Serbijas dinārs datēts 1214. gadā Stefana Nemanjiča valdīšanas laikā. Osmaņu impērijas laikā dināram ieviesta apakšvienība para (no persiešu valodas پاره pāra — "monēta"). Pēc Serbu, horvātu un slovēņu karalistes izveidošanas Serbijas dinārs 1920. gadā tika nomainīts ar Dienvidslāvijas dināru. Otrajā pasaules kara laikā Vācija okupētajā Serbijā 1941. gadā atjaunoja Serbijas dināru. Pēc Vācijas spēku atkāpšanās 1944. gadā tika ieviests Dienvidslāvijas dinārs. Kad 2003. gadā Dienvidslāvijas Federālā Republika tika pārveidota par Serbiju un Melnkalni, Dienvidslāvijas dinārs tika nomainīts ar Serbijas dināru. Serbijas Tautas banka