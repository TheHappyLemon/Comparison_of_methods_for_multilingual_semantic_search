Andris Biedriņš (dzimis 1986. gada 2. aprīlī Rīgā) ir bijušais latviešu basketbolists, spēlēja centra pozīcijā, bijis Latvijas basketbola valstsvienības spēlētājs. Pēdējās spēles aizvadījis 2013. gadā Nacionālās basketbola asociācijas (NBA) kluba Jūtas "Jazz" sastāvā, taču karjeras lielāko daļu spēlēja Goldensteitas "Warriors". Karjeru uzsāka BK Skonto, tā sastāvā spēlēja LBL un FIBA Europe līgā. 2004. gada NBA draftā Biedriņu izraudzījās Goldensteitas "Warriors" pirmajā kārtā ar kopējo 11. numuru. Viņš kļuva par pirmo draftēto basketbolistu Latvijas basketbola vēsturē. Panākumus NBA sāka gūt, sākot ar 2006.—2007. gada sezonu, kad par kluba galveno treneri kļuva Dons Nelsons. Nākamajās trijās sezonās latviešu basketbolists guva vairāk par 9,5 punktiem vidēji spēlē, un 2007. gadā komanda pirmoreiz pēc ilgāka pārtraukuma arī kvalificējās NBA izslēgšanas spēlēm. Pēc 2010.—2011. gada sezonā gūtā savainojuma vairs neuzrādīja tādu sniegumu, kāds bija pirms savainojuma. 2013. gadā viņu aizmainīja uz Jūtas "Jazz", kura sastāvā aizvadīja vienīgi 6 spēles, un pēc tam, kad tika atbrīvots no komandas, noslēdza spēlētāja karjeru. Ar NBA nospēlētām 516 regulārā čempionāta spēlēm A. Biedriņš ir spēlētājs ar garāko karjeru starp Latvijas basketbolstiem pasaulē vadošajā profesionālajā līgā, kā arī ar nopelnīto lielāko kopējo atalgojumu. Kopā ar Latvijas izlasi ir izcīnījis 13. vietu 2007. gada un 2009. gada Eiropas čempionātā. A. Biedriņš basketbolista gaitas uzsāka Valtera basketbola skolā. Viņa pirmais treneris bija Raivo Otersons, kurš vairākus gadus jauno talantu gatavoja individuāli, pilnveidojot tieši tās īpašības, kas nepieciešamas centra spēlētājiem. 2002.—2003. gada sezonas sākumā 16 gadu vecumā viņš pievienojās basketbola klubam "Skonto", komandas galvenais treneris bija Valdis Valters. Viņš sevi apliecināja kā ietekmīgu spēlētāju. A. Biedriņš piedalījās 41 LBL spēlē, vidēji spēlē guva 2,9 punktus, savāca 4,6 atlēkušās bumbas un bloķēja 1,32 pretinieku metienus, viņš meta ar 59,8% lielu precizitāti no spēles. Par saviem panākumiem viņš tika atzīts par visas sezonas līgas labāko jauno spēlētāju. 2003.-2004. gada sezonā FIBA Europe līgā viņš vidēji spēlē guva 18,6 punktus, izcīnīja 8,2 atlēkušās bumbas un 1,82 reizes nobloķēja pretinieku metienus. Savā otrajā LBL sezonā viņš piedalījās 28 spēlēs, kurās vidēji spēlē guva 18,0 punktus, savāca 8,9 atlēkušās bumbas, atdeva 1,3 rezultatīvas piespēles un bloķēja 1,86 pretinieku metienus, no spēles viņš meta ar 61,5% lielu precizitāti. Pēc aizvadītām divām sezonām Latvijā viņš pieteicās NBA draftam. 2004. gada NBA draftā 24. jūnijā viņu izraudzījās Goldensteitas "Warriors" pirmajā kārtā ar kopējo 11. numuru. A. Biedriņš kļuva par pirmo latviešu basketbolistu, kas ir ticis draftēts NBA draftā un otro latvieti pēc Gundara Vētras, kas spēlējis NBA. Savā pirmajā sezonā 2004.—2005. gadā A. Biedriņš neizpelnījās trenera Maika Montgomerija uzticību un laukumā pavadīja salīdzinoši mazu spēles laiku, latviešu basketbolists bieži tika nomainīts ātri sapelnīto piezīmju dēļ. 30 aizvadītajās spēlēs viņš vidēji spēlē guva 3,6 punktus, 3,9 atlēkušās bumbas, bloķēja 0,8 pretinieku metienus un saņēma 2,9 piezīmes. Savā debijas sezonā viņš arī bija visas līgas jaunākais spēlētājs. 2005.—2006. gada sezona bija veiksmīgāka, tajā A. Biedriņš piedalījās 68 spēlēs, tomēr vidējais spēles laiks pieauga pavisam nedaudz, sasniedzot 14,1 minūti vidēji spēlē. Tajās viņš vidēji spēlē guva 3,8 punktus un savāca 4,2 atlēkušās bumbas. Viņš nespēja kardināli uzlabot savu sniegumu. A. Biedriņš tika izsmiets par savu vājo soda metienu precizitāti (30,6%) un nespēju ilgi spēlēt nesaņemot piezīmes. Otrajā sezonā 1000 minūšu laikā viņš 109 reizes pārkāpa noteikumus un tika sodīts ar piezīmi. "Warriors" fani bija nelabvēlīgi noskaņoti pret latviešu centra spēlētāju, viņam Goldensteitas "Warriors" fanu mājaslapā tika iedota iesauka "Vienas minūtes spēlētājs", jo A. Biedriņš nespēja nepārkāpjot noteikumus nospēlēt ilgāk par 1 minūti. Trešajā gadā NBA A. Biedriņam paveicās — treneri M. Montgomeriju nomainīja leģendārais treneris Dons Nelsons. D. Nelsons pirms tam trenēja Dalasas "Mavericks" un 1996. gadā tika nosaukts par vienu no 10 izcilākajiem NBA visu laiku treneriem. Viņš uzticējās latviešu centram, ļaujot iet laukumā starta pieciniekā un nosaucot latvieti par labāko centru, ko jebkad trenējis. A. Biedriņš doto iespēju izmantoja, vidēji spēlē gūstot 10,3 punktus un izcīnīdams 9,5 atlēkušās bumbas. Šajā sezonā viņš bija visas līgas precīzākais metienu izpildītājs (62,1%). Viena no labākajām spēlēm sezonā bija pret Sanantonio "Spurs" basketbolistiem. A. Biedriņa pārstāvētais klubs uzvarēja pretiniekus ar 119—111. Latvietis šajā spēlē apliecināja sevi pret "Spurs" līderi Timu Dankanu. T. Dankans bija labāks punktu guvējs (22 punkti pret 18 punktiem) un atlēkušo bumbu savācējs (16 pret 15), taču A. Biedriņš šajā spēlē bloķēja 6 pretinieku metienus, tai skaitā trīs T. Dankana metienus trešajā ceturtdaļā. 2006. gada 24. novembrī A. Biedriņš aizvadīja karjeras rezultatīvāko spēli, gūstot 31 punktu pret Denveras "Nuggets", lai gan šajā spēlē laukumā devās kā rezervists. Šajā sezonā viņš bija piektais balsojumā par visvairāk progresējušo NBA spēlētāju, balsojumā uzvarēja viņa komandas biedrs Monta Eliss. 2007.—2008. gada sezonā Biedriņš uz laukuma izgāja 76 spēlēs, 56 spēles sāka starta sastāvā. Vismaz 20 punktus guva sešās spēlēs (16. novembrī pret "Clippers" guva 23 punktus), 29 spēlēs uz laukuma pavadīja vismaz 30 minūtes, piecās — vairāk par 40 minūtēm. 27 spēlēs guva double-double, 37 spēlēs savāca vismaz desmit atlēkušās bumbas. 2008. gada 28. jūlijā A. Biedriņš noslēdza jaunu līgumu ar "Warriors", kas paredzēja, ka nākamajos sešos gados viņš saņems līdz pat 62 miljoniem dolāru. Pēdējā līguma gadā spēlētājam bija izvēles tiesības pagarināt līgumu ar komandu vai noslēgt līgumu ar citu klubu. Tobrīd šis bija ienesīgākais līgums Latvijas sporta vēsturē, vēlāk to pārspējuši vienīgi divu citu basketbolistu Kristapa Porziņģa un Dāvja Bertāna līgumi. Tāpat A. Biedriņš tika pasludināts par vienu no komandas kapteiņiem. 2008.—2009. gada sezonā A. Biedriņš uzstādīja karjeras rekordu gūtajos punktos (11,9), atlēkušajās bumbās (11,2), rezultatīvajās piespēlēs (2,0) un bloķētajos metienos (1,6). Kopumā viņš piedalījās 62 spēlēs, 58 no tām iziedams starta pieciniekā. Viņš izlaida 20 spēles, tai skaitā 17 spēles savainojumu dēļ. 2009.—2010. gada NBA sezonā latviešu basketbolists piedalījās tikai 33 spēlēs, no kurām 29 izgāja starta sastāvā. Vidēji spēlē viņš laukumā pavadīja 23,1 minūti, kas bija zemākais pavadīto minūšu laiks kopš otrās sezonas (2005—2006). Viņš gandrīz visu sezonu cīnījās ar vairākām traumām, tai skaitā muguras un cirkšņa traumām. To dēļ viņš izlaida vairākas nedēļas līdz 2010. gada 10. martā viņam tika veikta cirkšņa operācija. Viņa statistiskie rādītāji šajā sezonā salīdzinājumā ar izdevušos 2008.—2009. gada sezonu bija ļoti vāji: 16% liela precizitāte no spēles, vidēji spēlē gūti 5 punkti, savāktas 7,8 atlēkušās bumbas un 1,3 bloki. Piedevām kluba treneris D. Nelsons kritizēja A. Biedriņu par intensitātes un agresivitātes trūkumu laukumā pavadītajā laikā. A. Biedriņš pirmoreiz oficiālā spēlē izgāja laukumā "Warriors" pirmajā pirmssezonas treniņspēlē. Šajā spēlē viņš guva 8 punktus un savāca 10 atlēkušās bumbas. Komandas biedri un jaunais komandas galvenais treneris atzinīgi izteicās par latvieša parādīto spēli. Sezonas sākumā viņš vairākās spēlēs savāca apmēram vai arī vairāk par desmit atlēkušajām bumbām, vidēji laukumā pavadot ap 30 minūtēm. Pret "Jazz" 5. novembrī Biedriņš savāca 20 atlēkušās bumbas, 26. novembrī pret "Grizzlies" viņš guva 28 punktus un savāca 20 atlēkušās bumbas, 30. novembrī pret "Spurs" latvietis savāca 18 atlēkušās bumbas. Vēlāk viņš guva savainojumu, pēc kura vairs neparādīja sezonas sākumā parādīto sniegumu. 2010.—2011. gada sezonu Biedriņš pabeidza ar vidēji spēlē gūtiem 5 punktiem, 7,2 atlēkušajām bumbām. 2011.—2012. gada sezona tika uzsākta vien 25. decembrī lokauta dēļ. Biedriņš piedalījās 47 regulārās sezonas spēlēs no 66 aizvadītajām spēlēm. Tā bija viņa līdz šim mazrezultatīvākā sezona, vidēji spēlē tika gūti 1,7 punkti, veiksmīgakā viņam bija sezonas pirmā spēle pret "Clippers", kad latvietis guva 10 punktus (sezonas rekords) un savāca 8 atlēkušās bumbas, vēl viņš 17. janvārī pret "Cavaliers" savāca 11 atlēkušās bumbas (sezonas rekords). 2012.—2013. gada sezona Biedriņam nebija veiksmīga, viņš piedalījās 53 spēlēs, no kurām deviņas sāka starta sastāvā. Vairākumā spēļu viņš uz laukuma pavadīja mazāk par desmit minūtēm, tāpat nevienā no spēlēm neguva vairāk par 4 punktiem (vidēji spēlē 0,7 punkti). 26. decembra spēlē pret "Jazz" latvietis izcīnīja 12 atlēkušās bumbas. 19. februārī pret "Jazz" Biedriņš aizvadīja savu 500. spēli NBA, tajā viņš gandrīz 16 laukumā pavadītajās minūtēs guva 2 punktus un savāca 2 atlēkušās bumbas. "Warriors" regulāro sezonu pabeidza 6. vietā Rietumu konferencē, tādējādi kvalificējoties izslēgšanas spēlēm, kurā sasniedza pusfinālu, kur zaudēja "Spurs". Biedriņš izslēgšanas spēlēs uz laukuma izgāja trijās spēlēs, neizpildīja nevienu metienu, vien trešajā spēlē aizvadīja vairāk par 10 minūtēm (pirmajās divās: 2—3 minūtes). 2013. gada jūlijā A. Biedriņš tika aizmainīts uz Jūtas "Jazz" kopā ar Brendonu Rašu un Ričardu Džefersonu, lai atbrīvotu klubā vietu Andrē Igudalas piesaistīšanai. 2013.—2014. gada sezonas laikā Biedriņš "Jazz" sastāvā piedalījās vienīgi 6 spēlēs, kurās vidēji guva 0,5 punktus, spēlējot vidēji tikai 7,5 minūtes spēlē. 2014. gada 5. aprīlī A. Biedriņš tika atbrīvots no "Jazz". A. Biedriņš ir spēlējis Latvijas U-16 un U-18 izlasēs. Jau kopš savas pirmās spēles nacionālajā pieaugušo izlasē viņš bija viens no tās līderiem. Tomēr NBA spēlētāja iesaistīšana pagaidām nav nesusi izlasei cerētos panākumus un abos Eiropas čempionātos ar A. Biedriņa piedalīšanos izlase ir ieņēmusi vien 13. vietu. Izlases gatavošanās un starts 2009. gada Eiropas čempionātā bija saistīts ar dažādiem skandāliem, sistemātisku disciplīnas neievērošanu un sportiskā režīma pārkāpumiem. Viens no galvenajiem šo notikumu dalībniekiem bija arī lielākā zvaigzne Latvijas izlasē A. Biedriņš. Pēc šī čempionāta vairākiem tā dēvētās "tusētāju paaudzes" spēlētājiem Latvijas Basketbola savienība piesprieda dažādu termiņu diskvalifikāciju startiem valsts izlasē. Tai skaitā nosacītu diskvalifikāciju uz vienu gadu saņēma arī A. Biedriņš. Mācījies Rīgas 64. vidusskolā. Basketbolists dzīvo Sanfrancisko, Kalifornijā. Spēlējot "Warriors" A. Biedriņš bieži iesaistījās komandas rīkotajās labdarības akcijās. Šajā ziņā viņš bija aktīvs jau savā debijas sezonā, taču A. Biedriņa angļu valodas zināšanas tobrīd vēl bija vājā līmenī. Vasaras atvaļinājumu A. Biedriņš parasti pavada Latvijā un šeit viņš regulāri nonāk dzeltenās preses uzmanības lokā. Īpaši tas bija pamanāms 2009. gada vasarā, kad izlase sāka gatavošanos 2009. gada Eiropas čempionātam, dzeltenā prese plaši aprakstīja arī A. Biedriņa attiecības ar bijušo basketbolista Sanda Valtera sievu Katrīnu Valteri. 2012. gada jūnijā apprecējās ar Madaru Grīnbergu, kas bija TV šova "Latvijas princese" otrās vietas ieguvēja un basketbolista Armanda Šķēles bijusī draudzene. 2011. gada 2. aprīlī viņiem piedzima dēls Emīls, bet 2015. gada 5. janvārī meita Elizabete. Ņemot vērā vienīgi algas apmēru, A. Biedriņš ir bijis Baltijas visvairāk pelnošākais sportists, kopā karjeras laikā nopelnītais teorētiskais atalgojuma apmērs — 62 208 776 dolāru. 2023. gadā A. Biedriņš netieši atgriezās basketbolā, kļūstot par jaunizveidotās basketbola komanda "Rīgas Zeļļi" biedru un vēstnesi. Viņš izteicās, ka nākotnē varētu arī kļūt par šī kluba akcionāru. Biedriņa aģents: "Pēc 20-30 dienām Andris būs 100% gatavībā" «NBA.com profils». NBA.com. Skatīts: 2010. gada 11. oktobrī. (angliski) «Fifty-Three Early Entry Candidates Withdraw». NBA.com. 2004. gada 18. jūnijā. Arhivēts no oriģināla, laiks: 2012. gada 7. septembrī. Skatīts: 2010. gada 11. oktobrī. (angliski) Otersons un sieviešu psiholoģija[novecojusi saite] «2004-05 NBA Player Survey Results: Age». NBA.com. Arhivēts no oriģināla, laiks: 2012. gada 7. septembrī. Skatīts: 2010. gada 11. oktobrī. (angliski) «NBA statistika». NBA.com. Arhivēts no oriģināla, laiks: 2010. gada 18. novembrī. Skatīts: 2010. gada 11. oktobrī. (angliski) Fantasy Junkie. «Golden State Of Mind». Golden State of Mind, 2006. gada 2. februārī. Arhivēts no oriģināla, laiks: 2008. gada 20. martā. Skatīts: 2010. gada 11. oktobrī. (angliski) «Warriors vs Spurs Boxscore 2006-11-27». NBA.com. Arhivēts no oriģināla, laiks: 2006-12-14. Skatīts: 2010. gada 11. oktobrī. (angliski) «Warriors vs Spurs Boxscore 2006-11-27». BasketballReference.com. Arhivēts no oriģināla, laiks: 2010. gada 6. janvārī. Skatīts: 2010. gada 11. oktobrī. (angliski) «Richardson, Warriors make Spurs latest victim in West». Sportsline.com. 2006. gada 28. novembrī. Skatīts: 2010. gada 11. oktobrī. (angliski) «https://twitter.com/lamarmatic/status/1595693175007485955». Twitter (angļu). Skatīts: 2022-11-25. Jake Curtis. «Biedrins agrees to 6-year contract / Warriors keep center for $63M». SFGate, 2008. gada 28. augustā. Arhivēts no oriģināla, laiks: 2012. gada 7. septembrī. Skatīts: 2010. gada 11. oktobrī. (angliski) Rusty Simmons. «Center figures to be a leader as moves make team younger». SFGate, 2008. gada 1. augustā. Arhivēts no oriģināla, laiks: 2010. gada 8. februārī. Skatīts: 2010. gada 11. oktobrī. (angliski) LSM. «Dāvis Bertāns starp Porziņģi un Biedriņu. Latvijas sportistu naudīgāko līgumu tops». «Fantasy/Player news». NBA.com. Arhivēts no oriģināla, laiks: 2010. gada 3. jūnijā. Skatīts: 2010. gada 11. oktobrī. (angliski) «Fantasy/Player news». NBA.com. Arhivēts no oriģināla, laiks: 2010. gada 9. aprīlī. Skatīts: 2010. gada 11. oktobrī. (angliski) Edijs Cīrulis. «"Warriors" +40 pret "Clippers", Biedriņam 8+10». sportacentrs.com, 2010. gada 9. oktobrī. Skatīts: 2010. gada 11. oktobrī. Artūrs Zanders. «Eliss un Smārts izceļ Biedriņa sniegumu». sportacentrs.com, 2010. gada 9. oktobrī. Skatīts: 2010. gada 11. oktobrī. «Biedriņš oficiāli kļuvis par "Jazz" spēlētāju». Sportacentrs.com. 2013. gada 11. jūlijā. Skatīts: 2013. gada 11. jūlijā. «Jūtas 'Jazz' atbrīvo no sastāva Biedriņu». Delfi.lv. 2014. gada 6. aprīlī. Skatīts: 2014. gada 6. aprīlī. «Balsojums: lielākais skandāls Latvijas basketbolā — LBS diskvalificē spēlētājus». sportacentrs.com. Skatīts: 2010. gada 11. oktobrī. «Andris Biedriņš kādu laiku būs brīvs puisis». Mango.lv. Arhivēts no oriģināla, laiks: 2010. gada 13. februārī. Skatīts: 2010. gada 11. oktobrī. «Andris Biedriņš apņēmis par sievu 'princesi' Madaru». Delfi.lv. Skatīts: 2012. gada 3. jūlijā. Madara Grīnberga atklāj savu jauno draugu Arhivēts 2011. gada 18. aprīlī, Wayback Machine vietnē., apollo.lv Biedriņam dzimšanas dienā Madara dāvā pirmdzimto Arhivēts 2011. gada 15. aprīlī, Wayback Machine vietnē., apollo.lv Publicēts 182 valstu pelnošāko sportistu saraksts Andris Biedrins Arhivēts 2019. gada 7. maijā, Wayback Machine vietnē. basketball-reference.com «Biedriņš kļuvis par jaunizveidotās Rīgas 'Zeļļi' biedru un vēstnesi». www.delfi.lv (latviešu). Skatīts: 2023-12-28. NBA profils (angliski) Basketball Reference profils (angliski) ESPN profils (angliski) US Basket profils (angliski) Hoopedia profils (angliski) 2009. gada Eiropas čempionāta profils (angliski) Basket.lv profils Yahoo profils (angliski) MySpace profils (angliski) ESPN drafta profils (angliski)