Šāna Heili Proktore (Sian Hayley Proctor, dzimusi 1970. gada 28. martā) ir ASV ģeoloģijas profesore, zinātnes popularizētāja, kosmiskā tūriste. 2021. gadā viņa devās kosmiskajā lidojumā ar Inspiration4. Šāna Proktore piedzima 1970. gada 28. martā Hagātņā, Guamā. Viņas tēvs bija uzņēmuma Sperry Univac inženieris, kurš Apollo ēras laikā strādāja NASA Guamas Attālinātajā zemes terminālī. Pēc Mēness ekspedīciju beigšanās Proktoru ģimene pārcēlās uz Minesotu un vēlāk uz dažādiem ziemeļaustrumu štatiem, kad viņas tēvs mainīja darbu. 14. gadu vecumā Šāna ar ģimeni pārcēlās uz Ņujorkas štata Feirportu, kur viņa vēlāk absolvēja Feirportas vidusskolu. Šāna Proktore 1992. gadā Edinboro Universitātē Pensilvānijā ieguva bakalaura grādu vides zinātnēs un Zemes zinātnēs. 1998. gadā viņa Arizonas Štata universitātē ieguva maģistra grādu ģeoloģijā, un 2006. gadā turpat ieguva zinātņu izglītības doktora grādu. Proktore bija ģeoloģijas profesore Sautmaunteinas kopienas koledžā Fīniksā, Arizonā. Viņa ir ieguvusi lidmašīnas pilota licenci, kā arī niršanas sertifikātu. Proktore 2008. gadā kandidēja NASA 20. astronautu iesaukumā, bija viena no 47 finālistiem, bet tika atsijāta. Viņa pieteicās arī 21. un 22. iesaukumā 2012. un 2016. gadā, bet netika finālā. 2010. gadā Šāna Proktore piedalījās Discovery Channel realitātes televīzijas šovā The Colony. Viņa bija 4 mēnešu NASA finansētās Hawaii Space Exploration Analog and Simulation 2013 (HI-SEAS) misijas izglītības palīdzības dienesta darbiniece. 2014. gadā Proktore bija programmas PolarTREC skolotāja, polāros apgabalos sadarbojoties ar zinātniekiem, lai nodotu zināšanas studentiem. 2016. gadā viņa piedalījās izglītības programmā Astronomy in Chile Educator Ambassadors Program astronomijas observatorijās Čīlē. 2017. gadā Proktore piedalījās NOAA izglītības programmā Teacher At Sea. 2021. gada sākumā uzņēmējs Džereds Aizekmens nopirka četras apkalpes locekļu vietas kosmosa kuģi Crew Dragon misijā Inspiration4, lai savāktu ziedojumus 100 miljonu ASV dolāru apmērā Svētā Jūdas bērnu pētniecības slimnīcai Memfisā bērnu vēža izpētei. Vienai apkalpes vietai viņš rīkoja konkursu uzņēmējiem, kuriem tika piedāvāts izveidot labdarības tiešsaistes veikalu Sv. Jūdas bērnu slimnīcas interesēs. Proktores piedāvātais interneta veikals par kosmosa tematiku My Space2Inspire uzvarēja. Šānas Proktores kosmiskais lidojums sākās 2021. gada 16. septembrī, esot kosmosa kuģa Inspiration4 pilotam. Kopā ar viņu kosmosā devās Džereds Aizekmens, Heili Arseno un Kristofers Sembroski. Šis bija pirmais orbitālais lidojums, kurā visi kosmosa kuģa apkalpes dalībnieki bija neprofesionāli kosmonauti. Nolaižamais aparāts uz Zemes atgriezās 18. septembrī, autonomā lidojumā pavadot nepilnas trīs dienas. Sian Proctor polartrec.com SpaceX announces first “free flyer” human spaceflight Eric Berger, arstechnica.com, 2021-02-02 Vikikrātuvē par šo tēmu ir pieejami multivides faili. Skatīt: Šāna Proktore. Šānas Proktores vietne (angliski) Sian Proctor polartrec.com (angliski) Сайан Хейли Проктор astronaut.ru (krieviski)