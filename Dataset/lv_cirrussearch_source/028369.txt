Žans Difrens (vācu: Jean Dufresne; 1829. gada 14. februāris Berlīne - 1893. gada 15. aprīlis Berlīne) bija ebreju tautības Vācijas šahists, kas pazīstams kā šaha grāmatu autors un Mūžzaļās partijas līdzautors. Piedzimis Berlīnes tirgotāja Jakoba Efraima Difrena ģimenē. Līdz 1847. gadam mācījies Berlīnes ģimnāzijā, pēc tam studējis tiesību zinātnes Berlīnē un Breslavā. Studiju laikā Breslavā iepazinies ar tā laika spēcīgāko Vācijas šahistu Ādolfu Andersenu un sākumā kļuvis par viņa skolnieku, bet pēc tam par līdzgaitnieku. Bijis redaktors vācu šaha žurnālā "Deutsche Schachzeitung", vienlaikus vadot šaha nodaļas arī citos preses izdevumos. Savus literāros darbus bieži parakstījis ar pseidonīmu E. S. Freund, kas ir viņa uzvārda Dufresne anagramma. Sastādījis Pola Morfija un Ādolfa Andersena mača (1858), Londonas (1862) un Parīzes starptautisko šaha turnīru partiju izlases. Sarakstījis vairākas šaha mācību grāmatas, no kurām populārākā bija 1881. gadā izdotā "Kleines Lehrbuch des Schachspiels" ("Mazā šaha spēles mācību grāmata"), kas piedzīvoja tulkojumos daudzās valodās. Šaha turnīros Difrens piedalījās reti, tomēr viena viņa partija ar nosaukumu Mūžzaļā partija, kurā viņš 1852. gadā zaudēja savam skolotājam Andersenam, ir iegājusi šaha vēsturē. 1893. gadā miris no insulta, apglabāts Berlīnes ebreju kapsētā. Adolf Anderssen vs Jean Dufresne "The Evergreen Partie" Berlin (1852) Vikikrātuvē par šo tēmu ir pieejami multivides faili. Skatīt: Žans Difrens. Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)