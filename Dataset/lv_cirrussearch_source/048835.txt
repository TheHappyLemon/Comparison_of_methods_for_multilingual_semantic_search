Krustu kauls (latīņu: os sacrum) ir liels, trīsstūra formas, nepāra kauls, kas atrodas mugurkaula lejasdaļā virs astes kaula, starp gūžas kauliem. Tā pamats savienojas ar 5. jostas skriemeli, bet virsotne ar astes kaulu. Krustu kauls veidojas pēc 15 — 16 gadu vecuma, kad krustu skriemeļi un starpskriemeļu diski pārkaulojas. 25 gadu vecumā pārkaulojas arī saites un izaugumi, izveidojot vienu kaulu, kas ir izliekts un veido nelielu kifozi. Krustu kauls veidojas, saaugot 5 krustu skriemeļiem, tam ir trīsstūra forma ar virsotni uz leju. Kaulam izšķir pamatu (basis ossis sacri) un krustu kaula virsotni (apex ossis sacri). Kaula sānu daļās atrodas aussveida virsmas (facies auricularis), kas ir locītavas virsma savienojumam ar gūžas kaulu. Kaulam ir divas virsmas: iegurņa virsma (facies pelvina), kas ir ieliekta, gluda un vērsta uz priekšu, veido iegurņa mugurējo sienu. Uz iegurņa virsmas var redzēt 4 šķērslīnijas (lineae transversae), kas veidojas krustu skriemeļu ķermeņu saauguma vietās. mugurējā virsma (facies dorsalis), kas ir izliekta, ar 5 šķautnēm. Vidusšķautne (crista sacralis mediana) veidojas, saaugot krusta skriemeļu smailajiem izaugumiem. Krustu kaulam abās virsmās ir 4 pāri atveru (foramina sacralis). Pa šīm atverēm iznāk muguras smadzeņu nervu šķiedras. Krustu kaulā atrodas krustu kaula kanāls (canalis sacralis), kas uz augšu turpinās mugurkaula kanālā, bet lejas daļā beidzas ar atveri (hiatus sacralis). Krustu kaula uzbūvē ir novērojamas dzimumatšķirības. Sievietēm krustu kauls ir īsāks un platāks kā vīriešiem; apakšējā daļa veido lielāku leņķi ar augšējo daļu; augšējā daļa ir gandrīz taisna, lejasdaļa veido lielāku izliekumu. Kauls ir vērsts vairāk uz mugurpusi, lai palielinātu iegurņa ietilpību. Vīriešiem krustu kauls visos izmēros ir lielāks kā sievietei, tā izliekums veidojas visa kaula garumā. vīrieša iegurnis sievietes iegurnis krustu kaula pamatne.