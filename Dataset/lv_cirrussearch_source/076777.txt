Boļeslavs Beruts (poļu: Bolesław Bierut dzimis 1892. gada 18. aprīlī Ruros Brigidkovskos (Rury Brigidkowskie) pie Ļubļinas, Krievijas impērijā (tagad Polijā), miris 1956. gada 12. martā Maskavā, PSRS, (tagad Krievijā), apglabāts Varšavā) bija poļu komunistu līderis, Polijas galva pēc 2.pasaules kara, staļinists, PSRS marionete. Dzimis zemnieku ģimenē. Vidējā izglītība. Strādājis par burtlici. No 1912.gada darbojies Polijas Sociālistiskajā partijā-Levicā (Polska Partia Socjalistyczna - Lewica), bet no 1918.gada - Polijas Komunistiskajā partijā (Komunistyczna Partia Polski). Kad Staļins, sākot ar 1937.gadu, izrēķinājās ar Polijas Komunistisko partiju un visi poļu komunistu līderi tika nogalināti, Beruts izglābās, jo tajā laikā atradās Polijas cietumā. Pēc Polijas kampaņas, pēc nepārbaudītām ziņām, Beruts no 1939. līdz 1941. gadam darbojās PSRS okupētajos Polijas austrumu apgabalos kā NKVD izmeklētājs. 1943. gadā tika nosūtīts uz Varšavu, kur darbojās Polijas Strādnieku partijas CK. 1944. gadā kļuva par Ļubļinas valdības galvu. Līdz pat Staļina nāvei ieņēma Polijas valsts augstākos amatus. 1956. gadā tūlīt pēc PSKP XX kongresa, kurā Ņikita Hruščevs teica runu ar Staļina noziegumu daļēju nosodījumu, Beruts Maskavā piedzīvoja infarktu un pēc pāris nedēļām mira. Vikikrātuvē par šo tēmu ir pieejami multivides faili. Skatīt: Boļeslavs Beruts. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)