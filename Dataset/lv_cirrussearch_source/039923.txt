Latvijas eiro monētas ir eiro monētas, kuras ir izdevusi Latvija. Tās laistas apgrozībā 2014. gada 1. janvārī, pēc tam, kad Latvija bija pievienojusies Eirozonai. Uz Latvijas valsts izlaisto eiro monētu tā dēvētās nacionālās puses (kas katrā eirozonas valstī izdotām monētām ir atšķirīga) ir atveidoti valsti raksturojoši simboli. Tā uz Latvijas 1 un 2 eiro monētu valsts puses ir attēlots tautumeitas portrets (no pirmskara Latvijas Republikas 5 latu monētas), uz 10, 20 un 50 centu monētām — Latvijas lielā ģerboņa attēls un uz 1, 2 un 5 centu monētām — Latvijas mazā ģerboņa attēls. Dizaina paraugus apstiprināja Eiropas Komisijas Ekonomikas un finanšu padomes Eiro monētu apakškomiteja. Banknotes visā eirozonā ir pilnīgi vienādas. Arī eiro monētām vienas puses dizains ir visās valstīs kopīgs,taču monētu otras puses dizainu katra valsts izvēlas pati. Tas dara monētu izveidi sarežģītāku, taču daudzveidīgums ir interesants šo naudas zīmju lietotājiem. Neraugoties uz to, ka dažādās valstīs izdotām monētām dizains daļēji atšķiras, tās visas ir likumīgs maksāšanas līdzeklis ikvienā eirozonas valstī. Pamatraksts: Eiro ieviešana Latvijā Tā kā Latvija jau kopš 2004. gada 1. maija ir Eiropas Savienības dalībniece un Eiropas Savienības Ekonomikas un Monetārās Savienības dalībniece, tad Latvijai bija paredzēts līdz 2008. gada 1. janvārim pāriet uz Eiropas vienoto valūtu eiro. 2005. gada 1. janvārī Latvijas Banka piesaistīja latu eiro pēc kursa: 1 EUR = 0,702804 LVL. Taču sakarā ar nestabilo ekonomisko situāciju un tai sekojošo Latvijas finanšu un pārvaldes krīzi (2008—2010), pāreju uz eiro atlika līdz 2014. gada 1. janvārim. 2013. gada 5. martā Latvijas valdība iesniedza Eiropas Centrālajai bankai (ECB) lūgumu novērtēt Latvijas Republikas ekonomisko un tiesisko konverģenci, lai kļūtu par eirozonas sastāvdaļu. 2013. gada 5. jūnijā ECB publicēja Konverģences ziņojumu, kurā konstatēts, ka atsauces periodā (2012. gada maijs — 2013. gada aprīlis) Latvijas 12 mēnešu vidējā inflācija bija 1,3%, valdības budžeta deficīts bija 1,2% no IKP, valdības bruto parāda attiecība pret IKP bija 40,7%, ilgtermiņa procentu likmes bija vidēji 3,8% un divu gadu atsauces periodā (2011. gada 17. maijs — 2013. gada 16. maijs) lata kurss atradās tuvu notektajam centrālajam apmaiņas kursam pret eiro. ECB secināja, ka kopumā Latvijas sniegums atbilst konverģences kritēriju atsauces vērtībām, tomēr ekonomiskās konverģences ilgtspēja ilgākā termiņā rada bažas un jāpanāk progress iestāžu kvalitātes un pārvaldības rādītāju uzlabošanā. ES Ekonomisko un finanšu jautājumu padome (ECOFIN), kurā darbojas ES valstu finanšu ministri, 2013. gada 9. jūlijā pieņēma galīgo lēmumu par Latvijas uzņemšanu eirozonā. 2006. gada 20. jūlijā Latvijas Bankas ēkā atklāja izstādi "Eiro monētu izcelsme", kurā pirmo reizi tika prezentēti arī Latvijas eiro monētu paraugi, kurām dizaina izvēle notika 2004. gadā visas tautas ideju konkursā. Žūrija par labāko atzina jēkabpilietes Ilzes Kalniņas priekšlikumu uz eiro monētām atveidot tautumeitas portretu, Brīvības pieminekli un Latvijas ģerboni. Vēlāk tika nolemts Brīvības pieminekli monētu dizainā neizmantot, jo jaunākās eiro dizaina vadlīnijas nosaka, ka 12 zvaigzņu motīvam uz ārējā gredzena visām valstīm jābūt vienādam, tādējādi pieminekļa attēlu vajadzētu pārlieku samazināt. 1 un 2 eiro monētu grafisko dizainu veidoja Guntars Sietiņš. Eiro centu grafisko dizainu veidoja Laimonis Šēnbergs. Latvijas eiro monētas pēc Latvijas Bankas pasūtījuma kala Bādenes-Virtembergas Valsts kaltuvē Vācijā. Latvijas eiro monētas rotās tautu meitas attēls un Latvijas Republikas ģerbonis. Uz 1, 2 un 5 centu monētām attēlots mazais ģerbonis, bet uz 10, 20 un 50 centu monētām — lielais. 1 un 2 eiro monētu dizaina elementi pārņemti no 1929., 1931. un 1932. gadā kaltajām piecu latu monētām. Latvijas jaunavas tēls uz tām simbolizē Latvijas Republiku un brīvību, bet pašas monētas padomju okupācijas laikā kļuva par valstiskās neatkarības simbolu. Eiro Latvijas naudas vēsture Latvijas Banka «Latvijas Bankas informācijas arhīvs». Arhivēts no oriģināla, laiks: 2007. gada 26. septembrī. Skatīts: 2009. gada 23. martā. Teksts " Latvijas Banka " ignorēts FM pārstāve: esam «iekrituši» tukšajā gadā , db.lv, 2013. gada 5. martā ECB 2013. gada jūnija Konverģences ziņojums ES oficiālajā vēstnesī publicēts lēmums par Latvijas uzņemšanu eirozonā apollo.lv, 18.07.2013. Jānis Stradiņš. «Pieclatu “Mildas” trešā atdzimšana». Arhivēts no oriģināla, laiks: 2013. gada 3. aprīlī. Skatīts: 2013. gada 4. marts. Latvijas Bankas mājas lapa Latvijas Republikas Finašu Ministrijas eiro ieviešanai veltīta mājaslapa