1934. gada referendums Latvijā par "Likumu par nodrošināšanu vecumā un darba nespējas un bezdarba gadījumos" notika 1934. gada 24. un 25. februārī. Tautas nobalsošanas iemesls bija vēlētāju ierosināts likumprojekts "Likums par nodrošināšanu vecumā un darba nespējas un bezdarba gadījumos". Šī projekta pamatā bija Sociāldemokrātiskās Strādnieku partijas izstrādātais likums par nodrošināšanu vecuma, darba nespējas un bezdarba gadījumos. Nepieciešamie līdzekļi veidotos no darba devēju iemaksām, lielas nekustamās mantas īpašnieku iemaksām, to personu iemaksām, kuru ienākumi pārsniedza Ls 5000 gadā, kā arī valsts un pašvaldību iemaksām. Pirms iesniegšanas Saeimā par likumprojektu bija parakstījušies vairāk nekā 198 000 no balsstiesīgajiem pilsoņiem. Likuma pieņemšanai bija nepieciešams, lai savu attieksmi izteiktu vismaz 478 411 pilsoņi – puse balsotāju skaita, kas bija piedalījušies iepriekšējās Saeimas vēlēšanās. Nobalsošanā piedalījās 414 903 vēlētāji (42,5%), turklāt 385 258 balsis tika nodotas „par”, tomēr netika sasniegts nepieciešamais vēlētāju skaits, un Saeima šo likumprojektu nepieņēma.