Viljams Denbijs Hanna (angļu: William Denby Hanna; dzimis 1910. gada 14. jūlijā, miris 2001. gada 22. martā) bija amerikāņu animators un karikatūrists, viens no animācijas sēriju "Toms un Džerijs" izveidotājiem un animācijas filmu studijas Hanna-Barbera dibinātājiem. Hanna pievienojās Hārmana un Aizinga animācijas studijai 1930. gadā un teicami uzlaboja savu tehniku, kā arī ieguva ievērību, strādājot pie animācijas filmas Captain and the Kids un citām. 1937. gadā, strādājot Metro-Goldwyn-Mayer (MGM), Hanna iepazinās ar Džozefu Barberu. 1957. gadā viņi izveidoja kopuzņēmumu Hanna-Barbera, kas kļuva par ļoti veiksmīgāku televīzijas animācijas studiju, izveidojot vai producējot tādus animācijas seriālus kā "Flinstoni", Huckleberry Hound, "Džetsoni", "Skubijs Dū", "Smurfi" (The Smurfs) un "Lācis Jogijs" (Yogi Bear). 1967. gadā par 12 miljoniem ASV dolāru studiju Hanna-Barbera pārdeva kompānijai Taft Broadcasting, bet Hanna un Barbera palika studijas vadībā līdz pat 1991. gadam, kad studiju pārdeva Turner Broadcasting System, ko 1996. gadā apvienoja ar Time Warner; Hanna un Barbera studijā darbojās kā padomnieki. "Toms un Džerijs" ieguvis septiņas Amerikas Kinoakadēmijas balvas, kamēr Hanna un Barbera nominēti balvai divas reizes un ieguvuši astoņas Emmy balvas. Viņu veidotās animācijas filmas ir kļuvušas par neatņemamu kultūras sastāvdaļu, animācijas tēli parādās arī citos medijos, piemēram filmās, grāmatās un kā rotaļlietas. Hanna-Barbera produkcija iemantojusi pasaules atpazīstamību. Denis Gifford. «William Hanna: Master animator whose cartoon creations included Tom and Jerry and the Flintstones». The Guardian (UK), 2001. gada 24. marts. Skatīts: 2011. gada 23. augusts. Vikikrātuvē par šo tēmu ir pieejami multivides faili. Skatīt: Viljams Hanna. Encyclopædia Britannica raksts (angliski) IMDb profils (angliski) AllMovie profils (angliski)