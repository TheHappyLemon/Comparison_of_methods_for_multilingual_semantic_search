Latvijas Nacionālā aizsardzības akadēmija (NAA) ir valsts militārās profesionālās augstākās izglītības un zinātnes iestāde, Latvijas Kara skolas tradīciju pārmantotāja un turpinātāja. Tā atrodas Ezermalas ielā 8B, Rīgā, Latvijā. Izveidota 1992. gada 13. februārī kā Latvijas Republikas Aizsardzības ministrijas akadēmija. NAA ir vienīgā augstākās militārās izglītības mācību iestāde Latvijā. NAA darbojas saskaņā ar Augstskolu likumu. Tā savas darbības mērķus sasniedz, īstenojot profesionālās studiju programmas un veicot zinātniskās pētniecības darbību militārajā jomā. NAA darbības tiesiskais pamats ir Latvijas Republikas Satversme, likumi, citi normatīvie akti, NAA Satversme un militārie reglamenti. NAA pamatuzdevums ir sagatavot profesionāli izglītotu komandējošo un militāro speciālistu sastāvu Latvijas valsts aizsardzībai, organizēt un veikt pētījumus valsts aizsardzības un drošības jomā. NAA īsteno profesionālās bakalaura studiju programmas (Sauszemes spēku militārā vadība, Jūras spēku militārā vadība, Gaisa spēku militārā vadība), otrā līmeņa profesionālās augstākās izglītības studiju programmu "Komandējošā sastāva virsnieks", profesionālā maģistra studiju programmu "Militārā vadība un drošība", kā arī nodrošina studijas kvalifikācijas / karjeras (Virsnieka speciālista pamatkurss u.c.) kursos. Militārā dienesta jautājumos NAA atrodas tiešā Nacionālo bruņoto spēku (NBS) komandiera komandpakļautībā. NAA autonomija izpaužas tiesībās brīvi izvēlēties augstskolas dibinātāju izvirzīto uzdevumu īstenošanas veidus un formas, kā arī atbildībā par augstskolā iegūtās izglītības kvalitāti, mērķtiecīgu un racionālu finanšu un materiālo resursu izmantošanu, augstskolu darbību reglamentējošo likumu un citu normatīvo aktu ievērošanu. NAA ir savs karogs, ģerbonis, himna un devīze — Per Aspera Ad Astra (Caur ērkšķiem uz zvaigznēm). NBS visu studiju programmu kadetiem nodrošina: karavīra algu, uzturdevas kompensāciju un dzīvokļa īres kompensāciju, karavīra sociālās garantijas, izmitināšanu dienesta kopmītnē un iespēju izmantot NBS sporta kompleksu. Beidzot mācības, "Komandējošā sastāva virsnieks" un Virsnieka speciālista pamatkursa absolventiem tiek dzēsts studējošā kredīts, ja tas ir ņemts, lai civilā augstskolā iegūtu augstāko izglītību. Visiem NAA absolventiem ir garantēta dienesta vieta NBS vienībās. pulkvedis Valdis Matīss (30.03.1992.-27.02.1998.); pulkvežleitnants Ilmārs Vīksne (27.02.1998.-03.04.2001.); pulkvežleitnants Juris Maklakovs (03.04.2001.-13.05.2004.); brigādes ģenerālis Kārlis Krēsliņš (14.05.2004.-27.05.2005.); pulkvežleitnants Gunārs Upītis (28.05.2005.-28.09.2007.); jūras kapteinis Vladimirs Dreimanis (28.09.2007.-30.06.2010.); pulkvedis Andris Kalniņš (30.06.2010.-10.05.2011.); pulkvedis Egils Leščinskis (10.05.2011.-19.06.2015.); pulkvežleitnants Georgs Kerlins (19.06.2015.-08.09.2017.); pulkvedis Valts Āboliņš (08.09.2017.-14.07.2020.); pulkvedis Oskars Kudlis (14.07.2020.-20.12.2022); pulkvedis Māris Utināns – kopš 20.12.2022. Profesionālā bakalaura studiju programma "Sauszemes spēku militārā vadība". (Profesionālā bakalaura grāds Sauszemes spēku militārajā vadībā un leitnanta profesionālā kvalifikācija). Profesionālā bakalaura studiju programma "Jūras spēku militārā vadība" (apakšprogrammas - "Kuģu vadīšana" un "Kuģu mehānika"). (Profesionālā bakalaura grāds Jūras spēku militārajā vadībā un leitnanta profesionālā kvalifikācija). Profesionālā bakalaura studiju programma "Gaisa spēku militārā vadība". (Profesionālā bakalaura grāds Gaisa spēku militārajā vadībā un leitnanta profesionālā kvalifikācija). Otrā līmeņa profesionālās augstākās izglītības studiju programma "Komandējošā sastāva virsnieks". (Otrā līmeņa profesionālās augstākās izglītības diploms un leitnanta profesionālā kvalifikācija). Profesionālā maģistra studiju programma "Militārā vadība un drošība". (Profesionālais maģistra grāds militārajā vadībā un drošībā, programma tiek realizēta sadarbībā ar Baltijas Aizsardzības koledžu (Tartu, Igaunijā). Programmā var mācīties Latvijas un Ziemeļatlantijas Līguma organizācijas (NATO), Partnerattiecības mieram (Partnership for Peace - PfP) valstu vecākie virsnieki). Virsnieka speciālista pamatkurss (augstskolu absolventiem ar ārsta, psihologa, diriģenta, informācijas tehnoloģiju speciālista, jurista, teologa un farmaceita izglītību). Zemessardzes vada komandiera kurss (zemessargiem). Starptautiskais Jūras spēku vidējā līmeņa vadības un štāba virsnieku kurss (NBS virsniekiem). Vidējā līmeņa komandējošā sastāva un štāba virsnieka kurss (NBS virsniekiem), Vecākā virsnieka speciālista kurss. 1992. gada 13. februārī Latvijas Republikas Ministru Padome pieņēma lēmumu Nr. 54 "Par Latvijas Republikas Nacionālās aizsardzības akadēmijas dibināšanu", kur apmācītu un gatavotu profesionālus virsniekus valsts Aizsardzības spēkiem. Pirmais NAA organizētais sešu mēnešu kurss notika Mālpilī no 1992. gada 6. aprīļa līdz 1992. gada 30. septembrim, kuru sekmīgi pabeidza 73 karavīri. No tiem 61 tika piešķirta leitnanta pakāpe un 12 saņēma virsniekvietnieka dienesta pakāpi. 1992. gada decembrī sākās virsnieku un virsniekvietnieku kursi, kurus 1993. gadā pabeidza 136 Aizsardzības spēku karavīri. 1993. gada martā sākās mācības pēc trīs gadu virsnieku sagatavošanas programmas. Mācības sāka 82 kadeti, kas ieguva akadēmisko izglītību līdztekus militārajai izglītībai vada un rotas komandiera līmenī. 1993. gada maijā pēc divu gadu neklātienes mācību programmas mācības sāka 43 Latvijas Republikas Drošības dienesta virsnieki, kuri pēc kursu beigšanas ieguva vidējo militāro izglītību. Līdzīgi mācījās daudzi Zemessardzes pārstāvji, kuri bija iecelti virsnieku amatos un kuriem nebija militārās izglītības. 1993. gada septembrī sākās viena gada apmācības virsnieku sagatavošanā 10 karavīru grupai ar augstāko izglītību. Tā kā 1992. un 1993. gadā ne Zemessardze, ne Drošības dienests nebija Aizsardzības spēku un Aizsardzības ministrijas pakļautībā, visas šīs Latvijas Republikas militārās drošības struktūras vienoja NAA. Šajā laikā NAA koncentrējās izglītotākie virsnieki, kas izstrādāja Latvijas Republikas militārās apmācības koncepciju un gatavoja karavīrus Aizsardzības spēkiem, Robežsardzei, Zemessardzei, Drošības dienestam un Iekšlietu militārajiem formējumiem. https://www.lsm.lv/raksts/zinas/latvija/par-nacionalas-aizsardzibas-akademijas-rektoru-apstiprina-tas-pasreizejo-prorektoru-oskaru-kudli.a367160/ «Mācību vadības pavēlniecības komandiera amatā stājies pulkvežleitnants Māris Utināns | Aizsardzības ministrija». www.mod.gov.lv (latviešu). Skatīts: 2022-12-23. https://www.naa.mil.lv/lv https://www.facebook.com/aizsardzibasakademija https://www.instagram.com/aizsardzibasakademija/ https://www.youtube.com/channel/UCGqRmccWjgYq8Bwkiu2HuXA https://www.flickr.com/photos/144782701@N08/albums https://www.tiktok.com/@aizsardzibas_akademija