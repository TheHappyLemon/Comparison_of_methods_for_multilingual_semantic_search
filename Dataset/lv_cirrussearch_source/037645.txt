Heincs Haralds Frencens (vācu: Heinz-Harald Frentzen; dzimis 1967. gada 18. maijā, Menhengladbahā, Vācijā) ir bijušais Formula 1 un DTM pilots. Jau savā pirmajā braucienā ar kartingu, 4 gadu vecumā, Heincs Haralds brauca tik labi, ka daži cilvēki pat jautāja viņa tēvam, cik ilgi viņš ir trenējies. Savu ātrumu gadu gaitā Frencens nezaudēja un 1994. gadā Pēters Zaubers piedāvāja viņam vietu Sauber komandā kā Kārļa Vendlingera komandas biedram. Viņš parādīja tik labu sniegumu, ka Williams komandas vadība pat lūdza viņu aizvietot Airtonu Sennu pēc viņa nāves. Vācietis gan nolēma palikt Sauber. Nākamajā gadā ar Ford dzinēju aprīkotais Sauber bija ļoti ātrs un Frencens vienu reizi kāpa uz goda pjedestāla, kā arī bija devītais gada beigu kopvērtējumā. 1996. gada Sauber bija neuzticams un sezonas beigās viņš paziņoja par pāreju uz Williams. Viņa pirmā uzvara bija Sanmarīno, taču sezona bija nomācoša. Pēc ģimenes atmosfēras komandas Sauber, Williams šķita ļoti aukstasinīga komanda, kā arī Frencenam nebija labas attiecības ar komandas tehnisko direktoru Patriku Hedu. Sezonas beigās, pēc Mihaela Šūmahera diskvalifikācijas viņš bija otrais, zaudējot tikai savam komandas biedram Žakam Vilnēvam. Nākamajā gadā zaudējot Renault atbalstu, Williams zaudēja ātrākajām Ferrari un McLaren formulām. 1999. gadā viņš samainījās vietām ar Ralfu Šūmaheru un kļuva par eksčempiona Deimona Hilla komandas biedru Jordan komandā. Tā bija, iespējams, labākā viņa karjeras sezona - Frencens divas reizes uzvarēja un četrus gadus vēlāk, intervijā ar nīderlandiešu žurnālu RaceReport pateica, ka būtu kļuvis par čempionu, ja ne izstāšanās no 2. vietas Eiropā un no 4. vietas Sanmarīno. 2000. gadā Frencens turpināja braukt īru komandā un divas reizes finišēja uz pjedestāla - tie arī bija vislabākie viņa rezultāti. 2001. gada sezonas vidū Edijs Džordans nolēma atlaist vācieti, taču Frencens pēc vienas sacīkstes izlaišanas jau bija atpakaļ ar Prost. Komanda ziemā bankrotēja un Frencens devās uz Arrows, kas vasarā arī bankrotēja. Tad Heincs Haralds nobrauca vienas sacīkstes 2002. un visu sezonu 2003. gadā ar savas pirmās komandas, Sauber, formulu. Pēc tam viņš beidza savu F1 karjeru un vēlāk vairākus gadus pavadīja DTM. Vikikrātuvē par šo tēmu ir pieejami multivides faili. Skatīt: Heincs Haralds Frencens. Munzüger Sport profils (vāciski) Driver Database profils (angliski) Motorsportstats profils (angliski) Racing-Reference driver profils (angliski)