Ventvorts Millers (angļu: Wentworth Earl Miller III; dzimis 1972. gada 2. jūnijā Oksfordšīrā, Lielbritānijā) ir angļu aktieris. Vislabāk pazīstams ar Maikla Skofīlda lomu amerikāņu seriālā Izlaušanās. Ventvorts pirmo reizi TV ekrānos parādījās nenozīmīgā lomā amerikāņu kulta seriālā Bafija pret vampīriem, kurā attēloja studentu, kas kļuvis par jūras briesmoni. Pēc vairākām nelielām TV lomām Ventvorts debitēja uz kinoekrāniem filmā 2003. gadā Cilvēka traips (The Human Stain) kā Entonija Hopkinsa varonis jaunībā. 2005. gadā Ventvorts parādījās divos Meraijas Kerijas videoklipos - "We Belong Together" un "It's Like That". Pēc seriāla Izlaušanās noslēguma aktieris parādījies pāris epizodiskās lomās TV, kā arī filmā Nezūdošais ļaunums:Dzīve pēc nāves 2010. gadā. Ventvorta aktiera karjeras pagrieziena punkts bija galvenās lomas iegūšana seriālā Izlaušanās 2005. gadā. Seriāls ātri kļuva par starptautisku fenomenu un ar galveno varoni priekšgalā ieguva nedalītas skatītāju simpātijas. Millera attēlotais Maikls Skofīlds ir inženieris, kurš, cenšoties izglābt brāli, izlaužas no stingrā režīma cietuma. Par Skofīlda lomu aktieris ticis nominēts gan Zelta globusa balvai kā labākais aktieris drāmas seriālā. Seriālam ir četras sezonas, tā filmēšana tika pārtraukta 2009. gadā Lai arī Ventvorts dzimis Lielbritānijā, abi viņa vecāki ir amerikāņi, un viņš uzaudzis Bruklinā Ņujorkā Amerikas Savienotajās valstīs. Ventvortam ir abu šo valstu pilsonība, taču viņš pats vienmēr uzsvēris, ka ir amerikānis. Viņa tēva senči bijuši afroamerikāņi, jamaikieši, angļi, vācieši un ebreji, taču mātes — krievi, franči, flāmi, sīrieši, libāņi. Ventvorts Millers 1995. gadā absolvējis Prinstonas Universitāti, iegūstot grādu angļu valodā un literatūrā. Studiju gados Ventvorts apceļoja pasauli kopā ar universitātes a capella grupu, pēc universitātes beigšanas viņš devās uz Losandželosu, lai piepildītu savu sapni, kļūstot par aktieri, taču pagāja vairāki gadi, līdz Ventvorts nokļuva otrā kameras pusē. Visu viņa aktīvās aktiera karjeras laiku klīda baumas, ka aktieris ir homoseksuāls. Ventvorts intervijās to ne noliedza, ne apstiprināja, uzsvērdams, ka ir kautrīgs un nekad pirmais neuzsāks sarunu ar svešu sievieti, cenzdamies uzaicināt viņu uz randiņu. Citās intervijās aktieris stāstījis, ka ir ļoti introverts, intervijās sevi neatklāj un glabā neskaitāmus noslēpumus. 2007. gadā aktieris noliedzis homoseksualitāti, taču 2013. gada augustā visām baumām tika pielikts punkts, kad Millers atklātā vēstulē paziņoja, ka ir gejs. Aktieris tika ielūgts uz Sanktpēterburgas Starptautisko filmu festivālu, taču, protestējot pret Krievijā nesen pieņemto "antigeju likumu", festivālā neieradās. Kā cilvēks, kas iepriekš izbaudījis viesošanos Krievijā un kā priekštečiem ir saknes Krievijā, es labprāt piekristu apmeklēt šo festivālu. Tomēr kā gejam, man šis ielūgums ir jānoraida. (..) Esot pie pilnas saprašanas, es nespēju piedalīties svinīgā pasākumā, ko rīko valsts, kurā cilvēkiem kā es, sistemātiski tiek aizliegtas tiesības dzīvot un mīlēt atklāti. — Ventvorts Millers, Vēstule Sanktpēterburgas Starptautiskā filmu festivāla organizatoriem Vēlāk, 2013. gadā Millers intervijās atzinies, ka pusaudžu gados, pirms savas homoseksualitātes atklāšanas, vairākas reizes mēģinājis izdarīt pašnāvību. Wentworth Miller biography Wentworth Miller Filmography «Wentworth Miller owes his success to Carey». Arhivēts no oriģināla, laiks: 2014. gada 12. maijā. Skatīts: 2013. gada 2. decembrī. «Golden Globes 2005». Arhivēts no oriģināla, laiks: 2007. gada 17. februārī. Skatīts: 2007. gada 17. februārī. Prison break «Wentworth Miller On Love, His Celebrity Crush». Arhivēts no oriģināla, laiks: 2013. gada 21. oktobrī. Skatīts: 2013. gada 2. decembrī. «Miller Biography». Arhivēts no oriģināla, laiks: 2013. gada 29. oktobrī. Skatīts: 2013. gada 2. decembrī. «Biography TV People». Arhivēts no oriģināla, laiks: 2013. gada 1. oktobrī. Skatīts: 2013. gada 2. decembrī. «Wentworth Miller Online Biography». Arhivēts no oriģināla, laiks: 2013. gada 26. maijā. Skatīts: 2013. gada 2. decembrī. «Wentworth Miller says». Arhivēts no oriģināla, laiks: 2013. gada 31. augustā. Skatīts: 2013. gada 2. decembrī. Wentworth Miller comes out in protest against Russia's anti-gay laws Wentworth Miller Comes Out as Gay in Letter Slamming Russia's LGBT Crackdown Krievijas parlaments apstiprina antigeju likumu Wentworth Miller on suicide IMDb profils (angliski) AllMovie profils (angliski)