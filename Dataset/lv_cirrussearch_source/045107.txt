Šis raksts ir par uzņēmumu. Par sprinteri skatīt rakstu Useins Bolts. Bolt (līdz 2019. gadam Taxify) ir Igaunijas uzņēmuma Bolt Technology OÜ transporta pakalpojumu un preču piegādes zīmols. Uzņēmums ir dibināts 2013. gadā. Tā galvenais birojs atrodas Tallinā. Uzņēmums izstrādā un piedāvā Bolt mobilo lietotni, kas ļauj izsaukt taksometru vai privātu autovadītāju. Tiek piedāvāti izmantošanai arī koplietošanas motocikli un elektriskie skūteri. Uzņēmums attīsta arī ēdienu piegādes pakalpojumu Bolt Food un 15 minūšu pārtikas preču piegādes pakalpojumu Bolt Market. 2020. gada beigās Bolt darbojās vairāk nekā 200 pilsētās 40 valstīs. Uzņēmumam ir 50 miljoni lietotāju visā pasaulē. 2013. gadā 19 gadu vecs igauņu students Markuss Villigs (Markus Villig) izveidoja programmatūras platformu mTakso, kas no mobilās lietotnes ļautu izsaukt taksometrus vai privātus vedējus. Viņš sākumā personīgi pierunāja pirmos 50 autovadītājus reģistrēties viņa platformā. Markuss kopā ar brāli Martinu un Oliveru Leisalu dibināja jaunuzņēmumu, kas 2013. gada 7. februārī ar nosaukumu mTakso OÜ tika reģistrēts uzņēmumu reģistrā. Pakalpojums tika palaists 2013. gada augustā. 2014. gadā pakalpojumam tika izdomāts jauns nosaukums taxify; 24. janvārī uzņēmumu pārdēvēja par Taxify OÜ. 2014. gadā taxify sāka izmantot ārpus Igaunijas: Rīgā un Viļņā. 2017. gadā Taxify sāka piedāvāt pakalpojumus Londonā, iegādājoties vietējo taksometru uzņēmumu, bet drīz pārtrauca pakalpojumu pašvaldības institūcijas Transport for London pretdarbības dēļ. 2017. gadā Taxify sāka darboties Parīzē un Lisabonā. 2017. gadā Ķīnas taksometru iznomāšanas uzņēmums Didi Chuxing veica investīciju, kas mērāma astoņu ciparu ASV dolāru summā. 2018. maijā investoru grupa Vācijas autobūvētāja Daimler vadībā par 151 miljonu eiro iegādājās daļu Taxify kapitāldaļu. 2018. gada maijā Taxify klientu skaits sasniedza 10 miljonus. 2018. gada septembrī Taxify Parīzē sāka piedāvāt elektrisko skūteru iznomāšanas pakalpojumus ar zīmolu Bolt. 2019. gada 7. martā tika paziņots, ka Taxify zīmola nosaukums tiek mainīts uz Bolt. 2019. gada jūnijā Bolt atjaunoja darbību Londonā ar 20 000 reģistrētiem vadītājiem. 2019. gada 12. jūlijā Taxify OÜ tika pārdēvēts par Bolt Technology OÜ. 2019. gada 21. augustā Bolt Tallinā sāka ēdienu piegādes pakalpojumu Bolt Food. 2020. gada janvārī Rīgā kļuva pieejams ēdienu pasūtīšanas pakalpojums. Pēc tam šo pakalpojumu sāka piedāvāt arī citās Eiropas un Āfrikas pilsētās. 2020. gada 12. janvārī Bolt pārtrauca darbību Somijā, jo tur nozares regulējums un tirgus apstākļi ierobežoja uzņēmuma plānoto izaugsmi paredzamā nākotnē. 2020. gada maijā Bolt ieguva 100 miljonu eiro investīcijas no investīciju pārvaldnieka Naya Capital Management. 2020. gada decembrī uzņēmums saņēma 150 miljonu eiro investīcijas no riska kapitāla fonda, ko vadīja D1 Capital Partners ar Darsana Capital Partners dalību. 2021. gada martā Bolt no World Bank Group locekļa IFC ieguva 20 miljonus eiro turpmākai paplašināšanai topošajos tirgos. Pēc šīs finansējuma piesaistes uzņēmums tika novērtēts vairāk nekā 2 miljardu eiro apmērā. 2021. gada augustā Bolt ieguva investīcijas 600 miljonu eiro apmērā no jauniem investoriem Sequoia Capital, Tekne un Ghisallo, kā arī no līdzšinējiem investoriem G Squared, D1 Capital un Naya, palielinot uzņēmuma novērtējumu līdz vairāk nekā 4 miljardiem eiro. 2022. gada janvārī Bolt piesaistīja finansējumu 628 miljonu eiro apmērā no Sequoia Capital un Fidelity Management and Research Company LLC, piedaloties Whale Rock, Owl Rock, D1, G Squared, Tekne, Ghisallo un citiem investoriem, tādējādi uzņēmuma novērtējumam sasniedzot 7,4 miljardus eiro. 2022. gada 8. septembrī Bolt vienojās ar finanšu tehnoloģiju uzņēmumu ESTO par kreditēšanas pakalpojuma Bolt Pay Later izmantošanu ESTO sadarbības partneru veikalos. 2023. gada sākumā Vācijas medijs Sifted ziņoja, ka Bolt risina vēlīnās pārrunas par Vācijas konkurenta Tier iegādi, taču uzņēmumi šo ziņu tā arī neapstiprināja. Bolt noslēdz investīciju posmu 150 miljonu eiro apmērā Db.lv, 17.12.2020 Taxify’s 24-year-old CEO is smashing Uber’s monopoly in Europe and Africa Jill Petzinger, Quartz, 2018-06-12 TAXIFY OÜ Creditinfo Eesti AS The scooter war explodes in Europe as Taxify brings dockless scooters to Paris Shona Ghosh, Business Insider, 2018-09-05 Taxify maina nosaukumu Zane Atlāce-Bistere, 2019. gada 07. marts Elizabeth Schulze. «Uber's European rival Bolt launches in London». CNBC (angļu), 2019-06-11. Skatīts: 2019-06-13. Sāk darboties ēdienu piegādes pakalpojums Bolt Food Lelde Petrāne, Dienas Bizness, 2019. gada 21. augusts Rīgā sāk darboties ēdienu piegādes platforma Bolt Food Zane Atlāce - Bistere, Dienas Bizness, 08.1.2020 Bolt aiziet no Somijas Anda Asere, Lelde Petrāne, Dienas Bizness, 10.1.2020 Bolt piesaista 100 miljonus eiro Lelde Petrāne, Dienas Bizness, 26.05.2020 Bolt piesaistījusi investīcijas 628 miljonu eiro apmērā Db.lv, 11.01.2022 Bolt un ESTO sāk piedāvāt patēriņa kredīta pakalpojumu Db.lv, 08.09.2022 ‘We have a very high bar for M&As:’ Bolt’s founder on his acquisition strategy Sifted, November 21, 2023 Vikikrātuvē par šo tēmu ir pieejami multivides faili. Skatīt: Bolt. Bolt vietne