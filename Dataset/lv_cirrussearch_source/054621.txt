Aleksandrs Pavlovs (krievu: Александр Валерьевич Павлов; dzimis 1973. gada 9. jūlijā) ir Krievijā dzimis grieķu-romiešu stila cīkstonis, kas sporta karjeras laikā sacensībās pārstāvēja Baltkrieviju.1996. gada vasaras olimpisko spēļu un 1994. gada pasaules čempionāta sudraba medaļas ieguvējs, Baltkrievijas Republikas Nopelniem bagātais sporta meistars. Aleksandrs Pavlovs dzimis 1973. gadā Kaļiningradas apgabala pilsētā Sovetskā. Ar cīņas sportu viņš sāka nodarboties pusaudža gados, 1983. gadā. No šī sporta veida divām disciplīnām viņš izvēlējās grieķu-romiešu stilu. 1992. gadā pēc Padomju Savienības sabrukuma viņš devās uz Baltkrieviju. Viņš bija sporta kluba “Profsojuz Grodna” biedrs, un tur viņa treneris bija Vjačeslavs Maksimovs. No 1994. līdz 1997. gadam viņš studēja Grodņas Valsts universitātē. Aleksandrs Pavlovs bija maza auguma un ļoti viegls, tāpēc startēja visvieglākajā svara kategorijā — papīra svarā, kurā ķermeņa svara robeža bija 48 kg. Pēc šīs svara kategorijas izslēgšanas, no 1997. gada, viņš cīnījās mušas svarā (līdz 54 kg ķermeņa svara). 1992. gadā viņš startēja Eiropas junioru čempionātā un ierindojās otrajā vietā. Tas bija viņa starptautiskās karjeras sākums. Starptautiskās pieaugušo sacensībās viņš pirmo reizi startēja 1993. gadā Stokholmā notikušajā pasaules čempionātā un ierindojās 10. vietā. 1994. gada Eiropas čempionātā, kas notika Atēnās, viņam veicās tikai nedaudz labāk, jo tur viņš bija devītais. Tajā pašā gadā viņš piedalījās arī pasaules čempionātā Tamperē un tika līdz finālam, kur zaudēja kubietim Vilberam Sančesam, iegūstot sudraba medaļu. 1996. gada olimpiskās spēles Atlantā viņš iekļuva finālā, kur pēc punktiem zaudēja dienvidkorejietim Simam Kvonsho. Taču olimpiskās sudraba medaļas izcīnīšana bija lielākais panākums viņa karjerā. Pēc cīkstoņa karjeras beigām Pavlovs pārgāja trenera darbā. ««Борец, он по жизни должен быть борцом!»» (krievu). SPORTYAKUTIA.RU. 2015. gada 16. septembris. Skatīts: 2020-10-30. «Павлов Александр» (krievu). Гродненский государственный университет имени Янки Купалы. 2016. gada 23. septembris. Skatīts: 2020-10-30. Olympedia profils (angliski) FILA profils (angliski)