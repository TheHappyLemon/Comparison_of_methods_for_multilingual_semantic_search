«Olimpija Rīga» bija Latvijas futbola klubs no Rīgas, kas spēlēja Virslīgā no 1992. līdz 1995. gadam. Klubs dibināts 1992. gadā kā «Kompar-Daugava», izmantojot pazīstamā bijušā kluba «Daugava» un komandas sponsora vārdu. Pirmo sezonu Virslīgā klubs noslēdza piektajā vietā. Par kluba rezultatīvāko spēlētāju kļuva Jurijs Hudjakovs, bet aizsargs Dzintars Sproģis tika atzīts par līgas labāko aizsargu. Šajā sezonā «Kompar-Daugava» sasniedza Latvijas kausa finālu, kur papildlaikā zaudēja Skonto FC. 1993. gadā klubu pārsauca par «Olimpija Rīga», jo par tā sponsoru kļuva banka «Olimpija». Jaunā vadība piešķīra lielāku finansējumu, kas ļāva izveidot vienu no labākajām komandām Latvijā. 1993. gada sezonā «Olimpija» Virslīgā ierindojās otrajā vietā aiz Skonto FC. Vārtsargs Ēriks Grigjans un pussargs Andrejs Štolcers abi tika atzīti par labākajiem līgā savās pozīcijās. 1994. gada sezonā «Olimpija» ieguva Latvijas izlases vārtsargu Oļegu Karavajevu. Klubs līgā ierindojās ceturtajā vietā, bet uzvarēja Latvijas kausa izcīņā, finālā ar 2–0 pārspējot «Dag Rīga». 1995. gadā bankai «Olimpija» bankrotējot vairums labāko spēlētāju pameta komandu. Virslīgas sezonu komanda pabeidza devītajā vietā un pēc sezonas klubs tika likvidēts. Komandas vadībā tās nedaudzajās aizvadītajās sezonās strādāja vairāki ievērojami treneri, ieskaitot Jāni Skredeli, Aleksandru Starkovu un Vladimiru Žuku. Latvijas kauss: 1 1994 'Futbols pilsētā': 'Olimpija'