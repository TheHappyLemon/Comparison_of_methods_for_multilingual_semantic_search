Somālijas savvaļas ēzelis jeb Somālijas ēzelis (Equus africanus somalicus) ir Āfrikas savvaļas ēzeļa (Equus africanus) pasuga. Tas apdzīvo Somālijas ziemeļaustrumus un Ziemeļetiopijas klinšainās un akmeņainās tuksneša teritorijas. Somālijas savvaļas ēzelis ir vismazākais starp savvaļas zirgu dzimtas pārstāvjiem. Tas ir mazāks par savvaļas zirgiem, zebrām un citiem ēzeļiem. Tā augums skaustā ir apmēram 1,20 m un svars ap 230 kg. Somālijas savvaļas ēzelis ir pelēkā krāsā ar baltu vēderu, un tam tāpat kā zebrām ir horizontālas strīpas uz kājām. Nagi ir šauri un gari, un pēdas virsma ir neliela. Tas ļauj ēzeļiem viegli pārvietoties pa akmeņainām un klinšainām virsmām, lai sameklētu tuksneša augus. Vismīļākā ēzelim ir sausā, asā tuksneša zāle, bet tas ēd arī krūmu zarus un citus tuksneša augus. Vispirms ēzelis augu satver ar savām biezajām lūpām, ievieto starp priekšzobiem un to noplūc. Tad ar dzerokļiem zāli sasmalcina. Zobi ēzelim ir lieli, ar plakanām virsmām, kas ir piemēroti, lai sakošļātu pat visasākos tukneša augus. Ēzeļi ganās vakaros, naktīs un no rītiem, kamēr saule vēl nekarsē tuksnesi. Dienās tie slēpjas klinšu noēnotās vietās. Somālijas savvaļas ēzelis cenšas ganoties neaiziet pārāk tālu no ūdens, ne tālāk kā vienas dienas gājiena attālumā, jo, lai arī daļu mitruma tas uzņem no augiem, bez ūdens ēzelis var iztikt ne vairāk kā 2—3 dienas. Kad Somālijas savvaļas ēzeļa tēviņš ir sasniedzis 2 gadu vecumu, tas ir sasniedzis dzimumbriedumu. Bet tā kā viņam ir jākonkurē ar vecākiem un stiprākiem dzīvniekiem, tad, tikai sasniedzot četru gadu vecumu, tas iztur konkurenci cīņā par mātīti. Ēzeļu mātītes ir nobriedušas pāroties, kad tām ir pilni divi gadi. Grūsnības periods ilgst apmēram 12 mēnešus. Parasti Somālijas savvaļas ēzeļiem dzimst viens kumeļš. Atšķirībā no citiem zirgu dzimtas pārstāvjiem Somālijas savvaļas ēzeļmātēm kumeļi dzimst tikai katru otro gadu. Somālijas savvaļas ēzeļa dzīve savvaļā ir ļoti apdraudēta. Tie tiek medīti gaļai un vietējie iedzīvotāji to izmanto arī tradicionālajā medicīnā — ir ticējums, ka ēzeļa tauki ir līdzeklis pret tuberkulozi. Pēdējos gados medības ir kļuvušas īpaši intensīvas, jo kara apstākļos vietējiem iedzīvotājiem lietošanā ir automātiskie ieroči. Otrs iemesls ēzeļu skaita samazinājumam ir lauksaimnieciskās darbības un mājdzīvnieku ganāmpulku pieaugumam. Mājdzīvnieki konkurē ar savvaļas ēzeļiem uz tiem pašiem veģetācijas un ūdens resursiem. «Somali Wild Ass :: Saint Louis Zoo». Arhivēts no oriģināla, laiks: 2010. gada 1. novembrī. Skatīts: 2010. gada 8. novembrī. Equus africanus somalicus / Somalian wild ass Affiliative and aggressive behavior in a group of female Somali wild ass (Equus africanus somalicus) African Wild Ass