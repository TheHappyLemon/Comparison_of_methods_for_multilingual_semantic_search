Ronalds Ķēniņš (dzimis 1991. gada 28. februārī Rīgā) ir latviešu hokejists, spēlē kreisās malas uzbrucēja pozīcijā, Latvijas hokeja izlases dalībnieks. Pašlaik (2023) Ķēniņš spēlē Šveices hokeja līgas kluba HK Lozanna sastāvā. Hokejista gaitas iesācis Latvijā, jau 16 gadu vecumā Ķēniņš pārcēlās uz Šveici. No 2008. līdz 2011. gadam Ķēniņš spēlēja Šveices B hokeja līgas klubā GCK Lions. 2011.—12. gada sezonā uzbrucējs izcīnīja vietu Šveices hokeja līgas kluba Cīrihes "Lions" pamatsastāvā, kopā ar komandu izcīnot Šveices čempiona titulu. 2013. gada jūlija nogalē Ķēniņš noslēdza līgumu ar NHL klubu Vankūveras "Canucks", taču nākamo sezonu vēl aizvadīja Cīrihes "Lions" sastāvā, kopā ar komandu otro reizi kļūstot par Šveices čempionu. Nākamajā vasarā pārcēlās uz Ziemeļameriku, kur septembra nogalē aizvadīja vienu pārbaudes spēli "Canucks" rindās, taču tad tika nosūtīts uz AHL vienību Jūtikas "Comets". 2015. gada 30. janvārī Ķēniņš tika izsaukts uz NHL, 31. janvāra spēlē pret Bufalo "Sabres" aizvadot savu debiju NHL. Tā arī bija pirmā reize kopš 2011. gada 29. novembra, kad NHL laukumā spēli aizvadīja divi latvieši, "Sabres" rindās spēlējot Zemgum Girgensonam. Divas dienas vēlāk, mačā pret Minesotas "Wild", Ķēniņš pārspēja Devanu Dubniku, gūstot arī savus pirmos vārtus NHL. Sezonas turpinājumā "Canucks" rindās Ķēniņš 30 spēlēs guva 12 rezultativitātes punktus. 2015. gada jūnijā noslēdza viena gada vienvirziena līgumu ar komandu, taču īsi pirms sezonas sākuma tika nosūtīts uz Jūtikas "Comets". Decembra sākumā tika izsaukts uz Vankūveras "Canucks". Kopumā 2015.—16. gada sezonā "Canucks" rindās aizvadīja vien 8 spēles, kurās ar rezultativitātes punktiem neatzīmējās. Vasarā "Canucks" jaunu līgumu ar Ķēniņu nenoslēdza, un hokejists atgriezās Cīrihes "Lions" sastāvā. "Lions" rindās uzbrucējs aizvadīja divas sezonas, 2018. gadā trešo reizi karjerā kļūstot par Šveices čempionu. Īsi pēc sezonas beigām Ķēniņš noslēdza trīs gadu līgumu ar HK Lozanna. 2019. gadā kopā ar komandu sasniedza Šveices pusfinālu. Latvijas hokeja izlases rindās spēlējis 2014. gada Olimpisko spēļu turnīrā, kā arī 2011., 2012., 2013., 2014.,2016.,2018., 2023.gada Pasaules čempionātos. Latvijas jaunatnes izlašu sastāvā ir spēlējis 2008. un 2009. gada Pasaules čempionātā U-18 1. divīzijā, 2010. gada Pasaules čempionātā junioriem elites divīzijā, kā arī 2011. gada Pasaules čempionātā U-20 vecuma grupā 1. divīzijā. Matulis, Jānis (2012. gada 8. maijā). "Ķēniņš, kurš nebaidās". Sporta Avīze (Rīga: SIA "Mediju nams") 18 (844): 8.—14. lpp. ISSN 1691-0451. «Ķēniņš izcīna Šveices čempiona titulu». Sportacentrs.com. 2012. gada 17. aprīlī. Skatīts: 2012. gada 18. aprīlī. Vikikrātuvē par šo tēmu ir pieejami multivides faili. Skatīt: Ronalds Ķēniņš. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) Latvijas Hokeja federācijas profils