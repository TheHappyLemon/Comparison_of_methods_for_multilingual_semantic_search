Džambatista Lolli (itāļu: Giambattista Lolli; 1698—1769) bija Itālijas šahists. Viens no 18. gadsimta ievērojamākajiem šaha teorētiķiem. 1763. gadā Boloņā publicējis savu grāmatu Osservazioni teorico-pratiche sopra il giuoco degli scacchi ("Vērojumi šaha spēles teorijā un praksē"). Lolli grāmata devusi nozīmīgu ieguldījumu šaha atklātņu teorijā, sevišķi itāļu atklātnē, karaļa gambītā, divzirdziņu aizsardzībā, skotu atklātnē. Grāmatā tika demonstrēts tā laika Itālijas šaha meistaru stils, kas bija balstīts uz agresīvu un bezkompromisu uzbrukuma spēli. Lolli vārdā ir nosaukti varianti: Karaļa gambītā - 1. e4 e5 2. f4 exf4 3. Zf3 g5 4. Lc4 g4 5. Lxf7+ Divzirdziņu aizsardzībā - 1. e4 e5 2. Zf3 Zc6 3. Lc4 Zf6 4. Zg5 d5 5. exd5 Zxd5 6. d4 Tāpat Lolli grāmatā bija aptuveni 100 šaha galotņu pozīcijas un šaha kompozīcijas. Viens no pirmajiem analizējis galotni, kurā dāma cīnās pret bandiniekiem, kā arī pašmatus. Daudzas no Lolli analīzēm nav zaudējušas savu nozīmi arī mūsdienās. Piemēram, viena no svarīgākajām pozīcijām galotnē tornis ar laidni pret torni, uz kuru ir jātiecas stiprākajai pusei, ir nosaukta Lolli vārdā. Lolli, Giambattista (1698—1769)[novecojusi saite] Džambatista Lolli šahista kompozīcijas vietnē "Chess Problem Database Server"