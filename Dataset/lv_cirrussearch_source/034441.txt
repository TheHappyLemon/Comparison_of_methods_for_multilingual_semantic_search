Hiromantija (grieķu: cheir — 'roka', manteia — 'zīlēšana', 'pareģošana') ir zīlēšanas sistēma, kura izmanto cilvēka rokas (delnas) līnijas. Šajā sistēmā tiek iekļauta nākotnes pareģošana, pētot līnijas un zīmes, kuras atrodas cilvēka plaukstās. Tā bija pazīstama jau senos laikos hindu tautām, ebrejiem, grieķiem, romiešiem un ķīniešiem. Hiromantijas ziedu laiki bija XVI—XVII gs., kad to mācīja pat Eiropas universitātēs. Hiromantiju dažreiz jauc ar zinātnes nozari — dermatoglifiku, kas pēta cilvēka papilārās līnijas. Hiromantija pārsvarā izmanto nevis papilārās līnijas, bet gan delnas fleksorās līnijas, kas veidojas ādā, plaukstai tiekot locītai. Cilvēkus viņu plaukstas ir interesējušas jau kopš seniem laikiem, kad Āfrikā akmens laikmetā cilvēki atstāja savus plaukstu nospiedumus uz alu sienām. Pirmie rakstiskie vēstures avoti par hiromantiju ir atrasti Indijā. Šajos darbos bija rakstīts par mistiskām zīmēm cilvēka plaukstās un par to rašanos. Tajos laikos hiromanti, astrologi un citi pareģi bija uzskaitīti pie konkrētās zemes vadoņiem. Tika radītas slēgta tipa skolas, kurās tika mācīta hiromantija. Maķedonijas Aleksandra skolotājs, filozofs Aristotelis, ceļojot pa Ēģipti atradis senus rakstus par plaukstas pauguru nozīmi. Šie raksti viņu ļoti ieinteresējuši, un viņš pavēlējis nosūtīt šo pergamenta rulli Maķedonijas Aleksandram. Pēc Aleksandra pavēles, šis teksts ticis pārtulkots grieķu valodā un par godu savam skolotājam, nosaucis darbu par „Chiromancia Aristoteles”. Mūsdienās šī grāmata glabājas Londonas Nacionālajā bibliotēkā. Lai paredzētu cilvēka nākotni, ir nepieciešams izprast zīmju un līniju kopumu. Cilvēka plaukstās ir 3 galvenās līnijas — dzīves, sirds un prāta. Šīs līnijas ir atrodamas pilnīgi visu cilvēku plaukstās. Papildus pamatlīnijām, cilvēka plaukstās atrodas dažādas palīglīnijas, kuras cilvēka dzīves laikā spēj mainīt savu formu, garumu un pat atrašanās vietu. Dažas no svarīgākajām palīglīnijām: veselības, likteņa, laulību, bērnu u.c. «Arhivēta kopija». Arhivēts no oriģināla, laiks: 2017. gada 15. jūnijā. Skatīts: 2016. gada 5. jūlijā. «Arhivēta kopija». Arhivēts no oriģināla, laiks: 2016. gada 1. jūnijā. Skatīts: 2016. gada 19. oktobrī. «Arhivēta kopija». Arhivēts no oriģināla, laiks: 2017. gada 13. jūlijā. Skatīts: 2016. gada 5. jūlijā.