Kūdras purvu zivtiņas, kūdras purvu zivtiņu ģints (Paedocypris) ir vienīgā kūdras purvu zivtiņu dzimtas (Paedocyprididae) ģints, kas apvieno 3 saldūdens zivju sugas. Tās sastopamas Dienvidaustrumāzijā (Malaizijā un Indonēzijā). Viena suga tika atklāta 1994. gadā, divas 1996. gadā, bet pirmie pētījumu apraksti tika publicēti 2006. gadā. Visas ģints sugas dzīvo izteikti skābos kūdras purvos un lēni plūstošās purvūdeņu tērcītēs. Balstoties uz ģenētiskajiem atklājumiem, 2016. gadā tika izdalīta kūdras purvu zivtiņu dzimta. Pirms tam šī zivju grupa tika sistematizēta kā karpu dzimtas ģints. Visas kūdras purvu zivtiņu sugas ir ļoti maziņas zivis, no kurām Sumatras kūdras purvu zivtiņa (Paedocypris progenetica) ir mazākā zivs pasaulē, kā arī tā ir viens no mazākajiem mugurkaulniekiem pasaulē. Par to mazāka ir tikai Papua-Jaungvinejā dzīvojošā Amau vardīte (Paedophryne amauensis). Sumatras kūdras purvu zivtiņa ir 7,9—10,3 mm gara, bet mazā vardīte 7—8 mm. Arī pārējās ģints sugas nav daudz lielākas par Sumatras kūdras purvu zivtiņu. Lielākie īpatņi sasniedz 11,6 mm garumu. Mazo zivtiņu pieaugušie īpatņi atgādina citu zivju kāpurus, tās ir caurspīdīgas un tām nav attīstīti vairāki orgāni, piemēram, smadzenes neaizsargā no kaulaudiem veidots galvaskauss, mātīte iznēsā tikai dažus ikrus. Neskatoties uz zivtiņu nelielo augumu, tās lieliski izdzīvo, uzturoties tuvu gruntij un barojoties ar planktonu. Tā kā zivtiņas ir tik ļoti mazas, tās spēj pārdzīvot garus sausuma periodus, patveroties pavisam seklās peļķēs. Tomēr mūsdienās tās apdraud cilvēks, nosusinot purvus un ierīkojot palmu audzes palmu eļļas iegūšanai. Kūdras purvu zivtiņu ģints (Paedocypris) Borneo kūdras purvu zivtiņa (Paedocypris carbunculus) Malaizijas kūdras purvu zivtiņa (Paedocypris micromegethes) Sumatras kūdras purvu zivtiņa (Paedocypris progenetica) «Phylogenetic classification of bony fishes, 2016». Arhivēts no oriģināla, laiks: 2019. gada 22. martā. Skatīts: 2019. gada 19. februārī. FishBase: Genus: Paedocypris Kottelat, Maurice; Britz, Ralf; Heok Hui, Tan; Witte, Kai-Erik (2005). "Paedocypris, a new genus of Southeast Asian cyprinid fish with a remarkable sexual dimorphism, comprises the world's smallest vertebrate". Proceedings of the Royal Society B. The Royal Society. 273: 895–899. doi:10.1098/rspb.2005.3419. PMC 1560243Freely accessible. PMID 16627273 Paedocypris Ecological Guild Evolution and the Discovery of the World's Smallest Vertebrate Paedocypris carbunculus, a new species of miniature fish from Borneo (Teleostei: Cypriniformes: Cyprinidae) BBC: Scientists find 'smallest fish'