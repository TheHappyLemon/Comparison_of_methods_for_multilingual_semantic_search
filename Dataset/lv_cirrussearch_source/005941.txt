Bioplastmasa jeb biopolimērs ir plastmasas paveids, kas iegūta no atjaunojamiem biomasas avotiem, piemēram, augu taukiem un eļļas, kukurūzas cietes, zirņu cietes un citiem. Par bioplastmasu sauc trīs veida materiālus: materiāli, kas iegūti no atjaunojamajiem vides resursiem, bet nav kompostējami, materiāli, kas nav iegūti no atjaunojamajiem vides resursiem, taču ir kompostējami un sadalās vidē bez atlikuma, materiāli, kas iegūti no atjaunojamajiem vides resursiem (piemēram, no augos esošās cietes, celulozes vai cukura) un ir kompostējami. Katram no šiem materiāliem ir savs pielietošanas mērķis. Biopolimēri tiek izmantoti gan medicīnā, gan ražošanā, gan sadzīvē. No biopolimēriem tiek izgatavoti audumi, trauki, iepakojums, mobilo telefonu korpusi, rotaļlietas, pildspalvas, izlietnes, autiņbiksītes, mākslīgie grīdas segumi un citi priekšmeti. No tehniskā viedokļa pastāv vairākas metodes ar kuru palīdzību bioplastmasas starpproduktus var pārvērst dažādos izstrādājumos. No tiem, tāpat kā no tradicionālajiem plastmasas materiāliem, var izgatavot plēvi un vairākslāņu plēvi, tos var presēt, tie ir termiski veidojami un apstrādājami ar dziļās izvilkšanas metodi, un tos var apdrukāt, savstarpēji sakausēt, termiski izsmidzināt vai salīmēt. Bioplastmasa, kas ir kompostējama, visbiežāk tiek izmantota iepakojumu izgatavošanā, sabiedriskajā ēdināšanā, dārzkopībā, medicīnā un higiēnā. No bioplastmasas izgatavo iepakojumu un paliktņus, kas paredzēti augļu, dārzeņu, olu un gaļas iesaiņošanai. No bioplastmasas izgatavo arī iepirkumu maisiņus. Pēc sākotnējās izlietošanas tos var izmantot atkārtoti kā maisiņus organiskajiem atkritumiem, un tos var kompostēt vai nu mājas, vai rūpnieciskajā kompostā. Kosmētikas nozarē bioplastmasu izmanto ne tikai kā ārējo iepakojumu, bet arī tūbiņām un bundžiņām, kurās iepilda kosmētiskos līdzekļus. Atkritumu apsaimniekošanas jomā kompostējamie maisiņi un tvertnes organisko atkritumu savākšanai šobrīd veido ievērojamu tirgus daļu, kamēr attiecībā uz cita veida iepakojumu, piemēram, pārtikas un parfimērijas rūpniecībā, bioplastmasas izmantojums joprojām ir sekundārs. Bioplastmasas izmantošana šajā jomā nozīmē būtiskas priekšrocības ne vien no ekoloģiskā, bet arī no ekonomiskā aspekta - tiek samazinātas atkritumu savākšanas, otrreizējās pārstrādes un apglabāšanas izmaksas, jo šos izstrādājumus var kompostēt kopā ar ēdiena paliekām. No bioplastmasas iespējams izgatavot visus sabiedriskajai ēdināšanai paredzētos piederumus. Tā kā no bioloģiski noārdāmiem materiāliem izgatavotas mulčēšanas plēves un no kompostējamas bioplastmasas izgatavoti puķu podi pēc noteikta termiņa sadalās, neatstājot pēdas augsnē, tos plaši izmanto dārzkopībā un lauksaimniecībā. Puķu podus, ko izmanto ziedošajiem augiem un dārzeņiem, var kompostēt kopā ar dārzkopības un virtuves atkritumiem. No bioloģiski sašķeļamiem materiāliem izgatavo saites, lentes un skavas, ko izmanto garu stādu un citrusaugļu stādu nostiprināšanai. Pēc ražas novākšanas šos palīglīdzekļus var kompostēt kopā ar augiem. Bioloģiski noārdāmās plēves un tīklus izmanto lauksaimniecībā un sēņu audzēšanā, un arī kā koku un krūmu sakņu pārklājus. No bioplastmasas izgatavotas plēves, saites un tīkli palīdz nostiprināt jaunizveidotas nogāzes un uzbērumus un aizsargāt tos pret eroziju, līdz pietiekami attīstās augu saknes. Bioloģiski noārdāmas vai absorbējamas bioplastmasas iespējamā izmantošana medicīnā ir daudzveidīga. Termoplastmasas ciete kapsulu materiāla veidā var aizstāt tradicionālās želatīna kapsulas. Ķirurģiskos šuvju materiālus un absorbējamos implantus - skrūves, naglas un plāksnītes, kas izgatavotas no polilaktīdiem un to kopolimēriem, var papildus izmantot kā aktīvo vielu depo. Dažāds polimēru sastāvs ļauj ķirurgiem izmantot specifiskus implantus ar dažādu kalpošanas laiku, kuri pēc tam uzsūcas organismā. Līdz ar to pacientiem nav vajadzības veikt operācijas, kurās izņem tradicionālos implantus. No mīkstas bioplastmasas izgatavotu plēvi izmanto, lai izgatavotu autiņbiksītes, apakšpalagus, urīna nesaturēšanai domātus izstrādājumus, sieviešu higiēnas preces un vienreizlietojamos cimdus. www.homoecos.lv Arhivēts 2010. gada 19. augustā, Wayback Machine vietnē.