"Jaunākās Ziņas" bija politisks, sabiedrisks un literārs Baltijas provinču, vēlāk Latvijas, dienas laikraksts latviešu valodā. Iznāca no 1911. gada 8. decembra (Nr.1) līdz 1940. gada 9. augustam (Nr.180). "Jaunāko Ziņu" pirmais numurs tika iespiests 1911. gada 8. decembrī un maksāja tikai vienu kapeiku. To izdeva Antons Benjāmiņš, bijušais avīzes "Rīta Vēstnesis" redaktors kopā ar savu dzīvesbiedri Emīliju Elku (vēlāk Benjamiņu). Pirmais metiens bija 7000 eksemplāros. Savas darbības pirmajos gados tas orientējas uz strādniecību un mazturīgajām aprindām, atbalstot cīņu par lielākām darba algām un īsāku darba dienu. Pēc 1905. gada revolūcijas apspiešanas un jaunas ekonomiskās izaugsmes sākšanās 1911. gadā pieauga laikraksta tirāža, kas piesaistīja reklāmdevējus. Šajā laikā avīze bija 4—6 lappuses bieza. Ziņu informācija bija vienkārši sakārtota slejās ar vāji izteiktiem virsrakstiem, kas parasti bija "atslēgvārdi", piesaistot lasītāju uzmanību (zādzība, nodedzis, mironis, ielaušanās, kautiņš, nekārtības utml.). Centrālajā atvērumā (2.—3. lpp.) apakšdaļā bija kāds no bulvārromāniem turpinājumos. Laikraksts turpināja iznākt arī Pirmā pasaules kara laikā, izņemot pārtraukumu no 1917. gada 21. augusta līdz 1918. gada 15. novembrim, kad laikraksta izdošanu atjaunoja. Pēc kara un Brīvības cīņu beigām Benjamiņu laikraksts "Jaunākās Ziņas" kļuva par ietekmīgāko dienas laikrakstu, kas aptvēra plašu lasītāju auditoriju. 1930. gados tā tirāža pieauga līdz 200 tūkstošiem eksemplāru, numuram maksājot no 6 līdz 10 santīmiem. Kad 1922. gada 24. maijā valdība pieņēma likumu par jauno ortogrāfiju, kas noteica arī atteikšanos no gotiskās jeb "vecās" drukas, laikraksts pārejai pretojās līdz 1935. gadam. Pēc Latvijas okupācijas laikraksta izdošanu pārtrauca 1940. gada 9. augustā, pāris dienu pēc inkorporācijas PSRS. Laikraksta īpašnieci Emīliju Benjamiņu deportēja uz Usoļlagu. Laikraksta redakcija no 1911. līdz 1912. gadam izdeva arī žurnālu "Atpūta". «Laikraksts "Jaunākās Ziņas", 1911. - 1935. gads». LNB Digitālā bibliotēka. Arhivēts no oriģināla, laiks: 2016-09-22. Skatīts: 2016-10-15. «Preses raksturojums — teorija. Latvijas vēsture, 9. klase.». www.uzdevumi.lv (latviešu). Skatīts: 2019-04-03. «kulturmarka - Emīlija Benjamiņa». www.kulturmarka.lv. Skatīts: 2019-04-03. «Franks Gordons: Rakstība un identitāte». LA.lv (latviešu). 2018-09-02. Skatīts: 2019-04-03. Latvijas Nacionālās enciklopēdijas šķirklis Laikraksta arhīvs LNB Digitālajā bibliotēkā