Niklass Hagmans (somu: Niklas Hagman; dzimis 1979. gada 5. decembrī) ir bijušais somu hokejists, kreisās malas uzbrucējs, Somijas hokeja izlases dalībnieks. Karjeras laikā 10 sezonas aizvadījis Nacionālajā hokeja līgā. 1998. gadā kļuvis par Somijas čempionu, bet 2005. gadā izcīnījis Šveices čempiona titulu. Izlases rindās izcīnījis divas olimpisko spēļu medaļas. Profesionāļa karjeru Hagmans uzsāka 1997.—98. gada sezonā, kad debitēja SM līgas kluba Helsinku HIFK sastāvā. Nākamo sezonu hokejists jau uzsāka HIFK rindās, taču sezonas vidū pārcēlās uz Espo "Blues". 1999.—2000. gada sezonā Hagmans kopā ar Oulu "Kärpät" izcīnīja Somijas Mestis līgas čempiona titulu, 2000.—01. gada sezonu jau atkal aizvadot SM līgā. 2001. gada vasarā Hagmans pārcēlās uz Ziemeļameriku, pievienojoties NHL kluba Floridas "Panthers" rindām. 2004.—05. gada NHL sezonas lokauta laikā Hagmans spēlēja Šveices hokeja līgas kluba HC Davos sastāvā, taču tad atgriezās Floridā. 2005.—06. gada sezonā uzbrucējs tika aizmainīts uz Dalasas "Stars" vienību, 2007.—08. gada sezonai izvēršoties kā hokejista rezultatīvākajai viņa NHL karjerā — tajā Hagmans atzīmējās ar 41 rezultativitātes punktu. 2008. gada vasarā hokejists noslēdza līgumu ar Toronto "Maple Leafs", taču 2009.—10. gada sezona vidū tika aizmainīts uz Kalgari "Flames". 2011.—12. gada sezonu Hagmans uzsāka "Flames" rindās, taču, nespējot iekļūt komandas pamatsastāvā, drīz vien tika iekļauts neaizsargāts spēlētāju sarakstā, Anahaimas "Ducks" vienībai pārņemot hokejista līgumu. 2012. gada vasarā Hagmans pievienojās KHL klubam Jaroslavļas "Lokomotiv", tās sastāvā aizvadot vienu sezonu. 2013.—14. gada sezonā uzbrucējs pievienojās SM līgas klubam Pori "Ässät", sezonu gan noslēdzot Šveices hokeja līgas vienībā HC Fribourg-Gottéron. 2014. gada aprīlī noslēdza divu gadu līgumu ar KHL klubu Helsinku "Jokerit". 2016.—17. gada sezonu aizvadīja SM līgā, taču tad noslēdza karjeru. Somijas hokeja izlases rindās Hagmans spēlējis 2002., 2006. un 2010. gada olimpiskajās spēlēs, 2006. gadā izcīnot sudraba, bet 2010. gadā — bronzas medaļas. Hokejists piedalījies arī piecos Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)