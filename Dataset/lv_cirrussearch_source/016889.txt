Šis raksts ir par komiksiem. Par mūzikas grupu skatīt rakstu maNga. Manga (japāņu: 漫画, izrunā: [mã̠ŋɡa̠]) ir japāņu apzīmējums komiksiem un grafiskajiem romāniem, ārpus Japānas tas attiecas tieši uz šajā valstī veidotajiem komiksiem, kā arī uz komiskiem, kas vizuāli un sižeta līnijai ir līdzīgi japāņu modelim. Mangas tirgus veido ļoti lielu daļu no pasaules komiksu tirgus. Komiksu mākslinieku, kas nodarbojas ar mangas radīšanu, sauc par mangaku. Daudzi mangas elementi ir atrodami anime, japāņu animācijas filmās. Mangas veidošanās saknes ir meklējamas viduslaikos. Pašreizējo mangas formātu 19. un 20. gadsimtā stipri ietekmēja Rietumu pasaules kultūra. Pēc Otrā pasaules kara japāņi pārņēma amerikāņu komiksa ideju un izveidoja to par sava veida literāri grafisku žanru. Salīdzinot ar Rietumu komiksiem, mangas tiek zīmētas daudz plašākai mērķauditorijai un nereti skar jautājumus, kas Rietumos mēdz būt rezervēti "nopietnākiem" mākslas veidiem. Manga, kas savas popularitātes virsotnes sasniegusi Japānā, pēdējo gadu laikā iekaro arī daudzu citu valstu auditoriju. Mangas piekritēji ir gan bērni, gan pieaugušie, gan sievietes, gan vīrieši, jo manga ir ļoti daudzveidīga. Tomēr mangai piemīt vairākas iezīmes, kas to padara atšķirīgu no citiem komiksu žanriem. Piemēram, sieviešu dzimtes tēls sastopams biežāk un ieņem daudz svarīgāku lomu, nekā Rietumu komiksos. Mangas visbiežāk iedala pēc to mērķauditorijas. Šodžo mangas domātas sievietēm, bet šonen mangas — vīriešiem. Mangās var būt attēloti fantastiski, pārdabiski notikumi (fantāzijas, pārdabiskā žanri), vai arī notikumi, kas iespējami reālā dzīvē (dzīves īstenības žanrs). Pārsvarā mangu darbība risinās mūsdienu pilsētās. Izplatītākās tēmas mangās ir cīņa un mīlestība. Šonen mangās cīņa ir priekšplānā, bet mīlestība otrajā plānā, bet šodžo mangās parasti ir otrādi. Šodžo un šonen mangās galvenokārt uzmanība tiek pievērsta vienam centrālajam tēlam, ar kuru lasītājs var kaut kādā mērā identificēties un just līdzi viņa pārdzīvojumiem. Parasti ir arī daudz blakus tēlu, kā varoņa (varones) labākais draugs (draudzene), mīļotā persona un tamlīdzīgi. Dzīves īstenības mangās tēli ir parasti cilvēki, kas iet skolā vai strādā darbā un notikumi risinās ap viņu ikdienas dzīvi. Pārdabiskā žanra mangās bieži vien arī stāsta varoņi ir cilvēki, kas dzīvo parastu dzīvi, līdz tiek iesaistīti fantastiskos notikumos, bet šā žanra ietvaros var parādīties arī visdažādākās fantastiskas būtnes, gan sastopamas mitoloģijā (elfi, rūķi, vampīri, pūķi), gan autora izdomātas. Bieži tiek attēloti dažādi briesmoņi (šausmu vai piedzīvojumu mangās). Daudz kas tiek aizgūts no pašas japāņu mitoloģijas, kas ir bagāta ar nostāstiem par spokiem un gariem, lai gan netrūkst arī stāstu, balstītu uz citu tautu mitoloģijām. «Surprising New Data Shows Comic Readers Are Leaving Superheroes Behind» (angļu). Forbes. 2019. gada 8. oktobris. Skatīts: 2020. gada 22. augustā. Vikikrātuvē par šo tēmu ir pieejami multivides faili. Skatīt: Manga.