Klijāni, klijānu ģints (Buteo) ir vanagu dzimtas (Accipitridae) ģints, kas apvieno 29 mūsdienās dzīvojošas sugas. Klijānu sugas sastopamas gandrīz visos kontinentos, izņemot Austrāliju un Antarktīdu. Daudzas šīs ģints sugas ir vieni no labāk zināmajiem plēsīgajiem putniem, piemēram, peļu klijāns (Buteo buteo), kas mājo plašā teritorijā Eirāzijā, vai Ziemeļamerikā dzīvojošais rudastes klijāns (Buteo jamaicensis). Latvijā sastopamas divas klijānu ģints sugas: peļu klijāns un bikšainais klijāns (Buteo lagopus). Morfoloģiski klijānus var iedalīt 3 grupās: mazākā auguma klijānos ar platiem spārniem un garām astēm, vidēji lielos klijānos un lielajos klijānos ar gariem spārniem un salīdzinoši īsākām astēm. Šīs atšķirības izveidojušās atkarībā no dzīves veida, medību ieradumiem un lidošanas specifikas. Tomēr kopumā klijāni ir spēcīgi būvēti putni. Tie ir ļoti veikli lidotāji, ar izcilām manevrēšanas spējām, medījot mežā starp kokiem. Klijāniem atšķirībā no citiem lielajiem plēsīgajiem putniem, lai medītu, nav nepieciešama atklāta vieta. Mazākais ģintī ir Haiti klijāns (Buteo ridgwayi), kura ķermeņa garums mazākajiem īpatņiem ir 35 cm, svars 286 g. Lielākie ir karaliskais klijāns (Buteo regalis) un kalnu klijāns (Buteo hemilasius). Abi var sasniegt 66 cm garumu, un to vidējais svars ir 1350 g. Visi klijāni medī jebkuru mazu dzīvnieku, kas pagadās to ceļā. Protams, klijānu vieni no iecienītākajiem upuriem ir grauzēji. Pasaulē nav nevienas grauzēju sugas, kuru nemedītu kāds klijāns. Retu reizi tiek medīti putni, turklāt mazie putniņi pamatā māk izvairīties no klijānu uzbrukumiem. Visbiežāk tiek nomedīti vidēja auguma putni, piemēram, ūdensvistiņas, baloži un pīles. Klijāni medī arī čūskas, ķirzakas, vardes, zivis un dažādus bezmugurkaulniekus, piemēram, vaboles. Retu reizi klijāni barojas ar maitu, tomēr priekšroka ir dzīvam medījumam. Klijāns upuri bieži noskata no liela attāluma, riņķojot augstu debesīs. Dažas klijānu sugas medī, vērojot apkārtni, no kāda paaugstinājuma. Klijānu ģints (Buteo) Arčera klijāns (Buteo archeri) Auguru klijāns (Buteo augur) Āfrikas kalnu klijāns (Buteo oreophilus) Āfrikas sarkanastes klijāns (Buteo auguralis) Baltrīkles klijāns (Buteo albigula) Bikšainais klijāns (Buteo lagopus) Galapagu klijāns (Buteo galapagoensis) Garkāju klijāns (Buteo rufinus) Haiti klijāns (Buteo ridgwayi) Havaju klijāns (Buteo solitarius) Himalaju klijāns (Buteo burmanicus) Īsastes klijāns (Buteo brachyurus) Japānas klijāns (Buteo japonicus) Kaboverdes klijāns (Buteo bannermani) Kalnu klijāns (Buteo hemilasius) Karaliskais klijāns (Buteo regalis) Madagaskaras klijāns (Buteo brachypterus) Meksikas klijāns (Buteo plagiatus) Meža klijāns (Buteo trizonatus) Patagonijas klijāns (Buteo ventralis) Pelēkais klijāns (Buteo nitidus) Peļu klijāns (Buteo buteo) Platspārnu klijāns (Buteo platypterus) Prēriju klijāns (Buteo swainsoni) Rudais klijāns (Buteo lineatus) Rudastes klijāns (Buteo jamaicensis) Sokotras klijāns (Buteo socotraensis) Šakāļklijāns (Buteo rufofuscus) Tumšais klijāns (Buteo albonotatus) «World Bird List: Hoatzin, New World vultures, Secretarybird, raptors, 2020». Arhivēts no oriģināla, laiks: 2020. gada 24. aprīlī. Skatīts: 2020. gada 23. martā. «Hawks of Genus Buteo». Arhivēts no oriģināla, laiks: 2012. gada 28. decembrī. Skatīts: 2012. gada 27. decembrī. «Vanagu dzimta». Arhivēts no oriģināla, laiks: 2011. gada 1. septembrī. Skatīts: 2012. gada 27. decembrī. Ridgway's Hawk Buteo regalis Buteo hemilasius[novecojusi saite] Avian Web: Buteo