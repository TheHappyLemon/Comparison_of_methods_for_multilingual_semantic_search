Detroita (angļu: Detroit) ir pilsēta ASV, Mičiganas štata dienvidaustrumos pie Detroitas upes, kas Lielo ezeru sistēmā savieno Senklēras ezeru ar Ēri ezeru. Detroitas upe ir ASV un Kanādas robežupe; Detroitas upes pretējā krastā atrodas Kanādas pilsēta Vindzora. 2000. gadā 81,55% no pilsētas iedzīvotājiem bija afroamerikāņi. Pilsēta ir Mičiganas štata lielākā pilsēta. 20. gadsimta vidū Detroita bijusi ASV ceturtā lielākā pilsēta, tomēr mūsdienās ir tikai 18. pēc iedzīvotāju skaita, jo 20 gadsimta otrajā pusē un 21. gadsimta sākumā piedzīvoja ievērojamu iedzīvotāju skaita samazināšanos. Pilsēta pazīstama kā ASV autorūpniecības centrs, kā arī ar būtisku ieguldījumu mūsdienu populārās mūzikas attīstībā. Pilsētas ekonomika tradicionāli balstās autorūpniecībā. Detroitā atrodas autokompānijas General Motors, IT kompānijas Compuware un sabiedriskās ēdināšanas kompānijas Little Caesars galvenās mītnes. Tuvējā Dīrbornā atrodas Ford Motor Company galvenā mītne, bet Obernhilsā — DaimlerChrysler galvenā mītne ASV. Tā ir populārajā mūzikā pazīstama vieta, kur atrodas pazīstamā ierakstu kompānija Motown Records. Detroita atzīta par tehnomūzikas dzimteni.[nepieciešama atsauce] Pilsētu 1701. gadā dibinājuši franču virsnieks sirs de Kadiljaks (Antoine Laumet de La Mothe, sieur de Cadillac). 1760. gadā pilsēta kļuva par britu īpašumu. No 1805. līdz 1847. gadam tā bija Mičiganas štata galvaspilsēta. 19. gadsimtā pilsēta attīstījās kā rosīgs tirdzniecības centrs. 1904. gadā Henrijs Fords šeit nodibināja Ford Motor Company, kam sekoja vairāku citu pazīstamu autobūves kompāniju dibināšana. Pilsēta strauji attīstījās un, lai strādātu autorūpnīcās, tajā ieplūda daudz afroamerikāņu no ASV dienvidu štatiem. Sausā likuma laikā Detroita, pateicoties Kanādas tuvumam, bija nelegālā alkohola tirdzniecības centrs. 1970. gados, līdz ar ar naftas krīzi, popularitāti ieguva auto ar nelielu benzīna patēriņu, un ASV ieplūda automašīnas no Eiropas un Japānas. Tas krasi pasliktināja pilsētas ekonomisko stāvokli. Iedzīvotāji to pameta, daudzi pilsētas rajoni kļuva mazapdzīvoti un pilsētā krasi palielinājās noziedzības līmenis. No 2000. līdz 2010. gadam iedzīvotāju skaits samazinājās par 25 %. 2013. gada 18. jūlijā Detroita pasludināja bankrotu, kas bija lielākais pašvaldības bankrots ASV vēsturē. Pilsēta no bankrota izgaja 2014. gada 10. decembrī, kad stājies spēkā plāns par Detroitas 18 miljardu dolāru lielo parādu restrukturizāciju. Sportā Detroita pazīstama kā NHL līgas hokeja komandas Detroitas "Red Wings", NFL līgas amerikāņu futbola komandas Detroitas "Lions" un MLB līgas beisbola komandas Detroitas "Tigers" mājvieta. NBA basketbola komandas Detroitas "Pistons" bāzējas tuvējā Obernhilsā. Pamatraksts: Detroitā dzimušo uzskaitījums Detroitā dzimuši: Elena Bērstina (Ellen Burstyn, 1932) — aktrise; Stīvs Bolmers (Steve Ballmer, 1956) — uzņēmējs; Viljams Boings (William Boeing, 1881—1956) — uzņēmējs; Henrijs Fords (Henry Ford, 1863—1947) — uzņēmējs; Kima Hantere (Kim Hunter, 1922—2002) — aktrise; Frānsiss Fords Kopola (Francis Ford Coppola, 1939) — kinorežisors; Eliss Kūpers (Alice Cooper, 1948) — mūziķis; Sūzija Kvatro (Suzi Quatro, 1950) — mūziķe; Čārlzs Lindbergs (Charles Lindbergh, 1902—1974) — aviators; Teds Nadžents (Ted Nugent, 1948) — mūziķis; Daiana Rosa (Diana Ross, 1944) — dziedātāja; Džefrijs Sakss (Jeffrey Sachs, 1954) — ekonomists; Roberts Vāgners (Robert Wagner, 1930) — aktieris. «USGS detail on Detroit». Skatīts: 2007-02-18. https://data.census.gov/cedsci/table?t=Populations%20and%20People&g=0100000US,%241600000&y=2020; ASV Tautas skaitīšana 2020. gadā; redaktors: ASV Tautas skaitīšanas birojs; pārbaudes datums: 1 janvāris 2022. «2010 Census Interactive Population Search». U.S. Census Bureau. Arhivēts no oriģināla, laiks: 2012. gada 25. maijā. Skatīts: 2012. gada 3. marts. «Table 2. Annual Estimates of the Population of Combined Statistical Areas: April 1, 2010 to July 1, 2012». U.S. Census Bureau. Arhivēts no oriģināla, laiks: 2013. gada 17. maijā. Skatīts: 2013. gada 11. jūnijs. Detroita izgājusi no bankrota LETA/AFP, 2014. gada 11. decembrī Vikikrātuvē par šo tēmu ir pieejami multivides faili. Skatīt: Detroita. Encyclopædia Britannica raksts (angliski) Brockhaus Enzyklopädie raksts (vāciski) Mūsdienu Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski) Encyclopædia Universalis raksts (franciski)