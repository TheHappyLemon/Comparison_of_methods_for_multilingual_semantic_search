Dzīvnieku saudzētava ir vieta, kur izglābti dzīvnieki var mierīgi pavadīt savu atlikušo mūžu. Atšķirībā no dzīvnieku patversmēm saudzētavu dzīvniekiem netiek meklēti saimnieki – tā vietā dzīvnieki saudzētavās tiek turēti līdz to dabīgajai nāvei. Izņēmuma kārtā saudzētavas var nodrošināt jaunas mājvietas atrašanu. Noteiktos gadījumos kādai organizācijai var būt gan saudzētavas, gan patversmes iezīmes, piemēram, daži dzīvnieki šajā pagaidu mājvietā var dzīvot, līdz tiek atrasta jauna, laba mājvieta, savukārt citi tajā var būt pastāvīgi iemītnieki. Saudzētavu misija pamatā ir būt par drošu patvērumu, kuros dzīvnieki saņem vislabāko aprūpi, kādu saudzētavas var piedāvāt. Dzīvnieki šeit netiek pirkti, pārdoti, tirgoti un izmantoti izmēģinājumos. Saudzētavu iemītniekiem ir iespēja paust dabisko uzvedību aizsargātā vidē. Saudzētavas atšķiras no citām organizācijām ar savu filozofiju – dzīvnieki ir būtiskākais. Saudzētavās tiek rūpīgi pārraudzīts, vai uz dzīvnieku rēķina netiek gūts kāds labums cilvēkiem, tās darbojas dzīvnieku labā, un to aprūpētāji strādā, ievērojot principu, ka visi dzīvnieki saudzētavā ir vienlīdz svarīgi. Saudzētavas nav publiski pieejamas kā zooloģiskie dārzi – sabiedrībai nav atļauts bez uzraudzības atrasties nevienā to teritorijas daļā, un tajās cenšas nepieļaut jebkādas darbības, kas pakļautu dzīvniekus nevajadzīgam stresam. Viens no būtiskākajiem saudzētavu uzdevumiem blakus rūpēm par dzīvniekiem ir sabiedrības izglītošana. Daudzām saudzētavām galvenais mērķis ir mainīt cilvēku domāšanas un izturēšanās veidu pret dzīvniekiem. Dzīvnieku patversme Dzīvnieku tiesības Tom Regan. Jaulas Vacías. El Desafío de los Derechos de los Animales (Spanish). Barcelona : Fundación Altarriba, 2006. 111. lpp. ISBN 978-84-611-0672-1. Vikikrātuvē par šo tēmu ir pieejami multivides faili. Skatīt: Dzīvnieku saudzētava. Intervija ar Lietuvas dzīvnieku saudzētavas "Trys Paršeliai" vadītāju.