Marks Džeimss Viljamss (angļu: Mark James Williams; dzimis 1975. gada 21. martā) ir profesionāls Velsas snūkerists, trīskārtējs pasaules čempions. Kopumā līdz šim uzvarējis 22 reitinga turnīros. Profesionāļa karjeru sāka 1992. gadā. Pirmo reizi reitinga turnīrā uzvarēja 1996. gada janvārī, izcīnot Welsh Open titulu. 1997. gadā pirmoreiz kvalificējās Pasaules čempionātam, kur pirmajā kārtā uzvarēja savu toreizējo treneri Teriju Grifitsu, bet izstājās otrajā kārtā pēc zaudējuma Stīvenam Hendrijam. Jau nākamajā čempionātā iekļuva pusfinālā, bet 1999. gadā spēlēja Pasaules čempionāta finālā, kur piekāpās Hendrijam ar 11:18. Ļoti sekmīga Viljamsam izvērtās 1999.—2000. gada sezona, kad uzvarēja gan Apvienotās Karalistes, gan Pasaules čempionātā. Pasaules čempionāta finālā viņš ar 18:16 pieveica savu tautieti Metjū Stīvensu. Arī 2002.—2003. gada sezonā Viljamsam izdevās uzvarēt abos nozīmīgākajos reitinga turnīros (Pasaules čempionātā un Apvienotās Karalistes čempionātā), kā arī Masters. 2003. gada Pasaules čempionāta finālā tikās ar Īrijas snūkeristu Kenu Dohertiju un uzvarēja ar 18:16. 2004. gadā Viljamsam tika piešķirts Britu impērijas ordenis (MBE). Karjeras posms no 2004. līdz 2009. gadam nebija īpaši sekmīgs, šajā laikā uzvarēja tikai vienā reitinga turnīrā — 2006. gada China Open. 2008.—2009. gada sezonu pabeidza tikai 22. vietā pasaules rangā. 2010. gadā vēlreiz spēlēja Apvienotās Karalistes čempionāta finālā, kurā piekāpās Džonam Higinsam. 2011. gadā uz laiku atgriezās pasaules ranga 1. vietā. Viljamss sekmīgi aizvadīja 2017.—2018. gada sezonu. Vispirms uzvarēja Northern Ireland Open un German Masters turnīros, bet sezonas noslēgumā triumfēja arī Pasaules čempionātā, finālā ar 18:16 pieveicot Džonu Higinsu un izcīnot savu trešo pasaules čempiona titulu. *Iekavās norādīti atkārtotie tituli nozīmīgākajos turnīros (Pasaules čempionāts; Apvienotās Karalistes čempionāts) «Career Total Statistics For Mark Williams - Professional Results» (angļu). cuetracker.net. Skatīts: 2019. gada 6. maijā. «MBE joy for Williams» (angļu). BBC. 2004. gada 11. jūnijā. Skatīts: 2018. gada 5. augustā. «World Rankings 2008/2009». snooker.org (angļu). Skatīts: 2018. gada 5. augustā. «Marks Viljamss pēc 15 gadu pārtraukuma kļūst par pasaules čempionu snūkerā». sportacentrs.com. 2018. gada 8. maijā. Skatīts: 2018. gada 5. augustā. Vikikrātuvē par šo tēmu ir pieejami multivides faili. Skatīt: Marks Viljamss. Munzüger Sport profils (vāciski) CueTracker snūkerista(-es) profils (angliski) World Snooker profils (angliski) Snooker.org snūkerista(-es) profils (angliski) Snooker Database snūkerista(-es) profils (angliski)