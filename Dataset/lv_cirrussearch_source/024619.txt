Gerijs Čīverss (angļu: Gerry Cheevers; dzimis 1940. gada 7. decembrī) ir bijušais kanādiešu hokejists, vārtsargs, vēlāk arī treneris un skauts. Karjeras laikā aizvadījis 12 sezonas Nacionālās hokeja līgas klubā Bostonas "Bruins", 1970. un 1972. gadā tā rindās izcīnot Stenlija kausu. No 1961. līdz 1965. gadam Čīverss spēlēja Amerikas hokeja līgas kluba Ročesteras "Americans" rindās. 1961.—62. gada sezonā Čīverss aizvadīja divas spēles arī NHL kluba Toronto "Maple Leafs" sastāvā. 1965. gadā kopā ar "Americans" Čīverss izcīnīja Kaldera kausu, taču tad pievienojās Bostonas "Bruins" sastāvam. Par "Bruins" pamatvārtsargu gan Čīverss kļuva vien 1967.—68. gada sezonā. 1970. un 1972. gadā komandas rindās izcīnīja Stenlija kausu. 1972. gadā Čīverss izcīnīja uzvaras 32 spēlēs pēc kārtas, kas aizvien ir nepārspēts NHL rekords. 1972.—73. gada sezonu Čīverss uzsāka WHA vienībā Klīvlendas "Crusaders". Tās sastāvā vārtsargs aizvadīja trīsarpus sezonas, taču tad atgriezās Bostonas "Bruins" sastāvā. Pēc 1979.—80. gada sezonas beidza spēlētāja karjeru, piecus gadus vēlāk tiekot iekļauts Hokeja slavas zālē. 1980.—81. gada sezonā Čīverss kļuva par "Bruins" galveno treneri. Čīverss galvenā trenera amatā aizvadīja vairākas sezonas, līdz 1984.—85. gada sezonas vidū no amata tika atbrīvots, viņa vietu ieņemot Harijam Sindenam. Deviņdesmitajos gados Čīverss ilgāku laiku strādāja kā "Bruins" skauts, epizodiski pildot arī komandas vārtsargu trenera pienākumus. Eliteprospects profils (angliski) Internet Hockey Database profils (angliski) Hockey-Reference profils (angliski)