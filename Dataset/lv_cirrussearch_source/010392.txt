Homer's Phobia ir amerikāņu animētā seriāla "Simpsoni" astotās sezonas 15. sērija. Pirmoreiz tā tika pārraidīta Fox Network televīzijas kanālā 1997. gada 16. februārī. Šajā sērijā Homērs cenšas atsvešināties no jaunā Simpsonu ģimenes drauga Džona, kad atklāj, ka viņš ir gejs. Homērs uztraucas, ka Džons varētu nelabvēlīgi ietekmēt viņa dēlu Bārtu un izlemj viņu vest medībās. Šī ir pirmā Rona Hodža sarakstītā "Simpsonu" sērija, un to režisēja Maiks Andersons. Homer's Phobia ir pirmā seriāla sērija, kurā tiek iesaistītas ar gejiem saistītas tēmas. Tā saņēma pozitīvas kritiķu atsauksmes par humoru un antihomofobijas vēstījumu. Sērija ieguva četras balvas, tai skaitā Emmy balvu kā ievērojamākā animētā televīzijas programma, kas nav garāka par vienu stundu un GLAAD Media balvu kā ievērojamākā TV sērija. Lai iegūtu naudu par gāzes remonta rēķinu, Simpsonu ģimene dodas uz kolekcionāru veikalu Cockamamie's, kur cenšas pārdot vienu no ģimenes mantojumiem. Homērs uzaicina Džonu ciemos, lai parādītu ģimenei piederošās mantas. Nākamajā rītā Homērs stāsta Mārdžai, ka viņam Džons ir ļoti paticies un viņiem vajadzētu uzaicināt Džonu ar viņa sievu. Savukārt Mārdža cenšas ar mājieniem paskaidrot Homēram, ka Džons ir gejs. Kad Homērs beidzot saprot sievas teikto, viņš ir šokā. Viņa attieksme pret Džonu nekavējoties mainās, un Homērs cenšas no Džona izvairīties, atsakoties arī no viņa piedāvātās ekskursijas pa Springfīldu. Pārējā Simpsonu ģimene pievienojas Džonam un labi pavada laiku. Arī turpmāk pārējā ģimene izbauda pavadīto laiku ar Džonu, it īpaši Bārts, kurš sāk valkāt havajiešu kreklu un dejot sieviešu parūkā. Tas padara Homēru nervozu un viņš sāk domāt, ka Bārts ir kļuvis par geju. Homērs mēģina padarīt Bārtu vīrišķīgāku, liekot viņam ilgu laiku skatīties uz cigarešu reklāmu, kurā ir attēlotas arī divas meitenes. Viņa eksperiments neizdodas. Pēc tam viņš savu dēlu aizved uz tērauda rūpnīcu, lai ieraudzītu smagus darba apstākļus, taču tajā, viņam pār pārsteigumu, strādā vienīgi geji, kas darba pārtraukumos dejo viens ar otru. Izmisušais Homērs izlemj kopā ar Bārniju un Mo viņu vest briežu medībās. Tā kā viņi neatrod nevienu briedi, viņi izlemj doties uz Santa's Village, lai nošautu ziemeļbriedi, lai arī Bārts to atsakās darīt. Vēlāk ierodas Džons ar Mārdžu un Līzu. Ar japāņu Ziemassvētku vecīša robota palīdzību tiek izkliedēti sadusmotie ziemeļbrieži. Vēlāk Homērs pieņem Džonu un saka Bārtam, ka viņš savu dzīvi var dzīvot kā vēlas. Sērijas beigās tiek parādīti visi tēli, aizbraucam Džona mašīnā. Pašās sērijas beigās ir veltījums amerikāņu tērauda rūpnīcu strādniekiem: "Turpiniet tiekties pēc varavīksnes!" Sākotnējā sērijas koncepcija izveidojās no Džordža Meijera uzrakstītajām idejām. Scenārija rakstīšana tika uzticēta Ronam Hodžam, to balstot uz vienu no Dž. Meijera idejām Bart the homo. Ideja uzaicināt Džonu Votersu kā viesmākslinieku radās neilgi pēc tam. Vairāki personāla darbinieki bija Dž. Votersa darbu fani. Izpildproducenti Bils Ouklijs un Džošs Veinšteins plānoja viņu uzaicināt ierunāt tēlu sērijā ar nosaukumu Lisa and Camp. Sērijas režisors bija Maiks B. Andersons, The Gold Coast Bulletin viņš izteicās, ka pēc scenārija izlasīšanas viņš bijis apburts gan no iespējamajām vizuālajām iespējamībām, gan arī tāpēc, ka viņaprāt, sižets esot bijis pieklājīgs. The Simpsons profils (angliski) The Simpsons Archive profils (angliski) TV profils Arhivēts 2008. gada 23. jūnijā, Wayback Machine vietnē. (angliski) IMDb profils (angliski)