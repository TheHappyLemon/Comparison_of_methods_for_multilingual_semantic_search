Besarābijas guberņa (krievu: Бессарабская губерния, rumāņu: Gubernia Basarabia) bija Krievijas impērijas Eiropas daļas dienvidrietumu guberņa, kas aizņēma daļu vēsturiskā Besarābijas apgabala. No 1812. līdz 1873. gadam tā oficiāli bija Besarābijas apgabals (Бессарабская область), bet no 1873. līdz 1917. gadam — guberņa. Tā ietvēra Moldāvijas Kņazistes austrumu daļu kopā ar blakus esošajām Osmaņu impērijas pārvaldītajām teritorijām, ko Krievija anektēja ar Bukarestes līgumu pēc Krievu—turku kara (1806—1812). Guberņu likvidēja 1917. gadā, kad tika izveidota Valsts Nacionālā Asambleja, kas 1917. gada decembrī pasludināja Moldāvijas Demokrātisko Republiku. Tā 1918. gada aprīlī apvienojās ar Rumānijas Karalisti. Aptuveni 65 % bijušās guberņas teritorijas tagad pieder Moldovas Republikai (ieskaitot separātisko Piedņestras reģionu); aptuveni 35 % teritorijas pieder Ukrainai. Vikikrātuvē par šo tēmu ir pieejami multivides faili. Skatīt: Besarābijas guberņa. Krievijas Lielās enciklopēdijas raksts (krieviski)