Igors Bobkovs (krievu: Игорь Сергеевич Бобков; dzimis 1991. gada 2. janvārī) ir krievu hokejists, vārtsargs. Pašlaik (2019) Bobkovs spēlē Kontinentālās hokeja līgas kluba Omskas "Avangard" rindās. Karjeru Ziemeļamerikā Bobkovs uzsāka 2010.—11. gada sezonā, kad pievienojās Ontārio hokeja līgas klubam Londonas "Knights". Sezonas gaitā vārtsargs aizvadīja divas spēles arī Amerikas hokeja līgas kluba Sirakjūsas "Crunch" rindās. Nākamajā sezonā Bobkovs spēlēja OHL vienībā Kingstonas "Frontenacs", "Crunch" rindās aizvadot četras spēles. 2012.—13. un 2014.—15. gada sezonās Bobkovs tika pieteikts vairākām NHL spēlēm Anahaimas "Ducks" rindās, taču laukumā ne reizi nedevās, tā arī nepiedzīvojot savu NHL debiju. No 2012. līdz 2015. gadam spēlēja AHL vienības Norfolkas "Admirals" un ECHL kluba Jūtas "Grizzlies" rindās. 2015. gada vasarā atgriezās Krievijā, pievienojoties KHL klubam Vladivostokas "Admiral". "Admiral" sastāvā aizvadīja trīs sezonas, līdz parakstīja divu gadu līgumu ar Omskas "Avangard". Krievijas hokeja izlases rindās spēlējis 2010. un 2011. Pasaules čempionātos junioriem, 2011. gadā kopā ar izlasi izcīnot zelta medaļas. Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)