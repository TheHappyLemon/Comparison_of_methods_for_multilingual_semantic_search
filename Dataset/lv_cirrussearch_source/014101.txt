Vernadska (ukraiņu: Академік Вернадський) ir vienīgā Ukrainas polārstacija Antarktīdā. Izvietojusies nelielās Galindesa salas ziemeļrietumu galā Argentīnas salu grupā ap 8 km no Antarktīdas pussalas Greiema krasta. Stacijas nosaukums līdz 1996. gada februārim bija Faradeja un piederēja Apvienotajai Karalistei, kas to par simbolisku cenu (1 mārciņu) pārdeva Ukrainai. Pirmā britu polārstacija Argentīnas salās Ardžentainailendsa (Argentine Islands) vai Bāze F (Base F) tika izveidota 1947. gada 7. janvārī. Būvniecībai tika izvēlēta vieta Vinterailendas salā, kur 1935.—1936. gadā bija izvietota Britu Greiema Zemes ekspedīcijas pirmā ziemošanas nometne. Nometnes būda nebija saglabājusies — iznīcināta, iespējams, cunami rezultātā, 1946. gadā. Stacijas galvenā ēka tika nosaukta par “Vordija māju” (Wordie House) par godu skotu ģeologam un polārpētniekam Džeimsam Vordijam, Ernesta Šekltona Impērijas transantarktiskās ekspedīcijas dalībniekam, kurš apmeklēja staciju tās būvniecības laikā. Stacijas galvenā pētniecības joma bija meteoroloģija un personāls parasti bija 4—5 cilvēki. Stacija tika paplašināta 1951. gadā, bet 1954. gadā pārnesta 600 m uz ziemeļiem uz Galindesa salu. 1960. gadā Vinterailendas staciju pārziemošanai izmantoja Adelaidas stacijas personāls, kas ledus apstākļu dēļ nespēja sasniegt savu staciju. 1995. gadā Vordija mājai tika piešķirts speciāli aizsargāta vēstures pieminekļa statuss un to apsaimnieko Vernadskas stacijas personāls. Ēka tika rekonstruēta 1995./1996. gada vasarā un tajā iekārtots memoriālais muzejs. Populārs antarktiskā tūrisma galamērķis. 1954. gada februārī Galindesa salas Marinas ragā tika uzbūvēta jauna Ardžentainailendsas stacijas galvenā ēka, kas spēja izmitināt 10 ziemotāju komandu. Stacijas galvenā ēka tika nosaukta par Kronēšanas māju (Coronation House) par godu karalienes Elizabetes II kronēšanai. Šajā pat gadā stacijā papildus meteoroloģiskajiem novērojumiem tika uzsākta radiozondēšanas programma; vēlākos gados stacijā tika ierīkota ģeofiziskā observatorija. Stacija vairākkārt paplašināta. 1977. gada 15. augusta stacija tika pārdēvēta par Faradeju (Faraday Station) par godu britu ķīmiķim un fiziķim Maiklam Faradejam. Stacija nepārtraukti darbojās līdz 1996. gadam un joprojām ir visilgāk nepārtraukti lietota Lielbritānijas zinātniskā stacija Antarktīdā. 1993. gada novembrī Lielbritānijas valdība pa diplomātiskiem kanāliem izplatīja piedāvājumu kādai no valstīm, kam nav zinātnisko bāzu Antarktīdā, pārņemt Faradejas polārstaciju. Ukraina, kas 1992. gadā bija pievienojusies Antarktikas Līgumam, 1994. gadā atsaucās uz šo piedāvājumu. Jau 1994. gada 17. decembrī Faradejā ieradās 4 ukraiņu komanda, kas līdz 1995. gada 15. februārim iepazinās ar stacijas aprīkojumu un ekspluatāciju. 1995. gada 20. jūlijā Londonā tika parakstīts līgums, pēc kura stacija tiek nodota Ukrainai ne vēlāk par 1996. gada 31. martu. Pirmā patstāvīgā Ukrainas antarktiskā ekspedīcija ieradās stacijā 1996. gada 31. janvārī un kopš tā laika stacija funkcionē nepārtraukti. Oficiālā stacijas pārņemšana notika 1996. gada 6. februārī un tā tika pārdēvēta par Vernadsku par godu ukraiņu filosofam un dabaszinātniekam, pirmajam Ukrainas Zinātņu akadēmijas prezidentam Volodimiram Vernadskim. «Faraday Station F — History». Arhivēts no oriģināla, laiks: 2013. gada 18. maijā. Skatīts: 2012. gada 5. jūnijā. «Wordie House, Winter Island. Antartic Treaty visitors site guide». Arhivēts no oriģināla, laiks: 2016. gada 4. martā. Skatīts: 2014. gada 28. februārī. «Wordie House, Argentine Islands - Antarctic Historic Site and Monument». Arhivēts no oriģināla, laiks: 2007. gada 4. oktobrī. Skatīts: 2012. gada 5. jūnijā. Ukrainian Antarctic Station "Akademik Vernadsky". History «Станція АКАДЕМІК ВЕРНАДСЬКИЙ: хроніка подій». Arhivēts no oriģināla, laiks: 2012. gada 20. februārī. Skatīts: 2012. gada 7. jūnijā. Vikikrātuvē par šo tēmu ir pieejami multivides faili. Skatīt: Vernadska. Національний антарктичний науковий центр Державного агентства з питань науки, інновацій та інформатизації України. Станція Академік Вернадський Faraday Antarctica 65° 15'S: 64° 16'W Antarctic Philately. Vernadsky