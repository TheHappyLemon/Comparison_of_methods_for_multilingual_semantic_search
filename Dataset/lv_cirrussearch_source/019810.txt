Ortokeratoloģija ir tuvredzības korekcijas metode ar speciālām gāzu caurlaidīgām kontaktlēcām, kas tiek lietotas tikai, cilvēkam guļot. Kontaktlēcas nedaudz izmaina radzenes formu un acs optisko stiprumu. Pēc kontaktlēcu izņemšanas ir skaidra redze aptuveni 24—36 stundas. Kontaktlēcas ir jālieto regulāri katru nakti 6—8 stundas. Korekcijas metode ir atgriezeniska un, pārtraucot kontaktlēcu lietošanu, aptuveni nedēļas laikā redze atgriežas sākumstadijā. Kopš 20. gadsimta 90. gadiem pieejami kontaktlēcu materiāli ar ļoti augstu gāzu caurlaidību, kas šo metodi padara drošu un ērtu. Gaisa caurlaidība Dk var sasniegt Dk=141 (Boston XO2). Ortokeratoloģijas kontaktlēcas pieejamas ar dažādiem ražotāju un izplatītāju dotiem nosaukumiem — Vision Shaping Treatment VST (Bausch + Lomb), seefree (Hecht Contactlinsen GmbH), Nakts Lēcas (Gallus Optika), OK Lens, EyeDream, MiracLens, DreamLens, i-GO, OVC Overnight Vision Corection, GOV, Wake and See, CRT Corneal Reshaping Treatment (Paragon), u.c. Kontaktlēcu speciālais dizains, asaru pievilkšanas spēks un plakstiņa spiediens nodrošina kontrolētas radzenes formas izmaiņas. Izmaiņu apjoms radzenes centrālajā daļā ir aptuveni 7—10 μm (cilvēka mata diametrs ~70 μm). Radzenes centrālā daļa tiek padarīta nedaudz plakanāka, tuvējā perifērija — nedaudz stāvāka. Starp kontaktlēcu un radzeni vienmēr ir jābūt asaru slānim, kas mitrina un aizsargā aci. Objektīvi vislabākie rezultāti ir tuvredzības korekcijai līdz -4,50 dioptrijām, astigmatismam līdz -1,50 dioptrijām. Tālredzības korekcija un augstākas pakāpes tuvredzības korekcija arī ir iespējama, bet rezultāti ne vienmēr būs apmierinoši. Būtiski ir pacienta individuālie acs parametri — acs zīlītes diametrs, asaru pietiekamība, radzenes izmēri, stāvums un ekscentritāte.