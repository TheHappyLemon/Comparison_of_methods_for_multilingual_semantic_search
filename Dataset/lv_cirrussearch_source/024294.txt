Nikola I Mirkovs Petrovičs-Ņegošs jeb Nikola I (serbu: Никола I Мирков Петровић-Његош; dzimis 1842. gada 7. oktobrī, miris 1921. gada 1. martā) bija Melnkalnes monarhs. Valdīja kā kņazs no 1860. līdz 1910. gadam un karalis no 1910. līdz 1918. gadam. Melnkalniešu tradicionālās himnas "Onamo, namo!" (Онамо, 'намо!) vārdu autors. Dzimis 1842. gadā Ņegušu ciemā. No 1856. gada mācījās licejā Parīzē, 1860. gadā viņu pasludināja par Melnkalnes kņazu pēc tēva brāļa kņaza Danilo I nogalināšanas atentātā. Tā paša gada novembrī viņš apprecējās ar vojevodas Pētera Vukotiča meitu Milenu Vukotiču. 1878. gadā Berlīnes kongresā tika atzīta Melnkalnes kņazistes neatkarība no Osmaņu impērijas. 1905. gadā viņš modernizēja valsti, pieņēma Melnkalnes konstitūciju un krimināllikumu, atzina preses brīvību. 1906. gadā tika izlaista apgrozībā Melnkalnes nauda - perpers. 1910. gadā Nikola I pasludināja sevi par karali. Viņa vadībā Melnkalnes Karaliste 1912. gada 8. oktobrī kā pirmā no Balkānu valstīm pieteica karu Osmaņu impērijai, izraisot Pirmo Balkānu karu. Kad Pirmā pasaules kara laikā Melnkalni 1916. gadā ieņēma Austroungārijas karaspēks, karalis Nikola devās trimdā uz Itāliju, vēlāk Franciju. Pēc Pirmā pasaules kara, nodibinoties Serbu, horvātu un slovēņu karalistei, Melnkalne tika iekļauta Serbijā. 1921. gadā Nikola I mira Franču Rivjērā, 1989. gadā viņa mirstīgās atliekas pārapbedīja Cetiņē. Karaļa Nikolas portrets Melnkalnes karaliskā ģimene Pārapbedīšanas vieta Cetiņē Vikikrātuvē par šo tēmu ir pieejami multivides faili. Skatīt: Nikola I Petrovičs.