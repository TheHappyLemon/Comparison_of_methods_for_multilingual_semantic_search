Jans Foltiss (čehu: Jan Foltys; 1908. gada 13. oktobris Ostrava — 1952. gada 11. marts Ostrava) bija Čehoslovākijas starptautiskais meistars šahā (1950). No 1930. gadu vidum līdz 1950. gadu sākumam bijis viens no Čehoslovākijas vadošajiem šahistiem. Čehoslovākijas šaha čempionātos izcīnījis zelta (1940), divas sudraba (1936, 1943) un divas bronzas (1938, 1946) medaļas. Pirmo panākumu starptautiskajos turnīros guvis 1936. gadā Podebrados, kad ieņēmis 3. vietu aiz Salo Flora un Aleksandra Aļehina Čehoslovākijas atklātajā čempionātā. Gadu vēlāk bijis 4. vietā Margeitā (Anglija) aiz Rubena Faina, Paula Keresa un Aleksandra Aļehina, kā arī Prāgā dalījis 3. vietu ar Erihu Eliskazesu aiz uzvarētājiem Paula Keresa un Emila Cinnera. Pārstāvējis Čehoslovākijas komandu lielākajos komandu šaha turnīros: Pasaules šaha olimpiādēs piedalījies 2 reizes (1937-1939); neoficiālajā Pasaules šaha olimpiādē piedalījies 1936. gadā. Lielākos panākumus šaha turnīros guvis Otrā pasaules kara laikā. 1941. gadā uzvarējis šaha turnīrā Trenčanske Teplicē. 1942. gadā bijis 3. vietā Prāgas turnīrā aiz Aleksandra Aļehina un Klausa Junges, kā arī Minhenē kopā ar Jefimu Bogoļubovu un Kurtu Rihteru dalījis 3. vietu Eiropas neoficiālajā individuālajā šaha čempionātā. 1943. gadā ieņēmis 2. vietu turnīrā Zlīnā (uzvarējis Čeneks Kotnauers). Pēc Otrā pasaules kara 1946. gadā kopā ar Svetozaru Gligoriču dalījis 3. vietu starptautiskajā šaha turnīrā Prāgā (uzvarējuši Migels Naidorfs, Gēsta Štolcs un Petars Trifunovičs). 1948. gadā uzvarējis Karlovi Vari starptautiskajā šaha turnīrā, apsteidzot Gedeonu Barcu, Vasju Pircu un Milanu Vidmaru. Tajā pašā gadā bijis 3. vietā starptautiskajā šaha turnīrā Budapeštā aiz Lāslo Sabo un Svetozara Gligoriča, apsteidzot Saveliju Tartakoveru un Ludeku Pahmanu. 1949. gadā kopā ar Stojanu Pucu dalījis 1. vietu Kārļa Šlehtera memoriālā Vīnē. No 1947. līdz 1949. gadam pārstāvējis Čehoslovākiju starpvalstu šaha mačos, kuros sekmīgi spēlējis ar Lodeveiku Prinsu, Hariju Golombeku, Svetozaru Gligoriču un Kazimežu Makarčiku. Par panākumiem turnīros FIDE 1950. gadā Foltisam kā vienam no pirmajiem piešķīrusi starptautiskā meistara (IM) nosaukumu. 1951. gadā Marianske Lāznē sekmīgi piedalījies Pasaules šaha čempiona nosaukuma izcīņas cikla zonas turnīrā, kurā dalījis 5. vietu ar Pālu Benko un kvalificējies starpzonu turnīram Stokholmā, kas bija paredzēts 1952. gada rudenī. Tomēr šajā turnīrā Foltisam nebija lemts piedalīties, jo 1952. gada pavasarī viņš pāragri miris no leikēmijas. «Historie MČR mužů». Arhivēts no oriģināla, laiks: 2012. gada 16. februārī. Skatīts: 2012. gada 16. februārī. Podebrady (1936) Margate (1937) OlimpBase :: Men's Chess Olympiads :: Jan Foltys OlimpBase :: unofficial Chess Olympiads :: Jan Foltys Munich (1942) Prague (1946) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)