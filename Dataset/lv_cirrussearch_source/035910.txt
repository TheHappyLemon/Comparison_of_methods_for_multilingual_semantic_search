Daniels Džeimss ''Dens'' Hauels (angļu: Daniel James ''Dan'' Howell; dzimis 1991. gada 11. jūnijā) ir britu video blogeris un radio BBC Radio 1 raidījuma ''Dens un Fils'' (''Dan and Phil'') vadītājs. Viņš plašāk ir pazīstams ar savu Youtube kanālu danisnotonfire (pašlaik nomainījis uz DanielHowell) kuram ir vairāk kā 6 miljoni abonentu. No 2013. gada janvārim līdz 2014. gada septembrim Dens Hauels un Fils Lesters (Phil Lester) bija svētdienas nakts izklaides radio raidījuma ''Dan and Phil'' vadītāji. Dens Hauels dzimis un uzaudzis Vokinghamā, Berkšīrā. 2012. gadā Dens pārcēlās uz dzīvi Londonā. Viņam ir jaunāks brālis. Pirms Hauels uzsāka darbību Youtube, viņš strādāja tādos mazumtirdzniecības veikalos, kā Focus DIY un Asda. Pēc vidusskolas beigšanas viņš 2010. gadā iestājās Mančestras Universitātē, lai studētu tiesību zinātni, taču vēlāk no tās izstājās, lai attīstītu un pilnveidotu karjeru kā video blogeris. Hauels savu pirmo video ''SVEIKS INTERNET'' (''HELLO INTERNET'') augšupielādēja 2009. gada 16. oktobrī. Viņa draugi iedrošināja un pamudināja viņu regulāri augšupielādēt video. Viņam ir arī otrs kanāls danisnotinteresting, kurš laika gaitā ir ieguvis vairāk kā 1,5 miljonu abonentu un vairāk kā 40 miljonu skatījumu. Šajā kanālā viņš publicē neizdevušos kadrus no viņa galvenā kanāla video, vlogus un dažādus īsus video. 2012. gadā viņš ieguva balvu Rhett and Link rīkotajā konkursā ''SuperNote''. Tīmekļa vietnē The Huffington Post viņš publicēja bloga ierakstu par video filmēšanas un montēšanas aizkulisēm. 2014. gada 12. septembrī Dens un viņa draugs Fils Lesters kopā publicēja pirmo video kanālā ar nosaukumu lDanandPhilGAMES, kurš izpelnījās lielu popularitāti. 2015. gada 8. martā kanāls bija sasniedzis jau 1 miljonu abonentu, un šis skaitlis turpina augt katru dienu. Tas oficiāli tika pasludināts par kanālu ar vislielāko izaugsmi Youtube vidē. 2015. gada 1. aprīlī Dens un Fils klajā laida jaunu kanālu DanandPhilCRAFTS ar vienu video, kā 1. aprīļa joku. Video bija filmēts ar portatīvā datora tīmekļkameru un tajā viņi abi divi stāstīja un rādīja, kā izveidot papīra sniegpārsliņas. Kanāls izpelnījās lielu Youtube entuziastu atsaucību, un nedēļas laikā tas sasniedza 154,000 abonentu un 500,000 video skatījumu. Tieši pēc gada, 2016. gada 1. aprīlī, kanālā tika augšupielādēts vēl viens DIY jeb izdari to pats video. Video ir sasniedzis vairāk kā 1,5 miljonu skatījumu. 2013. gada janvārī Hauels un Lesters uzsāka darbību BBC Radio 1 kā izklaides raidījuma vadītāji. Viņi abi jau iepriekš bija sadarbojušies ar šo radio staciju, veidojot video radio stacijas Youtube kanālam par ''Edinburgh Festival Fringe'' un Ziemassvētku pārraides. Raidījums tika izveidots, lai savstarpēji sadarbotos ar klausītājiem, publicējot klausītāju veidotus mūzikas video, pildot dažādus izaicinājumus un atskaņojot klausītāju ieteiktās dziesmas. Četrus mēnešus pēc šova pirmās pārraides tas ieguva Sony Golden Headphones balvu. Dens un Fils kā BBC tiešsaistes komanda un Radio 1 raidījuma pārstāvji piedalījās 2013. un 2014. gada Teen Awards 2014. gada augustā tika paziņots, ka pēdējais Dena un Fila radio raidījums tiks pārraidīts 24 augustā, taču ar to viņu radio raidījuma vadītāju karjera nebeidzās, un viņi pārcēlās uz citu radio raidījumu pirmdienu naktīs, kopā ar citiem internetā populāriem blogeriem. Jauno raidījumu sauca The Internet Takeover, un tas tika pārraidīts līdz 2016. gada aprīlim. 2015. gadā Dens Hauels un Fils Lesters piedalījās Disneja animācijas filmas Lielais 6 (Big Hero 6) tēlu balss ieskaņošanā, kā Tehniķi 1 & 2. 2016. gada 2. februārī BBC Three nāca klajā ar dokumentālo filmu par e-sportu ''The Supergamers'', kurā filmējās arī Dens. 2015. gada 8. oktobrī apgrozībā tika laista abu draugu Dena un Fila kopā rakstītā grāmata ''The Amazing Book Is Not On Fire'', publicēta Ebury Press un Random House Children's Books izdevniecībās. Grāmata pirmajā nedēļā nonāca ''General Hardbacks'' Sunday Times bestselleru topa augšgalā ar pārdotām 26 745 grāmatas kopijām. Tā arī ierindojās 1. vietā New York Times jauniešu bestselleru topā. Neilgi pēc tam Dens un Fils publicēja savu otro grāmatu Dan and Phil go outside. «Daniel Howell - YouTube». www.youtube.com. «danisnotinteresting - YouTube». www.youtube.com. «DanAndPhilGAMES - YouTube». www.youtube.com. «DanAndPhilCRAFTS - YouTube». www.youtube.com. Dan Howell, Phil Lester The Amazing Book Is Not On Fire. Ebury Press, 2015 Dena Hauela Youtube kanāls Twitter profils