Oranžais aģents (angļu: Agent Orange) ir ķīmiskais kaujas defoliants, herbicīds. Tas ir divu vielu — 2,4,5-trihlorfenoksietiķskābes (2,4,5-T) un 2,4-dihlorfenoksietiķskābes (2,4-D) maisījums attiecībā 1:1. Izveidots 20. gadsimta vidū zemes virsmas atbrīvošanai no augāja aizsega. To ražoja ASV kompānijas Dow Chemical Ltd un Monsanto Ltd. Kopš 1961. gada 10. augusta plaši lietots Vjetnamas kara laikā, kad to sāka lietot ASV kara aviācija. No 1961. līdz 1975. gadam, lai "slēgtu rajonu" un iznīcinātu Ziemeļvjetnamas karavīru un vjetkongiešu izmantoto mežu aizsegu, ASV, veicot uzlidojumus, virs džungļiem izsmidzināja vairākus simtus miljonu tonnu šī ķīmiskā kaujas defolianta. Akcija bija iedarbīga: plašos Kuangtri provinces apgabalos gar 38. paralēli un daļā Tainiņas provinces dienvidos no Saigonas tika pilnībā iznīcināti meži un krūmāji. 1975. gadā, tūlīt pēc kara beigām, tika fiksēts, ka nepamatoti liels skaits veterānu sākuši slimot ar ādas sarkomu un nehodžkina limfomu. Tikai vēlāk ASV Slimību kontroles centrs konstatēja, ka šos vēža paveidus rada "Oranžā aģenta" sastāvā esošie dioksīni, kas tur atradās vienkāršotās sintēzes dēļ. Milzīgas Kuangtri un Tainiņas provinču platības vairs nebija derīgas dzīvošanai un lauksaimniecībai. Savukārt vjetnamiešu ārsti ziņoja, ka saindētajos apgabalos ārkārtīgi pieaudzis jaundzimušo skaits ar iedzimtiem defektiem. Šī iemesla dēļ 1977. gadā pieņemtās Ženēvas konvencijas 1. Papildprotokola 35. pantā teikts "aizliegts karadarbības laikā lietot tādas metodes vai līdzekļus, kuru mērķis ir nodarīt vai, ja var sagaidīt, ka tās nodarīs plašus, ilgstošus un nopietnus apkārtējās vides postījumus". Sīkāk šis aizliegums aprakstīts divos 55. panta punktos. Eiropas Parlamenta Deklarācija par starptautisko ķīmisko ieroču upuru piemiņas dienu 26.4.2006 0026/2006 Tikai provincē, kurā bija izvietoti Jaunzēlandes un Austrālijas spēki, 31 mēneša laikā tika izsmidzināti 1,8 miljoni litru herbicīdu "Oranžais aģents", "Zilais aģents" un "Baltais aģents". — Jaunzēlandes valdība atvainojas Vjetnamas kara veterāniem. LETA—DPA 14. decembris (2004)[novecojusi saite]