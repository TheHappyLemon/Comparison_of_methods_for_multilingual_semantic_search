Torčils Nilsens (fēru: Torkil Nielsen, dzimis 1964. gada 26. janvārī) ir bijušais Fēru Salu futbola pussargs. Nilsens ir arī viens no labākajiem Fēru Salu šahistiem. Nilsens lielāko daļu savas karjeras ir aizvadījis dzimtās pilsētas klubā SÍF Sandavágur, un pēc tam, kad tas apvienojās ar MB Miðvágur, Nilsens pievienojās jaunizveidotajam klubam FS Vágar. Nilsens Fēru Salu izlases sastāvā 1988. gada augustā aizvadīja pirmo oficiāli FIFA atzīto Fēru Salu izlases maču, kas bija draudzības spēle pret Islandi. Viņš arī guva pirmos vārtus Fēru Salu izlases vēsturē, kopš to atzina FIFA, spēlē, kas arī beigās kļuva par pirmo Fēru Salu izlases uzvaru oficiālajos mačos — 1-0 pār Kanādu 1989. gada aprīlī. Nilsens kļuva slavens, kad viņš guva vienīgos vārtus 1992. gada Eiropas čempionāta kvalifikācijas spēlē 1990. gada septembrī, kur Fēru Salas ar 1-0 šokēja Austriju. Tā bija arī Fēru Salu pirmā spēle oficiālos turnīros. Pēdējo spēli izlasē Nilsens aizvadīja 1993. gada jūnijā — 1994. gada FIFA Pasaules kausa kvalifikācijas spēli pret Čehoslovākiju. Kopumā Nilsens izlasē ir aizvadījis 18 spēles, gūstot divus vārtus. Gan futbola karjeras laikā, gan pēc tās Nilsens ir spēlējis šahu klubā Sandavágs talvfelag. Viņš ir trīskārtējs Fēru Salu čempions šahā — 1984., 1986. un 1988. gadā. Nīlsens ir piedalījies arī trīs Šaha olimpiādēs Fēru Salu komandas sastāvā — 1982. 1984. un 1988. gadā. Torčilam ir divi dēli — Rogvi un Hogni. Rogvi ir arī ievērojams futbola un šaha spēlētājs. Viņš ir aizsargs, un šobrīd (2013) spēlē klubā 07 Vestur, kā arī Rogvi ir spēlējis Fēru Salu U-19 izlasē. Rogvi ir arī 2012. gada Fēru Salu čempions šahā. Otrs dēls Hogni tiek dēvēts par vienu no daudzsološākajiem šaha spēlētājiem Skandināvijā viņa vecuma grupā. Hogni arī spēlē futbolu, un šobrīd (2013) viņš ir Fēru Salu U-15 izlases sastāvā. Faroe Islands - Record International Players - RSSSF (angliski) Nielsen, Torkil (Faroe Islands) WorldFootball profils (angliski) National-Football-Teams profils (angliski) Transfermarkt spēlētāja profils (angliski) Eu-football.info profils (angliski) FIDE profils (angliski) Chess Games profils (angliski) 365Chess.com profils (angliski)