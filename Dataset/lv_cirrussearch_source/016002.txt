Nukualofa (tongiešu: Nukuʻalofa — ‘mīlestības mājoklis’) ir Tongas galvaspilsēta un nozīmīgākā valsts osta, kā arī vienīgā apdzīvotā vieta Tongā, kurai ir pilsētas statuss. Tā atrodas Tongatapu salas ziemeļu piekrastē, Klusā okeāna piekrastē. Pilsētu dienvidu pusē ieskauj Fanga'utas lagūna. 2016. gadā Nukualofā dzīvoja aptuveni 23,2 tūkstoši iedzīvotāju, kas ir ceturtā daļa no visiem Tongas iedzīvotājiem. 96% no iedzīvotājiem ir tongieši. Aptuveni 826. gadā p.m.ē. (±8 gadi) Tongatapu salā, kur mūsdienās atrodas Nukualofa, ieradās lapitu cilts, kas runāja austronēziešu valodās. Viņi sākotnēji dzīvoja Tongatapu salas austrumos, Nukulekā, bet ir atrastas liecības, ka drīz vien apdzīvoja arī mūsdienu Nukualofas teritoriju. 1777. gadā Nukualofas tuvumā bija noenkurojies pirmais eiropiešu kuģis, kuru vadīja Džeimss Kuks. Nav daudz informācijas par Nukualofu pirms 1777. gada. Džeimss Kuks izveidoja salas un apkārtējo līču karti. 1797. gadā Tongu apmeklēja angļu misionārs Džeimss Votsons, viņa rakstītājos materiālos pirmo reizi parādās vietas nosaukums ‘Nukualofa’ (1810. gadā). 1799. gadā Tongas karalis Tupoumālohi pārcēla savu rezidenci uz Nukualofu, tādā veidā tā kļuva par Tongas Karalistes galvaspilsētu. 19. gadsimtā misionāri Tongā ieviesa kristietību, Nukualofā tika celtas pirmās baznīcas. «First Polynesians Arrived in Tonga 2,800 Years Ago» (angļu). LiveScience.com. 2012. gada 7. novembris. Skatīts: 2020. gada 29. septembrī. Vikikrātuvē par šo tēmu ir pieejami multivides faili. Skatīt: Nukualofa. «Nukualofa» (angļu). Encyclopedia Britannica. «Нукуалофа» (krievu). Большая российская энциклопедия. Arhivēts no oriģināla, laiks: 2021. gada 11. aprīlī. Skatīts: 2020. gada 28. septembrī.