Tallinas Svētā Gara baznīca (igauņu: Püha Vaimu kirik) ir luterāņu baznīca Tallinas vecpilsētā, iepretim Tallinas Lielajai ģildei un pilsētas senākajai kafejnīcai Maiasmokk. Celta 13. gadsimta pirmajā pusē, rakstos pirmoreiz minēta 1319. gadā. Iesākumā bija nabagmājas kompleksa sastāvdaļa. Pārbūvēta 1360. gadā. Mūsdienu izskatu ieguvusi 1630. gadā. 1684. un 2002. gadā dedzis baznīcas tornis, kas atjaunots. Svētā Gara baznīca ir pirmā baznīca Igaunijā, kurā noticis dievkalpojums igauņu valodā. 1535. gadā šeit publicēts pirmais katehisma fragments igauniski. No 1566. līdz 1600. gadam baznīcā par mācītāju kalpoja Baltazars Rusovs. Baznīcas pulksteni 17. gadsimta beigās veidojis Kristians Akermanis. Baznīcas interjerā izceļas Bernta Noltkes 1483. gadā veidotais altāris. Baznīcas galerijas izgreznotas ar 17. gadsimta vidū gleznotām Bībeles ainām. Ērģeles ir no 1929. gada, bet vitrāžas - 20. gadsimta beigām. Netālu no altāra atrodas piemiņas plāksne 1918./1919. gadā Baltijas jūrā bojā gājušajiem britu jūrniekiem. Svētā Gara baznīca vecpilsētā Baznīcas interjers Kristiana Akermana veidotais baznīcas pulkstenis (17. gadsimta beigas) Bernta Noltkes veidotais altāris (1483. gads) Vikikrātuvē par šo tēmu ir pieejami multivides faili. Skatīt: Tallinas Svētā Gara baznīca.