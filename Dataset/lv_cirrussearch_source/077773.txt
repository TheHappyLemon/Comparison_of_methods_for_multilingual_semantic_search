Semjuels Lenghorns Klemenss (Samuel Langhorne Clemens, dzimis 1835. gada 30. novembrī, miris 1910. gada 21. aprīlī), labāk zināms ar pseidonīmu Marks Tvens (Mark Twain), bija amerikāņu rakstnieks un humorists. Tvena ievērojamākie darbi ir "Haklberija Fina piedzīvojumi" (1885), "Toma Sojera piedzīvojumi" (1876) un "Princis un ubaga zēns" (1881). Tvens savā laikā bija plaši atpazīstams cilvēks — viņš bija draugos ar prezidentiem, māksliniekiem, uzņēmējiem un citiem rakstniekiem ne tikai ASV, bet arī Eiropā. Popularitāti viņš iekaroja ar savu asprātību un spēju rakstīt satīru. Kad Marks Tvens nomira, amerikāņu laikraksts The New York Times viņu nosauca par "sava laikmeta dižāko amerikāņu humoristu", bet Viljams Folkners viņu nosauca par "Amerikas literatūras tēvu". Marks Tvens ir dzimis 1835. gada 30. novembrī mazā pilsētiņā Floridā, Misūri štatā, kur viņa vecāki bija apmetušies pie mātes tēvoča, turīgā Džona Kvarla (John Quarles), kam piederēja veikals, zemnieku saimniecība un aptuveni 20 melnādaini vergi. Marks Tvens bija sestais no septiņiem bērniem. Tikai divi brāļi un viena māsa sasniedza pilngadību: Orions (1825—1897), Henrijs (1838—1858) un Pamela (1827—1904). Savukārt viena māsa un divi brāļi nomira, būdami vēl bērni: Mārgareta (1830—1839), Bendžamins (1832—1842) un Plezents (1828—1829). Marks Tvens piedzima divas nedēļas pēc Haleja komētas nonākšanas perihēlijā (viņš nomira dienu pēc tam, kad Haleja komēta nākamreiz šķērsoja perihēliju). Savā biogrāfijā viņš rakstīja: "es atnācu ar Haleja komētu 1835. gadā. Tā atkal ieradīsies nākamgad (1910. gadā) un es domāju doties ar to prom." Kad Markam Tvenam bija četri gadi, tikai dažus mēnešus pēc māsas Mārgaretas nāves, viņa ģimene pārcēlās dzīvot uz Hanibalu, Misisipi upes ostas pilsētu. Hanibalā novērotā ikdienas dzīve vēlāk kalpoja par pamatu vienam no viņa slavenākajiem darbiem "Toma Sojera piedzīvojumi" (1876). Tajā laikā Misūri vēl pastāvēja verdzība, kas ir bieži aprakstīts temats viņa darbos. «Mark Twain» (angliski). The New York Times. Skatīts: 2012-12-10. the greatest American humorist of his age Robert A. Jelliffe. Faulkner at Nagano. Tokyo : Kenkyusha, Ltd, 1956.