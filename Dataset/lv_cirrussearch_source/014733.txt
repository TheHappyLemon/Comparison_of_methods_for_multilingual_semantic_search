Alešs Hemskis (čehu: Aleš Hemský; dzimis 1983. gada 13. augustā) ir bijušais čehu hokejists, labās malas uzbrucējs, Čehijas hokeja izlases dalībnieks. Karjeras laikā aizvadījis 845 spēles Nacionālajā hokeja līgā. Profesionāļa karjeru Hemskis uzsāka 1999.—2000. gada sezonā, kad aizvadīja četras debijas spēles Čehijas Ekstralīgas kluba HC Pardubice rindās. Jau nākamajā vasarā hokejists devās uz Ziemeļameriku, nākamās divas sezonas aizvadot QMJHL klubā Holas "Olympiques". 2002.—03. gada sezonas ievadā hokejistam izdevās izcīnīt vietu NHL kluba Edmontonas "Oilers" pamatsastāvā, laukumā izejot 59 spēlēs. 2004.—05. gada NHL sezonas lokauta laikā Hemskis atgriezās HC Pardubices rindās, izcīnot Čehijas čempiona titulu, taču tad atgriezās "Oilers", aizvadot savu rezultatīvāko NHL sezonu, to noslēdzot ar 77 punktiem 81 spēlē un "Oilers" rezultatīvākā spēlētāja titulu. 2006. gada vasarā hokejists noslēdza jaunu, sešus gadus ilgu līgumu ar "Oilers". 2009.—10. gada sezonā traumas dēļ Hemskis aizvadīja vien 22 spēles. Traumas hokejistu turpināja mocīt arī nākamās divas sezonas. Čehijas hokeja izlases rindās izcīnījis bronzas medaļu 2006. gada olimpiskajās spēlēs, kā arī piedalījies 2005., 2009. un 2012. gada Pasaules čempionātos, 2005. gadā izcīnot zelta, bet 2012. gadā — bronzas medaļas. 2014. gadā Hemskis tika aizmainīts uz Otavas "Senators", taču vasarā nonāca jau Dalasas "Stars" sastāvā. "Stars" rindās aizvadīja trīs sezonas, līdz 2017. gada vasarā noslēdza viena gada līgumu ar Monreālas "Canadiens". Nākamajā sezonā tās rindās aizvadīja vien septiņas spēles. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)