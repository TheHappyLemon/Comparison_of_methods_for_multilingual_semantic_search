Staņislavs Moņuško (poļu: Stanisław Moniuszko, baltkrievu: Станіслаў Манюшка; dzimis 1819. gada 5. maijā, miris 1872. gada 4. jūnijā) bija poļu komponists, diriģents un padagogs, pirmās poļu nacionālās operas "Halka" (Halka) autors. Dzimis mūsdienu Baltkrievijas teritorijā muižnieku ģimenē. No 1837. gada Berlīnē mācījās kompozīciju. Dzīvodams Berlīnē, sacerēja trīs dziesmas ar Ādama Mickeviča vārdiem, kas guva panākumus. Pēc trīs Berlīnē pavadītajiem gadiem, atgriezās dzimtenē un sāka strādāt Viļņā par ērģelnieku un pianistu. Pēc 1840. gada sāka aktīvi komponēt. Vairākkārt uzstājās Sanktpēterburgā, kur sadraudzējās ar Aleksandru Dargomižski. 1848. gadā Moņuško Viļņā uzveda savas operas "Halka" pirmo, divcēlienu versiju. Pagāja desmit gadi, līdz operas patriotiskā satura dēļ to bija iespējams uzvest pilnā - četru cēlienu versijā, tagad jau Varšavā, un šis uzvedums piedzīvoja triumfu. Pēc tam opera ar panākumiem tika uzvesta arī Prāgā, Maskavā un Sanktpēterburgā. 1858. gadā Moņuško kļuva par Varšavas Lielā teātra (Teatr Wielki) galveno diriģentu. Šeit 1865. gadā tika iestudēta otra pazīstamākā Moņuško opera "Apburtā pils" (Straszny dwór). Moņuško miris 1872. gadā, apglabāts Povonzku kapsētā. Moņuško sacerējis vēl citas operas, baletus, operetes, vairākus iecienītus simfoniskās mūzikas sacerējumus un kamerdarbus. Vikikrātuvē par šo tēmu ir pieejami multivides faili. Skatīt: Staņislavs Moņuško. Moņuško profils AllMusic (angliski) Moņuško notis IMSLP (angliski)