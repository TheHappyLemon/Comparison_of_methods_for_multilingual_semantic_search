Divrindu grīslis (latīņu: Carex disticha) ir mainīga izskata grīšļu dzimtas suga. Savvaļā tā ir sastopama Eirāzijā. Latvijā diezgan bieži visā teritorijā, īpaši piejūras pļavās. Divrindu grīslis ir daudzgadīgs, 30-110 cm garš lakstaugs, kurš pieder vienādvārpu grīšļu grupai. Augs veido skrajas saaudzes. Stublājs ir trīsšķautņains un apakšdaļā lapains. Lapas ir 0,3-0,5 cm platas, gari nosmailotas un īsākas nekā stublājs. Ziedkopas augšdaļā un apakšdaļā ir novietotas sievišķo ziedu vārpiņas, bet vidusdaļā — vīrišķo ziedu vārpiņas. Ziedkopa ir aptuveni 3—6 cm gara un tajā parasti ir 15-25 vārpiņas. Ziedkopas seglapa pie pamata īsa. Sievišķo ziedu plēksnes olveidīgas, aptuveni augļa pūslīša garumā, brūnas, vidus šķautne gaiša, plēksnes gals pakāpeniski smails. Pūslītis ir brūns, šauri spārnains, tā šķautne ir asa. Sašaurinājums divzobainā knābītī pakāpenisks. Zied maijā, jūnijā. «divrindu grīslis - Carex disticha Huds. - Augi - Latvijas daba». www.latvijasdaba.lv. Skatīts: 2022-04-10.