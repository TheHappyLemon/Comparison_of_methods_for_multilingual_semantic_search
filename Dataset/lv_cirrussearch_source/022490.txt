"Nārnijas hronika" (angļu: The Chronicles of Narnia) ir grāmatu sērija, kas sastāv no 7 atsevišķām grāmatām. Tās autors ir Klaivs Steiplss Lūiss. "Nārnijas hronika" tiek uzskatīta par bērnu literatūras klasiku un ir autora zināmākais darbs. Tā ir tulkota vairāk nekā 47 valodās un pārdota vismaz 100 miljonos kopiju. Grāmatas tika sarakstītas no 1949. līdz 1954. gadam, ilustrētas un oriģināli publicētas Londonā no 1950. gada līdz 1956. gadam. "Nārnijas hronika" ir tikusi adaptēta vairākas reizes gan radio, gan televīzijā, gan filmās. Darbība norisinās rakstnieka izdomātā pasaulē - Nārnijā - mistiskā vietā, kas pilna ar maģiju, mītiskiem zvēriem un runājošiem dzīvniekiem. Grāmata stāsta par vairāku bērnu piedzīvojumiem Nārnijā, kad tie no reālās pasaules tiek ierauti maģiskajā zemē, lai atgrieztu troni no ļaunajiem pie īstajiem īpašniekiem. Grāmatu sērijā tiek parādīts viss no Nārnijas dzimšanas grāmatā "Burvja māsasdēls" līdz Nārnijas iznīcībai grāmatā "Pēdējā cīņa". "Nārnijas hronikā" ir tikušas pielāgotas dažādas kristietības tēmas. Tās galvenie varoņi ir aizgūti no persiešu, sengrieķu mitoloģijas, tradicionālajām britu un īru pasakām. Grāmatas ir stipri ietekmējušas bērnu un pieaugušo literatūras attīstību kopš Otrā pasaules kara. 1. - Burvja māsasdēls 2. - Lauva, ragana un drēbju skapis 3. - Zirgs un viņa zēns 4. - Princis Kaspians 5. - "Rītausmas ceļinieka" brauciens 6. - Sudraba krēsls 7. - Pēdējā kauja Klaivs Steiplss Lūiss tiks pagodināts 50 gadus pēc viņa nāves, BBC.co.uk, 22.11.2012