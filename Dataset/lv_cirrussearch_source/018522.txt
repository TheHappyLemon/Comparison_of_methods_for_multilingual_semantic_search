The Hobos (latviešu: Klaidoņi) ir 1999. gada janvārī dibināta latviešu mūzikas grupa. Visi četri The Hobos dalībnieki nāk no Liepājas, taču savu karjeru grupa aizsāka Rīgā. 1999. gada janvāra beigās, dibināšanas mēnesī, savu pirmo koncertu The Hobos sniedza kafejnīcā Ai, Karamba, kas mecenātiski atļāva grupai uzstāties, bet nedodot nekādu atlīdzību. Koncerta nejaušs novērotājs bija arī kāds no grupas "Prāta Vētra" dalībniekiem, kas The Hobos uzstāšanās laikā pusdienojis iepriekšminētajā kafejnīcā. Tika pieaicināti arī pārējie grupas "Prāta Vētra" dalībnieki, kas galu galā izvērsās par improvizētu pasākumu ar galdu iznešanu uz ielas. Sākotnēji bija domāts grupu nosaukt par The Studio Hobos, taču grupai tika ieteikts vārdu "studio" izmest, lai saīsinātu nosaukumu. Pirmais albums ar nosaukumu "Numbvision", kas iznāca 1999. gada decembrī, guva lielus panākumus un iemantoja Latvijas Mūzikas Ierakstu Gada Balvas titulu “Labākais pop & rock albums ‘99”. Uzfilmētais klips dziesmai "Christian (I'm gonna be)" ieguva arī 2000. gada labākā Latvijas videoklipa balvu. Arī otrais albums "Perfect Solution", kas iznāca 2001. gadā, un trešais albums "Flashback Mornings", kas iznāca 2002. gadā, atzīmējās Latvijas Mūzikas ierakstu gada balvas vēsturē, iegūstot attiecīgi 2001. un 2002. gada labākā rock albuma balvu. Atsevišķu balvu ("labākā rock dziesma") 2002. gadā ieguva arī dziesma "Flying away" no albuma "Flashback Mornings". Ceturtais albums Radio Jah Jah iznāca 2004. gadā un tika veidots atzīmējot grupas pastāvēšanas piekto gadu. Albums sastāv no 2 diskiem, no kuriem pirmais ietver grupas oriģinālkompozīcijas, bet otrajā iekļautas dažādu populāru dziesmu kaverversijas. Kopš albuma Radio Jah Jah iznākšanas līdz pat 2015. gadam grupa bija salīdzinoši neaktīva, jo mūziķi piedalījās dažādos solo projektos un publiski uzstājās reti. 2009. gada pavasarī klubā Essential notika koncerts, kurā tika prezentēta arī jauna dziesma un mūzikas klips "I love you". Gadu vēlāk iznāca dziesma "Sober Sky". 2011. gadā The Hobos atklāja Kalnciema kvartāla vasaras koncertu sezonu. Nākamie koncerti notika 2013. gadā klubā "Laternu stundā" un 2015. gadā koncertzālē Palladium. 2016. gada 17. janvārī grupas solistu un simbolu Rolandu Balodi-Ūdri Rīgā sabrauca mašīna, un viņš 5 nedēļas atradās komā. Rehabilitācija var aizņemt vairākus gadus, un nav zināms, vai Balodis-Ūdris spēs turpināt muzicēt ar grupu, tādēļ arī grupas turpmākais liktenis nav skaidrs. 2022. gadā grupa sniedza vairākus koncertus dažādās Latvijas vietās un kā solists ar grupu uzstājās Ralfs Eilands. 2022. gada beigās tika paziņots par apvienības "The Hobos Club" (THC) izveidošanos, kura sastāv no līdzšinējiem "The Hobos" dalībniekiem un uzaicinātiem mūziķiem. Rolands Balodis-Ūdris — solists Mārtiņš Burkevics — basģitārists Egons Kronbergs — ģitārists Vilnis Krieviņš — bundzinieks Rampas Ugunis: Grupa HOBOS, 2015. gada 10. sept. https://www.youtube.com/watch?v=PSWVnujA5xk Aicina ziedot mūziķa Rolanda Ūdra rehabilitācijai pēc smagas autoavārijas (skatīts 2016. gada 14. augustā)