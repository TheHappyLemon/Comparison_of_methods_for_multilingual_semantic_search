Iļja Gorohovs (krievu: Илья Владимирович Горохов; dzimis 1977. gada 23. augustā) ir bijušais krievu hokejists, aizsargs. Karjeras lielāko daļu aizvadījis dažādos Krievijas Superlīgas un Kontinentālās hokeja līgas klubos. 12 sezonas aizvadījis Jaroslavļas "Lokomotiv" sastāvā. 2012. un 2013. gadā, spēlējot Maskavas "Dinamo" sastāvā, izcīnījis Gagarina kausu. 2013. un 2014. gadā iekļauts KHL simboliskajā izlasē. Savu profesionālā spēlētāja karjeru Gorohovs uzsāka dzimtajā Jaroslavļā, 1994.—95. sezonā debitējot Krievijas Superlīgas kluba Jaroslavļas "Lokomotiv" sastāvā. Kluba rindās aizsargs centās nostiprināties līdz pat 1997.—98. sezonai, kuras gaitā uzspēlēja arī Ufas "Salavat Julajev" un Samāras CSK VVS rindās. 1999.—00. sezonu Iļja aizvadīja Ņižņijnovgorodas "Torpedo" sastāvā, taču tad atgriezās Jaroslavļā, 2002. un 2003. gadā izcīnot Krievijas čempiona titulu. Gorohovs "Lokomotiv" rindās spēlēja līdz pat 2008.—09. sezonas noslēgumam, kad pievienojās Ufas "Salavat Julajev" vienībai. 2010.—11. sezonu aizsargs aizvadīja Mitišču "Atlant" rindās. 2011.-12. un 2012.—13. sezonās, spēlējot Maskavas "Dinamo" rindās, izcīnīja Gagarina kausu. 2013.—14. gada sezonā Gorohovs atgriezās Jaroslavļā, kļūstot arī par komandas kapteini. 2013. un 2014. gadā tika iekļauts KHL simboliskajā izlasē. 2016. gada vasarā pievienojās HK Soči rindām, taču sezonas gaitā pārcēlās uz Habarovskas "Amur". Pēc 14 "Amur" rindās aizvadītām spēlēm februāra vidū paziņoja par karjeras beigšanu. Eliteprospects profils (angliski) Internet Hockey Database profils (angliski) Eurohockey profils (angliski)