Austrumeiropas līdzenums vai Krievijas līdzenums ir viens no Zemes lielākajiem līdzenumiem. Tas ir otrs lielākais līdzenums pasaulē aiz Amazones zemienes un aizņem apmēram pusi no Eiropas platības. Ziemeļos līdzenums robežojas ar Balto un Barenca jūru, dienvidos — ar Melno, Azovas un Kaspijas jūrām. Ziemeļrietumos tas robežojas ar Skandināvijas kalniem, rietumos un dienvidrietumos — Sudetiem un Karpatiem, dienvidaustrumos — ar Kaukāza kalniem, bet austrumos — ar Urāla kalniem. Līdzenuma garums ziemeļu—dienvidu virzienā ir apmēram 2500 km, bet rietumu—austrumu — ap 1000 km. Platība 4 000 000 km2. Vidējais virsas augstums ir 170 m, augstākais virsas punkts ir 479 m vjl Buguļmas—Beļebejas augstienē, viszemākais punkts atrodas Piekaspijas zemienē 26 m zem jūras līmeņa. Līdzenuma teritorijas lielākā daļa atrodas Krievijas teritorijā, bet tajā atrodas vēl vairākas valstīs. Pilnībā ietilpst Igaunija, Latvija, Lietuva un Baltkrievija, daļēji — Somija, Polija, Ukraina, Moldova, Rumānija, Bulgārija un Kazahstāna. Lielākās upes līdzenuma teritorijā ir Volga (3692 km gara), Urāla (2428 km), Dņepra (2290 km), Dona (1950 km), Pečora (1809 km), Kama (1805 km), Oka (1500 km), Daugava (1005 km), Nemuna (937 km). Latvijas daba. 1. sējums. Rīga : Preses nams. 1994. 94. lpp. Vikikrātuvē par šo tēmu ir pieejami multivides faili. Skatīt: Austrumeiropas līdzenums. Encyclopædia Britannica raksts (angliski) Krievijas Lielās enciklopēdijas raksts (krieviski) Austrumeiropas enciklopēdijas raksts (vāciski)