Tibetas smilšu lapsa (Vulpes ferrilata) ir suņu dzimtas (Canidae) lapsu ģints (Vulpes) plēsējs. Reizēm to sauc par Tibetas lapsu, bet tā var viegli sajaukt ar Tibetas rudo lapsu (Vulpes vulpes waddelli). Tibetas smilšu lapsa dzīvo Tibetas plakankalnes stepēs un pustuksnešos Tibetā, Ķīnā, Nepālā un Indijā līdz 5300 m virs jūras līmeņa. Tibetas smilšu lapsa ir lielāka nekā Tibetas rudā lapsa, kas dzīvo Tibetas mežos. Ķermeņa garums 60—70 cm, astes garums 29—40 cm, svars 4—6 kg. Biezs un mīksts kažoks dzīvnieku sargā no kalnu aukstajiem vējiem. Tam ir bieza un blīva pavilna, ko sedz garāki akotmati. Kažoka krāsa variē no brūnas līdz rudi dzeltenai. Sāni ir tumšāki nekā mugura, pelēkrudā krāsā, bet vēders, krūtis, pazode un astes gals ir balti. Pelēkās krāsas sāni reizēm rada ilūziju par svītru uz lapsas sāniem. Biezs un garš vaigu apmatojums veido lapsas īpatnējo, it kā kvadrātveidīgo, seju. Tibetas smilšu lapsai ir 36 hromosomas. Tibetas smilšu lapsas galvenā barība ir plakankalnes murkšķi (Ochotona curzoniae), bet tā medī arī zaķus, peles un žurkas, putnus, kukaiņus, ķirzakas un neatsakās arī no maitas. Tāpat kā visas lapsas, arī Tibetas smilšu lapsa ēd ogas un saknes. Tibetas smilšu lapsas veido monogāmus, ilgstošus pārus. Neraksturīgi citām lapsām pāris arī medīt dodas kopā. Lapsām ir sava teritorija, un tās dzīvo alās. Mātītei grūsnība ilgst 50—60 dienas, parasti piedzimst 2—4 kucēni, kas paliek kopā ar vecākiem 8—10 mēnešus. Pametušas vecākus, jaunās lapsas dodas meklēt sev pāri un teritoriju. Tibetas smilšu lapsas savu teritoriju ļoti nesargā, tāpēc lapsu teritorijas var pārklāties, un tās mēdz dzīvot diezgan tuvu viena otrai. «Vulpes ferrilata (Tibetan Fox, Sand Fox, Tibetan Sand Fox)». Arhivēts no oriģināla, laiks: 2008. gada 2. decembrī. Skatīts: 2009. gada 21. janvārī. «Plateau Wildlife». Arhivēts no oriģināla, laiks: 2009. gada 18. janvārī. Skatīts: 2009. gada 21. janvārī. Tibetan Sand Fox: The Animal Files https://web.archive.org/web/20090115035616/http://www.bbc.co.uk/nature/wildfacts/factfiles/145.shtml http://www.animalpicturesarchive.com/view.php?tid=3&did=25772 Arhivēts 2011. gada 4. novembrī, Wayback Machine vietnē. https://web.archive.org/web/20061210181127/http://www.lioncrusher.com/animal.asp?animal=34