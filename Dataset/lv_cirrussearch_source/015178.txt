Teollisuuden Voima Oyj jeb TVO ir Somijas elektroapgādes uzņēmums, kas apkalpo Olkiluoto atomelektrostaciju. Dibināts 1969. gadā. Galvenais birojs atrodas Eurajoki. TVO pieder arī daļas Somijas lielākajā ar oglēm kurināmajā elektrostacijā Meri-Pori un viena 1 MW vēja elektrostacija Olkiluoto salā. Teollisuuden Voima ar 60 % kapitāldaļu ir īpašnieks kodolatkritumu apkalpošanas un noglabāšanas uzņēmumā Posiva. TVO īpašnieki ir Pohjolan Voima Oy (58,5 % akciju), Fortum Oyj meitas uzņēmums Fortum Power and Heat Oy (25,8 %), Helsingin Energia meitas uzņēmums Oy Mankala Ab (8,1 %), EPV Energia Oy (6,5 %), Kemira Oyj (1,0 %) un Karhu Voima Oy (0,1 %), kas darbojas E.ON grupā. Pohjolan Voima īpašnieki ir kokapstrādes uzņēmumi UPM un Stora Enso, reģionālie elektroapgādes uzņēmumi Kymppivoima, Etelä-Pohjanmaan Voima un pensiju apdrošināšanas uzņēmums Ilmarinen. Pohjolan Voima dalība Olkiluoto-3 ir 60,2 %. Elektroenerģija īpašniekiem tiek piegādāta pēc Mankalas principa, pārdodot elektrību par pašizmaksu proporcionāli akciju daļai. Teollisuuden Voima 1969. gada 23. janvārī dibināja 16 rūpniecības un enerģētikas uzņēmumi, kas apkalpotu Somijas pirmo atomelektrostaciju. 1972. gadā par AEC būvētāju tika izvēlēts Zviedrijas ASEA-Atom. Pirmā energobloka Olkiluoto 1 celtniecība sākās 1974. gadā, un 1978. gadā sākta elektrības ražošana. Olkiluoto 2 celtniecība sākta 1975. gadā, un tas tika pieslēgts valsts energotīklam 1980. gadā. Trešo energobloku Olkiluoto 3 Francijas un Vācijas kopuzņēmums Areva NP sāka celt 2005. gada decembrī un to pabeigt bija paredzēts 2009. gadā. Projekta realizācijas gaitā dažādu problēmu dēļ tā pabeigšanas datums vairākkārt tika pārcelts. 2018. gadā bija plānots, ka Olkiluoto 3 elektrību sāks ražot ne agrāk par 2019. gada septembri. Reaktors beidzot tika iedarbināts 2021. gada 21. decembrī, un elektroenerģijas ražošana sākās 2022. gada 12. martā. Paredzams, ka regulāra ražošana sāksies 2022. gada jūlijā. 2010. gadā Somijas parlaments atbalstīja Teollisuuden Voima priekšlikumu būvēt Olkiluoto ceturto energobloku. 2014. gada septembrī, aizkavējoties Olkiluoto trešā energobloka celtniecībai, Somijas valdība atcēla plānu būvēt ceturto energobloku. «Posiva's Owners». Arhivēts no oriģināla, laiks: 2012. gada 14. septembrī. Skatīts: 2012. gada 27. augustā. Teollisuuden Voima Oy. «Ownership and finances» (angliski). Arhivēts no oriģināla, laiks: 2012-07-18. Skatīts: 2012-08-24. Teollisuuden Voima vietne