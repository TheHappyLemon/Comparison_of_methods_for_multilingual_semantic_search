Ūdens krustaine (latīņu: Senecio aquaticus) ir kurvjziežu dzimtas suga. Savvaļā tā ir sastopama Eiropas centrālajā, rietumu un dienvidu daļā un Ziemeļāfrikas piekrastē. Ziemeļeiropā, tostarp Latvijā šis ir ļoti rets adventīvs (ievazāts) augs, kurš reizēm sastopams nezālienēs. Ūdens krustaine ir daudzgadīgs, 20—60 cm garš lakstaugs ar stāvu, kailu stublāju, kurš ir vienkāršs vai zarojošs. Auga apakšējām lapām ir kāts, bet augšējās ir sēdošas. Lapas ir plūksnaini šķeltas vai dalītas, aptuveni 3—10 cm garas un 1—3 cm platas. Vismaz apakšējo lapu gala plūksna ir ļoti liela, gandrīz vesela. Zaru vai stublāja galā ir izvietoti ziedu kurvīši. To vīkallapas ir zaļas, bet mēlziedi (kuri parasti ir 10—15) un stobrziedi ir koši dzelteni. Zieda kurvīša platums ir ap 2 cm. Auglis ir kails sēklenis. Zied no jūlija līdz septembrim. «ūdens krustaine - Senecio aquaticus Hill - Augi - Latvijas daba». www.latvijasdaba.lv. Skatīts: 2022-03-18.