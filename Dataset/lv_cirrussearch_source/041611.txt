Edgars Masaļskis (dzimis 1980. gada 31. martā Rīgā) ir bijušais latviešu hokejists, vārtsargs, Latvijas hokeja izlases spēlētājs, izlases visu laiku visvairāk spēļu aizvadījušais vārtsargs. Karjeras laikā spēlējis dažādos Eiropas vadošo līgu klubos, tās otrajā pusē astoņas sezonas aizvadot KHL. Pašlaik (2019) ir Kontinentālās hokeja līgas kluba Rīgas ''Dinamo'' galvenā trenera asistents. Visilgāk (piecas sezonas) E. Masaļskis līdz šim spēlējis Liepājas "Metalurga" sastāvā. 2006.—2007. sezonā viņš spēlēja trīs klubos, lai gan dažus mēnešus bija bez kluba. Sezonu Edgars iesāka Baltkrievijā — Minskas "Dinamo", bet pēc vienas spēles tika atlaists un pievienojās citam Baltkrievijas klubam — Minskas "Junost". Vēlāk Masaļskis pievienojās Vācijas 2. spēcīgākās līgas klubam Freiburgas EHC. 2007.—2008. gada sezonu Masaļskis aizvadīja Žlobinas "Metallurg" komandā Baltkrievijas čempionātā. 2008.—2009. gada KHL sezonas sākumā Masaļskis jau spēlēja Rīgas "Dinamo", aizvadīja vairākas veiksmīgas spēles un tika atzīts par Kontinentālās hokeja līgas nedēļas vērtīgāko vārtsargu. Veiksmīgā sezona pārtrūka naktī uz 2008. gada 16. septembri, kad E. Masaļskis cieta uzbrukumā Vecrīgā. Kā liecina informācija plašsaziņas līdzekļos, pēc strīda kādā naktsklubā viņu esot piekāvuši 5—6 cilvēki. Labās kājas potītes lūzuma dēļ hokejists nevarēja spēlēt 3 mēnešus. Rīgas "Dinamo" lauza līgumu ar vārtsargu, bet pēc savainojuma izārstēšanas 2009. gada 1. janvārī viņš parakstīja līgumu ar Vācijas elites līgas klubu Duisburgas EV. 2009.—2010. gada sezonu Masaļskis sekmīgi aizvadīja Rīgas "Dinamo" kā komandas pamatvārtsargs KHL čempionātā. Kopš 2010.—2011. gada sezonas viņš spēlē citā KHL klubā — Hantimansijskas "Jugra". "Jugra" rindās viņš trīs sezonas pildīja komandas otrā vārtsarga funkcijas aiz Mihaila Birjukova. 2013. gada vasarā jaunu līgumu ar klubu Masaļskis nenoslēdza, bez darba pavadot teju pusgadu līdz brīdim, kad 2014. gada 16. janvārī vārtsargs pievienojās Slovākijas Ekstralīgas vienībai HK Poprad. Vasarā hokejists atgriezās Rīgas "Dinamo", taču jau 2014. gada 19. decembrī līgums ar hokejistu tika lauzts. Janvārī uz pārbaudes laiku pievienojās Šveices hokeja līgas klubam HC Ambrì-Piotta, kura sastāvā arī noslēdza sezonu. Augustā pievienojās KHL klubam Toljati "Lada" uz pārbaudes laiku, 19. augustā klubam noslēdzot viena gada līgumu ar spēlētāju. Nākamajā sezonā Masaļskis bija komandas pamatvārtsargs, un pēc sezonas beigām pagarināja līgumu ar "Lada" uz vēl vienu gadu. Pēc 2016.—17. gada sezonas noslēdza karjeru. E. Masaļskis Latvijas hokeja izlases sastāvā ir piedalījies 15 Pasaules čempionātos, četros Olimpisko spēļu turnīros, kā arī trīs Olimpisko spēļu kvalifikācijas turnīros un divos Pasaules čempionātos junioriem. Izlases sastāvā debitējis 2000. gada 11. novembrī. Viņš ir izlases visu laiku visvairāk spēļu aizvadījušais vārtsargs. 2016. gada septembrī paziņoja, ka beidz spēlētāja karjeru Latvijas izlasē. Pēc karjeras beigšanas 2017. gadā kļuva par KHL kluba Rīgas "Dinamo" galvenā trenera palīgu. «Sastāvs un komandas vadība — Hokeja kluba Dinamo Rīga oficiālā mājaslapa». www.dinamoriga.lv. Arhivēts no oriģināla, laiks: 2019-05-17. Skatīts: 2019-06-01. «Masaļskis cietis uzbrukumā». sportacentrs.com. 2008. gada 16. septembrī. Olafs Jākabsons. «LNT: Konflikta iniciators, visticamāk, bijis Masaļskis». sportacentrs.com, 2008. gada 17. septembrī. Skatīts: 2008. gada 18. septembrī. «Bez Masaļska vismaz trīs mēnešus». sportacentrs.com. 2008. gada 16. septembrī. LETA. «Masaļskis sevi neuzskata par vainīgu». TvNet, 2008. gada 17. septembrī. Skatīts: 2008. gada 18. septembrī. «Masaļskis spēlēs Vācijā». sportacentrs.com. Vikikrātuvē par šo tēmu ir pieejami multivides faili. Skatīt: Edgars Masaļskis. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski) KHL profils (krieviski)