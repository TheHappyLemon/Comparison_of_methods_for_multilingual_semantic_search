2017. gada Francijas prezidenta vēlēšanās par 25. Francijas prezidentu tika ievēlēts Emanuels Makrons no En Marche!. Vēlēšanas notika divās kārtās: 23. aprīlī bija pirmā kārta, kurā sacentās visi 11 kandidāti, otrā kārta notika 7. maijā, un tajā sacentās pirmās kārtas pirmo divu vietu ieguvēji Emanuels Makrons un Marina Lepena. Iepriekšējais prezidents Fransuā Olands no Sociālistiskās partijas varēja kandidēt uz otro termiņu, taču 2016. gada 1. decembrī paziņoja, ka zemo reitingu dēļ to nedarīs. Viņš kļuvis par pirmo Piektās republikas prezidentu, kas nav kandidējis uz otro termiņu. Pirmajā kārtā kandidēja vienpadsmit kandidāti. Vēlēšanās piedalījās 77,77% balsstiesīgo, kas ir nedaudz mazāk kā iepriekšējajās prezidenta vēlēšanās. Otrajai kārtai kvalificējās Emanuels Makrons, kurš ieguva 24,01% balsu, un Marina Lepena, kas ieguva 21,30% balsu. Trešajā un ceturtajā vietā palika Republikāņu kandidāts Fransuā Fijons un Nepakļāvīgās Francijas Žans Liks Melanšons, iegūstot attiecīgi 20.01% un 19,58% balsu. Atšķirībā no citu gadu vēlēšanām, ne Republikāņu, ne Sociālistiskās partijas kandidāts neiekļuva vēlēšanu otrajā kārta. Otrajā kārtā, kurā sacentās Emanuels Makrons un Marina Lepena, piedalījās 74,56% balsstiesīgo, kas ir nedaudz mazāk kā pirmajā kārtā. Emanuels Makrons uzvarēja, iegūstot 66,1% balsu. Līdz 2017. gada janvārim vadošie kandidāti aptaujās bija Nacionālās frontes kandidāte Marina Lepena un Republikāņu kandidāts Fransuā Fijons. Taču janvāra beigās Fijona reitings nokritās, jo atklājās, ka viņš pieņēmis fiktīvos darbos savus radiniekus. Fijonu apdzina Emanuels Makrons no En Marche!, kurš ieguva līdzīgu atbalstītāju daudzumu kā Lepena. Sociālistiskās partijas priekšvēlēšanu kārtā par viņu kandidātu tika izvirzīts Benuā Amons, kurš aptaujās ieņēma ceturto vietu. Pēc veiksmīgas dalības prezidenta amata kandidātu televīzijas debatēs marta beigās Nepakļāvīgās Francijas kandidāts Žans Luks Melenšons apdzina Amonu un aptaujās atradās tieši aiz Fijona. Aptaujas rādīja, ka otrajā kārtā Makronam bija lielākas izredzes uzvarēt nekā Lepenai. «Les résultats du premier tour de l’élection présidentielle 2017» (franciski). Le Monde. Skatīts: 2017. gada 24. aprīlī. «A Rebuke of France's Political Establishment» (angliski). The Atlantic. Skatīts: 2017. gada 24. aprīlī. «Macron, Le Pen face off for French presidency» (angliski). Politico. Skatīts: 2017. gada 24. aprīlī.