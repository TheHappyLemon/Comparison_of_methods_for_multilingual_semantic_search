"Achtung Baby" ir īru rokgrupas U2 septītais studijas albums, kas tika izdots 1991. gada 19. novembrī. Albums nāca klajā gandrīz divus gadus pēc tam, kad U2 solists Bono paziņoja, ka grupai ir "jādodas projām un jāizsapņo to atkal no jauna", jo par iepriekšējo albumu "Rattle and Hum" tika saņemti dalīti viedokļi. Albums iezīmē dramatiskas izmaiņas grupas skanējumā, tā ritmos pārņemot elektroniskās mūzikas ietekmes, blīvāku, detalizētāku producēšanu un vairāk ģitāras efektu, kā arī ietverot sevī tumšākus un personīgākus dziesmu tekstus. Albumu "Achtung Baby" ietekmējusi tobrīd jaunā tehno un elektroniskā mūzika, kā arī 1990. gadu sākuma jauno alternatīvā roka grupu skanējums un tobrīd aktuālo "Madčesteras" grupu deju-rokmūzikas ietekme. Rezultāts bija avantūristiskāks un mazāk tradicionāls, salīdzinot ar grupas iepriekšējiem darbiem, tomēr "Achtung Baby" ir viens no U2 vispārdotākajiem un kritiķu atzītākajiem albumiem. "Achtung Baby" grupai bija kā atiešana no tās iepriekšējās mūzikas. Bono albumu bieži ir aprakstījis, kā "četru vīru centienus nozāģēt Džošua koku". U2, neraksturīgi saviem iepriekšējiem darbiem, izmantoja citu žanru tehniku un skanējumu, tostarp deju, hausmūzikas un elektroniskās mūzikas, tomēr saglabājot savu sākotnējo rokenrola sajūtu. Albuma jaunais skanējums bija par iemeslu domstarpībām starp grupas dalībniekiem; The Edge un Bono bija par jauno skanējumu, kas radās U2 Berlīnes ierakstu sesiju laikā, savukārt bundzinieks Lerijs Mullens un basģitārists Ādams Kleitons vēlējās atgriezties pie tradicionālā skanējuma. Šis konflikts gandrīz noveda pie grupas izjukšanas, taču domstarpības beidzās, kad The Edge, cīnoties ar divām pārejas sadaļām dziesmā "Ultraviolet", spēja tās sakombinēt ar grupas un producentu Īno un Lanuā palīdzību. Grupa turpināja apspēlēt šos akordus, tā radot vienu no savām slavenākajām dziesmām "One". Tas mainīja grupas skatījumu uz albumu, palīdzot dalībniekiem atkal pievērsties tā ierakstīšanai. Dziesma "One" bija iemesls, lai grupai atjaunotu optimismu par jau ierakstīto materiālu. Atstājot Berlīni labā garastāvoklī, grupa albumu pabeidza Dublinā. Audio piemērs: Problēmas failu atskaņošanā? Skatīt mediju palīdzību. "Achtung Baby" ir raksturīgs arī tumšāks skanējums nekā iepriekšējos darbos, pateicoties tādām dziesmām, kā "The Fly", "Acrobat" un "Love Is Blindness", kuru tekstos ir skartas tādas tēmas, kā bezpalīdzība, izjukušas attiecības un ("Love Is Blindness" gadījumā) vardarbība mīlestības vārdā. Garīgās tēmas U2 1980. gadu darbos, albumā "Achtung Baby" kļuva eksistenciālākas un ar savu izmisuma pieskaņu. Grupas politiskās aktivitātes pārslēdzās uz AIDS krīzi un bezdarba problēmām. Tajā pašā laikā grupa spēja uzņemt arī gaišāku toni, savā mūzikā un publiskajā telpā vairāk izmantojot ironiju nekā nopietnību, tā pasmejoties par savu iedomāto nozīmību 1980. gados. Šis grupas tēls savu kulmināciju sasniedza 1997. gada albumā "Pop", beidzoties ar cerības pilnajām dziesmām 2000. gadā albumā "All That You Can't Leave Behind". Albumā tika iekļautas arī tādas dziesmas, kā skanējuma ziņā sagrozītā albumu atklājošā dziesma "Zoo Stations", deju mūzikai tuvais singls "Even Better Than The Real Thing" un roķīgais "Until the End of the World", kas tika sarakstīta Vima Vendersa tāda paša nosaukuma zinātniskās fantastikas filmai. "Achtung Baby" palīdzēja paplašināt grupas atbalstītāju skaitu, piesaistot jaunus fanus ar savu hitu "Mysterious Ways" un balādi "One". Albumam sekoja "Zoo TV" turneja, kam bija raksturīgi plaši multimediju koncerti un par kuras koncertierakstu "Zoo TV: Live from Sydney" grupa ieguva "Grammy" balvu. ASV LP izdevumā kā vienīgajā ir iekļauta necenzēta bilde ar kailu grupas basģitāristu Ādamu Kleitonu. CD un kasešu izdevumos viņa privātās ķermeņa daļas ir cenzētas ar melnu "X" burtu vai četrlapu āboliņa lapu. Albuma nosaukums "Achtung Baby!" vāciski nozīmē "Uzmanību, mazulīt", jeb "Uzmanīgi, mazulīt!" Šī frāze ir ņemta no Mela Bruksa filmas "The Producers", un to bieži albuma ierakstīšanas laikā izmantoja grupas skaņu inženieris. "Achtung Baby" ASV Billboard albumu topā nonāca līdz 1. vietai. Tas ieguva "Grammy" balvu kā labākais rokmūzikas albums. Žurnālā "Rolling Stone" ir teikts, ka U2 ir "pierādījuši, ka tā pati spēcīgā tieksme uz episku mūziku un verbāliem žestiem, kas vairākiem māksliniekiem ļauj parodēt sevi, iedvesmotākās rokās aizdedzina neaizmirstamo uguni (norāde uz albumu "The Unforgettable Fire"), kas definē lielisku rokenrolu." Albums bieži tiek minēts kā viens no labākajiem rokmūzikas vēsturē. 1998. gadā žurnāla "Q" lasītāji "Achtung Baby" ierindoja 15. vietā starp visu laiku labākajiem albumiem; 2001. gadā mūzikas kanāls VH1 to ierindoja 65. vietā. 2003. gadā žurnāls "Q" albuma trešo dziesmu "One" nosauca par "visu laiku labāko dziesmu". 2003. gadā publicētajā žurnāla "Rolling Stone" 500 visu laiku labāko albumu sarakstā "Achtung Baby" atrodams 62. vietā, no visiem U2 albumiem piekāpjoties vienīgi "The Joshua Tree". U2 savu darbu pie albuma ierakstīšanas sāka 1990. gada nogalē pirms vēl bija sarakstījuši kādu dziesmu, pārsvarā improvizējot un savas idejas realizējot dziesmās. Interesantākās idejas tika ierakstītas kasetēs. 1991. gada aprīlī šīs kasetes nejauši nonāca grupas fanu rokās, vēl pirms novembrī paredzētās albuma laišanas klajā. Visplašāk apgrozībā laistā šo kasešu izlase 1992. gada februārī tika izdota trīs diskos ar nosaukumu "Salomé: The Axtung Beibi Outtakes". 1993. gadā atklātībā nonāca arī citi studijas ieraksti, kuriem tika dots nosaukums "The Achtung Sessions". Tā kā šīs dziesmas parādījās atklātībā tām esot vēl agrā producēšanas stadijā, tās parāda retu ieskatu grupas dziesmu rakstīšanas procesā. Vairākas no grupas idejām, tostarp astoņas dažādas dziesmas "Salomé" ierakstīšanas, bija galīgi nepabeigtas, tāpēc lielas mākslinieciskās vērtības tām nebija. Bono par to ir teicis: "Tur nebija ģēniju neatklāto darbu, diemžēl tie bija vienkārši neveiksmīgi ieraksti." Mūzikas autori ir U2, bet dziesmu vārdus sacerējuši Bono un The Edge. "Zoo Station" — 4:36 "Even Better Than the Real Thing" — 3:41 "One" — 4:36 "Until the End of the World" — 4:39 "Who's Gonna Ride Your Wild Horses" — 5:16 "So Cruel" — 5:49 "The Fly" — 4:29 "Mysterious Ways" — 4:04 "Tryin' to Throw Your Arms Around the World" — 3:53 "Ultraviolet (Light My Way)" — 5:31 "Acrobat" — 4:30 "Love Is Blindness" — 4:23 "The Fly", "Mysterious Ways", "One", "Even Better Than the Real Thing" un "Who's Gonna Ride Your Wild Horses" tika izdoti kā singli. Bono — vadošais vokāls, ģitāra The Edge — ģitāra, sintezators, fona vokāls Ādams Kleitons — basģitāra Lerijs Mullens — bungas, sitamie instrumenti Braiens Īno — taustiņinstrumenti (dziesmās nr. 3, 9 un 12) Daniels Lanuā — ritma ģitāra (dziesmās nr.1, 3 un 9), sitamie instrumenti (dziesmās nr. 4 un 8) Sekojot veiksmīgajai albuma izdošanai, U2 izdeva "Achtung Baby: The Videos, The Cameos, and a Whole Lot of Interference from Zoo TV", izlasi VHS formātā ar albuma mūzikas video. Izlasē ir iekļauti deviņi video, ieskaitot pa trīs versijām dziesmām "One" un "Even Better than the Real Thing." Starp video klipiem albumā tika iekļautas arī "starpspēles" (interference) - dokumentāli kadri, mediju klipi un citi kadri, kas ir līdzīgi tiem, kas tika rādīti "Zoo TV" turnejas koncertos. Video dziesmām "Who's Gonna Ride Your Wild Horses" un "Love Is Blindness" bija vienīgie albuma video, kas netika izdoti šajā izdevumā, jo tie vēl nebija nākuši klajā līdz šīs izlases izdošanas datumam. INTERFERENCE "Even Better Than the Real Thing" — veidojis Kevins Godlijs INTERFERENCE "Mysterious Ways" — veidojis Stefans Sednauī "One" (1. versija) — veidojis Antons Korbijns "The Fly" — veidojuši Ričijs Smits un Džons Kleins INTERFERENCE "Even Better Than the Real Thing" (Dance Mix) — veidojis Kevins Godlijs "One" (2. versija) — veidojis Marks Pelingtons "Even Better Than the Real Thing" — veidojis Armando Gallo un Kampa "One" (3. versija) — veidojis Fils Janū "Until the End of the World" — veidojis Ričijs Smits U2 diskogrāfija Deep Cuts: U2, Part I Flenegens (1995), 6.-11. lpp. Flenegens (1995), 30. lpp.; Greiems (2004), 49. lpp.; Nials Stoukss. Into The Heart: The Story Behind Every U2 Song. Austrālija : HarperCollinsPublishers, 1996. 102. lpp.. lpp. ISBN 0-7322-6036-1. «U2: U2faqs.com - History FAQ - Everything You Know Is Wrong - Achtung Baby to Passengers». Arhivēts no oriģināla, laiks: 2008. gada 17. aprīlī. Skatīts: 2012. gada 26. maijā. Arhivēts 2008. gada 17. aprīlī, Wayback Machine vietnē. «Arhivēta kopija». Arhivēts no oriģināla, laiks: 2007. gada 13. oktobrī. Skatīts: 2009. gada 1. novembrī. Arhivēts 2007. gada 13. oktobrī, Wayback Machine vietnē. «BPI». Arhivēts no oriģināla, laiks: 2007. gada 18. oktobrī. Skatīts: 2008. gada 1. februārī. Arhivēts 2007. gada 18. oktobrī, Wayback Machine vietnē. «RIAA». Arhivēts no oriģināla, laiks: 2013. gada 25. jūlijā. Skatīts: 2008. gada 1. februārī. ARIA «IFPI Austria». Arhivēts no oriģināla, laiks: 2007. gada 16. jūlijā. Skatīts: 2008. gada 1. februārī. Arhivēts 2007. gada 16. jūlijā, Wayback Machine vietnē. «Disque En France». Arhivēts no oriģināla, laiks: 2006. gada 22. novembrī. Skatīts: 2008. gada 6. jūnijā. Arhivēts 2006. gada 22. novembrī, Wayback Machine vietnē. «CRIA». Arhivēts no oriģināla, laiks: 2012. gada 3. jūlijā. Skatīts: 2009. gada 17. novembrī. Arhivēts 2012. gada 3. jūlijā, at WebCite «NVPI». Arhivēts no oriģināla, laiks: 2009. gada 28. augustā. Skatīts: 2009. gada 27. janvārī. «IFPI Finland». Arhivēts no oriģināla, laiks: 2007. gada 12. oktobrī. Skatīts: 2008. gada 1. februārī. Arhivēts 2007. gada 12. oktobrī, Wayback Machine vietnē. IFPI Switzerland IFPI Germany "Achtung Baby" U2 Wanderer lapā, ar informāciju par dažādu izdevumu detaļām, vāka attēliem, dziesmu tekstiem u.c.