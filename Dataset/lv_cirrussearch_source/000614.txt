Maija Tīruma-Eihorna (dzimusi 1983. gada 28. novembrī Rīgā) ir bijusī latviešu kamaniņu braucēja, 2008. gada Eiropas čempione komandu stafetē. Ar kamaniņu braukšanu nodarbojas kopš 1998. gada, piedalījusies trijās olimpiskajās spēlēs. 2013. gada martā paziņoja par karjeras beigām. Kopš 2013. gada novembra ir Francijas kamaniņu sporta izlases galvenā trenere. 18 gadu vecumā piedzīvoja olimpisko debiju 2002. gada olimpiskajās spēlēs Soltleiksitijā, kur izcīnīja 18. vietu. 2006. gada olimpiskajās spēlēs Turīnā viņa ieguva 17. vietu. Lielākos panākumus guvusi stafetes komandas sastāvā, kur izcīnītas divas bronzas medaļas Pasaules čempionātos (2008. un 2009. gadā) un zelta medaļa Eiropas čempionātā Čezānā, Itālijā, 2008. gadā. Individuāli augstākā izcīnītā vieta ir 7., ko M. Tīruma ieņēma tai pašā 2008. gada čempionātā un arī 2010. gada Eiropas čempionātā Siguldā. 2010. gada olimpiskajās spēlēs Vankūverā M. Tīruma pirmajā braucienā izvirzījās ceturtajā vietā, tomēr saglabāt to nespēja un pēc četriem braucieniem finišēja kā 9., kas bija augstākais Latvijas sportistu sasniegums līdz tam aizvadītajās četrās olimpiādes dienās. 2011. gada Pasaules čempionātā Čezānā, Itālijā, viņa ieņēma 19. vietu, lai arī pēc pirmā brauciena bija 14. vietā. 2013. gada martā M. Tīruma paziņoja par sportistes karjeras beigām. 2013. gada novembrī kļuva par Francijas kamaniņu sporta izlases galveno treneri. M. Tīruma dzīvo Raganā. Viena no viņas trīs māsām Elīza Tīruma ir kamaniņu braucēja, olimpisko spēļu medaļniece. Vecākā māsa Solvita ir kalnu slēpošanas trenere, arī otra vecākā māsa Marta agrāk bijusi kamaniņu braucēja. Izglītību ieguvusi Siguldas Valsts ģimnāzijā, Murjāņu sporta ģimnāzijā un Latvijas Biznesa koledžā. 2014. gadā absolvējusi Latvijas Sporta pedagoģijas akadēmiju un ieguvusi sporta speciālistes diplomu. 2018. gada vasarā apprecējās ar bijušo Vācijas izlases kamaniņbraucēju Janu Eihornu, tajā pašā gadā pārim piedzima meita Šarlote. Andrejs Siliņš. «Orlova Eiropas čempionātā sestā, Tīruma - septītā». sportacentrs.com, 2010. gada 23. janvāris. Skatīts: 2011. gada 29. janvāris. Andris Vētra. «Tīruma pēc pirmā brauciena - ceturtā». sportacentrs.com, 2010. gada 16. februāris. Skatīts: 2011. gada 29. janvāris. Ulvis Brože. «Čempione - Hifnere, Tīruma - 9. vietā». sportacentrs.com, 2010. gada 17. februāris. Skatīts: 2011. gada 29. janvāris. Andrejs Siliņš. «Tīruma pasaules čempionātā ieņem 19. vietu». sportacentrs.com, 2011. gada 29. janvāris. Skatīts: 2011. gada 29. janvāris. «Maija Tīruma beidz sportistes karjeru». Sportacentrs.com. Skatīts: 2013. gada 10. martā. Bez izpletņa un čūskām[novecojusi saite], sporto.lv «Maija Tīruma Vācijā laidusi pasaulē meitiņu». delfi.lv. 2018. gada 23. augustā. Skatīts: 2018. gada 24. septembrī. Vikikrātuvē par šo tēmu ir pieejami multivides faili. Skatīt: Maija Tīruma. Olympedia profils (angliski) LOK profils The Sport.org profils (angliski) FIL profils (angliski) Oficiālā mājaslapa LOK profils M. Tīruma: "Latvijai Sočos būs trīs medaļas..."