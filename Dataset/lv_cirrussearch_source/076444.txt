Inda vai Sinda (sanskritā: सिन्धु, Sindhu; urdu: سندھ, Sindh) ir upe Dienvidāzijā, Indostānas viena no divām galvenajām upēm. Upe bija zināma senajiem Indijas iedzīvotājiem kā Sindhu un persiešiem kā Hindu, kas abās valodās nozīmēja ‘robežas upe’. No persiešiem upes nosaukums nonāca pie senajiem grieķiem kā Indós (Ἰνδός — grieķiem nebija zināma [h] fonēma). Inda sākas Tibetas kalnienē svētā Kailaša kalna ziemeļu nogāzēs; augštecē tiek dēvēta par Sengekabaphu (tibetiešu: སེང་གེ་ཁ་འབབ།) vai Sengecanpo (tibetiešu: སེང་གེ་གཙང་པོ). Plūst rietumu virzienā kā tipiska kalnu upe, kur aizas mijas ar plašām ielejām. Lejpus Gilgitas pietekas izlaužas starp Himalajiem un Hindukušu pa 3000 m dziļu aizu; pēc tam pagrižas uz dienvidrietumiem, kur plūst pa tuksnešaino Indas-Gangas līdzenuma ruetumu daļu, veidojot daudzas attekas. Ieplūst Arābijas jūrā, veidojot plašu deltu (ap 8000 km²). Lielākās pietekas ir Šaioka, Gilgita, Kabula (labās) un Satledža (kreisā). Lielākās pilsētas krastos ir Haidarābāda un Sukura. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 270. lpp. Vikikrātuvē par šo tēmu ir pieejami multivides faili. Skatīt: Inda. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)