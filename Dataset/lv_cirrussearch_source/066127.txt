Andrejs Fedjajevs (Андрей Валерьевич Федяев; dzimis 1981. gada 26. februārī) ir Krievijas kosmonauts, lidotājs, majors rezervē. Andrejs Fedjajevs piedzima 1981. gada 26. februārī Sverdlovskas apgabala Serovā. 1998. gadā viņš pabeidza vidusskolu Verhņaja Turā un mēģināja iestāties Kačinskas augstākajā kara aviācijas lidotāju skolā, bet netika uzņemts. 1999. gadā Fedjajevs iestājās Balašovas kara aviācijas institūtā, ko 2002. gadā reorganizēja par Balašovas mācību aviācijas centru — Krasnodaras kara aviācijas institūta 4. aviācijas fakultāti. 2004. gadā viņš to absolvēja, iegūstot inženiera pilota diplomu. Pēc tam Fedjajevs dienēja 317. jauktajā aviācijas pulkā Kamčatkas novada Jeļozovā, esot pretzemūdeņu lidmašīnas Il-38 komandiera palīgam. 2010. gadā Andrejs Fedjajevs pieteicās kosmonautu kandidātu konkursam, bet netika uzņemts. 2012. gada kosmonautu iesaukumā viņš izturēja konkursu, un 8. oktobrī viņam atļāva sākt kosmonautu sagatavošanas kursus. 2013. gada aprīlī Fedjajevs atvaļinājās no bruņotajiem spēkiem majora pakāpē. 25. aprīlī viņu oficiāli ieskaitīja kosmonautu grupā. 2014. gada 6. jūnijā viņš pabeidza vispārējos kosmonautu sagatavošanas kursus, un 16. jūnijā viņam piešķīra kosmonauta izmēģinātāja kvalifikāciju. 2019. gadā Fedjajevs iestājās Krievijas tautsaimniecības un valsts dienesta akadēmijas Vladimiras filiālē. 2021. gada 17. maijā tika publicēta informācija, ka Fedjajevs ir apstiprināts kosmosa kuģa Sojuz MS-22 dublieru apkalpē; pēc tam viņš būtu Sojuz MS-23 pamatapkalpē. Vēlāk Sojuz MS-22 trešais apkalpes loceklis (Anna Kikina) tika nomainīts pret amerikāņu astronautu, bet Kikinai un Fedjajevam būtu jādodas kosmosā ar ASV kosmosa kuģi Crew Dragon. 2022. gada jūlijā Fedjajevs tika apstiprināts SpaceX Crew-6 pamatapkalpē. Viņš bija dublieris Annai Kikinai, kura 2022. gada 6. oktobrī startēja ar SpaceX Crew-5. Andreja Fedjajeva pirmais kosmiskais lidojums sākās 2023. gada 2. martā, esot kosmosa kuģa SpaceX Crew-6 misijas speciālistam, dodoties uz Starptautisko kosmosa staciju. Viņš bija 68. un 69. lidojuma inženieris. Uz Zemi Fedjajevs atgriezās 4. augustā ar Crew-6. Vikikrātuvē par šo tēmu ir pieejami multivides faili. Skatīt: Andrejs Fedjajevs. Biogrāfija Kosmonautu sagatavošans centrs Biogrāfija astronaut.ru, (krieviski)