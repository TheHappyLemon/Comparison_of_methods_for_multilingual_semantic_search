Jere Lehtinens (somu: Jere Lehtinen; dzimis 1973. gada 24. jūnijā) ir bijušais somu hokejists, labās malas uzbrucējs, ilggadējs Somijas hokeja izlases dalībnieks. Karjeras laikā kļuvis par vienu no tikai astoņiem hokejistiem, kas izcīnījuši četras olimpisko spēļu medaļas. 1995. gadā izcīnījis Pasaules čempionāta zelta medaļas, savukārt 1999. gadā kopā ar Dalasas "Stars" ieguvis Stenlija kausu. Kopumā NHL aizvadījis 14 sezonas, 875 spēlēs atzīmējoties ar 514 rezultativitātes punktiem. Profesionāļa karjeru Lehtinens uzsāka 1990.—91. gada sezonā, kad debitēja Somijas 1. divīzijas (otrās spēcīgākās) līgas kluba Espo "Blues" rindās. 1991.—92. gada sezonā komanda nodrošināja tiesības nākamo sezonu aizvadīt SM līgā, taču 1993. gada vasarā uzbrucējs noslēdza līgumu ar Turku TPS. 1994.—95. gada sezonā TPS rindās Lehtinens kļuva par Somijas čempionu. 1995.—96. gada sezonā uzbrucējs pievienojās NHL vienībai Dalasas "Stars", jau pirmajā sezonā tās sastāvā aizvadot 57 spēles. Jau 1998. gadā Lehtinens pirmo reizi ieguva Frenka Selkes balvu, to vēlreiz iegūstot arī 1999. un 2003. gadā. 1998.—99. gada sezonā Lehtinens kopā ar "Stars" izcīnīja Stenlija kausu. "Stars" rindās hokejists spēlēja līdz pat 2009.—10. gada sezonas noslēgumam. Par profesionālās karjeras beigšanu uzbrucējs paziņoja vien 2010. gada decembrī. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)