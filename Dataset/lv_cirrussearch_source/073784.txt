Mušu ofrīda (Ophrys insectifera L.) ir orhideju dzimtas suga. Latvijā šis augs ir ļoti rets, un tā ir vienīgā Latvijā atrastā Ophrys ģints suga, atrasta pirmo reizi 1922. gadā. Ierakstīta Baltijas jūras reģiona Sarkanajā grāmatā un Latvijas Sarkanajā grāmatā 1. kategorijā. Daudzgadīgs, neliels (15—50 cm) lakstaugs. Gumi apaļi, saknes īsas. Stublājs stāvs, gaišzaļš, kails un tievs. 3-5 lancetiskas lapas blīvi pie stublāja pamata. Ziedi skrajā un garā, parasti vienpusējā, vārpveida ziedkopā. Pieziedlapas zaļas, īsas un lancetiskas. Zieds ļoti raksturīgs, ārējās apziedņa lapas gaiši zaļas, no tām vidējā ar ieliekušos galu. Iekšējās apziedņa lapas sārti brūnas. Lūpa trīsdaivaina, samtaina, centrā zilgans plankums, kopumā lūpa atgādina kukaini. Latvijā zied jūnijā un jūlijā. Aug Viduseiropā un Baltijas jūras reģionā ļoti salveidīgos areālos. Igaunijā suga biežāka nekā Latvijā, zināma jau kopš 1839. g. Lietuvā atrasta tikai 1993. g. Viduseiropā aug sausās, kaļķainās vietās, mežos, pļavās, nokalnēs. Latvijā aug tikai kaļķainās pļavās un zāļu purvos ar skraju veģetāciju, kopā ar asinssārto dzegužpirkstīti un parasto kreimuli. Sugu apdraud meliorācija un augsnes rekultivēšana, kā arī pļavu aizaugšana ar krūmiem un kokiem. Izplatība Gottlieb Fleischer. Flora der deutschen Ostseeprovinyen Esth-, Liv- und Kurland. Mitau, Leipzig, 1839. Gudžinskas Z., Ryla M. Lietuvos gegužraibiniai (Orchidaceae). Vilnius, 2006 ISBN 9986-662-28-1 Edgars Vimba: Mušu ofrīda - Ophrys insectifera L. Latvijasdaba.lv[novecojusi saite]