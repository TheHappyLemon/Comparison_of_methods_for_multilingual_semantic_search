ASV kabinets ir ASV prezidenta padomdevējorgāns, kas sastāv no ASV viceprezidenta un ASV federālās izpildvaras departamentu vadītājiem, kurus izvēlas prezidents un apstiprina Senāts. Kabineta sēdēs piedalās arī departamentu vadītāju pienākumu izpildītāji, kas nav Senāta apstiprināti. Prezidents var noteikt citu iestāžu vadītājus un Senāta neapstiprinātus ASV prezidenta izpildbiroja locekļus par kabineta līmeņa locekļiem. Pats prezidents nav kabineta loceklis. ASV kabinetu vēsture sākās 1787. gadā Konstitucionālajā konventā, kad tika apspriests, vai prezidents īstenos izpildvaru patstāvīgi vai kopā ar ministru kabinetu vai slepeno padomi. Konstitūcijā noteikts, ka prezidentam ir vienpersoniska izpildvara un prezidents ir tiesīgs pieprasīt rakstisku viedokli no konkrētā izpildvaras departamenta galvenās amatpersonas. Konstitūcijā nav noteikti izpildvaras orgāni, to skaits vai uzdevumi. Pirmais ASV prezidents Džordžs Vašingtons izveidoja kabinetu, kurā ietilpa viņš pats, valsts sekretārs Tomass Džefersons, valsts kases sekretārs Aleksandrs Hamiltons, kara sekretārs Henrijs Nokss, ģenerālprokurors Edmunds Rendolfs. Viceprezidents netika iekļauts kabinetā, jo tolaik (līdz 20. gadsimtam) tika pieskaitīts likumdošanas varai un bija Senāta priekšsēdētājs. Visi federālās izpildvaras departamentu un citu federālo aģentūru vadītāji ir prezidenta izvēlēti, un tad tos stāda priekšā Senātam, lai saņemtu apstiprinājumu vai noraidījumu amata ieņemšanai. Tas tiek izlemts, senatoriem balsojot, ar balsu vairākumu. Pēc apstiprināšanas amata kandidāts saņem komisijas rulli, veic zvērestu un sāk pildīt savus amata pienākumus. Ārpus Senāta sesiju laika prezidents var iecelt departamentu vadītāju pagaidu pienākumu izpildītājus. Senāts neapstiprina divus kabineta locekļus: viceprezidentu, kurš kopā ar prezidentu ir tautas vēlēts, un Baltā nama aparāta vadītāju, kurš šajā amatā ir prezidenta iecelts prezidenta izpildbiroja darbinieks. Džo Baidena kabinets Donalda Trampa kabinets Baraka Obamas kabinets «The Cabinet». whitehouse.gov. Skatīts: 24.08.2021. «Cabinet of the United States». en.wikipedia. Skatīts: 24.08.2021.