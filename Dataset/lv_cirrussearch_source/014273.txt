3000 metru šķēršļu skrējiens ir skriešanas distance vieglatlētikas sacensībās stadionā. 3000 m šķēršļu skrējiena distancē ir 28 reizes jāpārvar barjera un 7 reizes — ūdens šķērslis. Vīriešiem barjerām jābūt 91,4 cm augstām, savukārt sievietēm — 76,2 cm, abiem dzimumiem ir vienāds barjeru platums — vismaz 3,94 m. Ūdens bedres dziļākajai vietai jābūt 50—70 cm dziļumā no stadiona seguma pamata. Attālumam no bedres sākuma līdz barjerai jābūt 3,66 m. 3000 m šķēršļu skrējiens ir iekļauts olimpisko spēļu vieglatlētikas sacensību programmā. Vīrieši olimpiskajās spēlēs šajā distancē sacenšas kopš 1920. gada, sievietes — kopš 2008. gada. Pasaules rekords 3000 m šķēršļu skrējienā vīriešiem ir 7:52,11 min un pieder Lamečam Girmam no Etiopijas, uzstādīts 2023. gada 9. jūnijā. Pasaules rekords 3000 m šķēršļu skrējienā sievietēm ir 8:44,32 min un pieder Beatrisei Čepkoečai no Kenijas, uzstādīts 2018. gada 20. jūlijā. Latvijas rekords 3000 m šķēršļu skrējienā vīriešiem ir 8:31,35 min un to 1988. gada 4. septembrī uzstādīja Gatis Deksnis. Latvijas rekords 3000 m šķēršļu skrējienā sievietēm ir 9:27,21 min. un pieder Poļinai Jeļizarovai, uzstādīts 2012. gada 4. augustā Londonas olimpiskajās spēlēs. Rekordi (angliski) IAAF sacensību noteikumi Arhivēts 2009. gada 25. martā, Wayback Machine vietnē. (angliski)