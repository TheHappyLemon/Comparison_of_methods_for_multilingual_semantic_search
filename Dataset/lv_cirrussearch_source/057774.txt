Henriks Sēdins (zviedru: Henrik Sedin; dzimis 1980. gada 26. septembrī Ērnšeldsvīkā, Zviedrijā) ir bijušais zviedru hokejists, centra uzbrucējs. Karjeras laikā aizvadījis 17 sezonas Nacionālās hokeja līgas kluba Vankūveras "Canucks" sastāvā, ilgāku laiku pildot arī tās kapteiņa funkcijas. Kopumā 1330 spēlēs guvis 1070 punktus, 2010. gadā bija līgas rezultatīvākais spēlētājs un kā NHL vērtīgākais spēlētājs ieguva Harta balvu. Zviedrijas hokeja izlases rindās kļuvis par 2006. gada olimpisko čempionu, kā arī izcīnījis trīs Pasaules čempionātu medaļas. Viņa dvīņu brālis Daniels ilgus gadus spēlēja kopā ar Henriku "Canucks" sastāvā. Profesionālā hokejista karjeru Henriks uzsāka 1997. gadā, pievienojoties Zviedrijas Elitsērijas klubam MoDo Hockey, kurā spēlēja līdz pat 2000. gadam, kad nonāca "Canucks" rindās. 1999. gadā, kopā ar Danielu, ieguva Zelta ripu, kas tiek pasniegta Zviedrijas labākajam hokejistam, kurš spēlē Zviedrijas hokeja līgā. Vankūveras klubs Henriku draftēja 1999. gadā, izvēloties viņu ar kopējo 3. numuru. 2004./05. sezonas NHL lokauta laikā Henriks spēlēja savā "dzimtajā" klubā - MoDo Hockey. 2005.—06. sezonā abi Sēdini spēlēja vienā uzbrucēju trijniekā kopā ar Ansonu Kārteru, un bija sezonas rezultatīvākā maiņa komandā. 2010. gadā bija līgas rezultatīvākais spēlētājs un kā NHL vērtīgākais spēlētājs ieguva Harta balvu. Nākamo sezonu Sēdins uzsāka jau kā komandas kapteinis. "Canucks" sasniedza Stenlija kausa izcīņas finālsēriju. 2018. gada aprīlī kopā ar dvīņu brāli Danielu paziņoja par karjeras beigšanu. Jūnijā kopā ar dvīņu brāli saņēma Kinga Klensija balvu. Zviedrijas hokeja izlases sastāvā Henriks spēlējis 2006. gada Turīnas Olimpiskajās spēlēs, kļūstot par Olimpisko čempionu. Bija iekļauts arī 2014. gada olimpisko spēļu turnīra izlases sastāvā, taču traumas dēļ uz to nedevās. Junioru vecumā spēlējis 1999. un 2000. gada Pasaules čempionātos U-20 jauniešiem. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)