1930. gada Latvijas Valsts prezidenta vēlēšanas notika 1930. gada aprīlī, 3. Saeimas darbības laikā. Gustavs Zemgals atteicās kandidēt atkārtoti, līdz ar to, tāpat kā 1927. gada vēlēšanās bija nepieciešamas daudzas balsojuma kārtas, līdz par prezidentu tika ievēlēts Latviešu zemnieku savienības kandidāts Alberts Kviesis, kas kļuva par 3. Latvijas Valsts prezidentu. Šis saraksts ir nepilnīgs; Tu vari palīdzēt, to papildinot. Prezidenta vēlēšanas sākās 1930. gada 8. aprīlī. Pirmajā vēlēšanu kārtā piedalījās LZS izvirzītais Tiesu palātas priekšsēdētājs Alberts Kviesis, ilggadējais Saeimas priekšsēdis no sociāldemokrātiem Pauls Kalniņš un komunistu kandidāts Ernests Miezis. Pirmajā balsojumā Kviesis saņēma 47 balsis, Kalniņš — 36, Miezis — 6. Otrajā balsojumā Kviesim 47 balsis, Kalniņam — 32, Miezim — 5. Trešajā balsojumā kandidāti bija Kviesis un Kalniņš. Kviesis saņēma 46 balsis, Kalniņš — 33. Ceturtajā kārtā bija tikai viens kandidāts — Alberts Kviesis —, kas saņēma 49 balsis. Līdz ar to vēlēšanas tika paredzēts turpināt nākamajā Saeimas sēdē. Vēlēšanas turpinājās 9. aprīlī. Kā kandidāti otrajai kārtai tika piedāvāti Alberts Kviesis un Pauls Kalniņš. Otrās kārtas pirmajā balsojumā Kviesis saņēma 47 balsis, Kalniņš — 35. Otrajā balsojumā Kviesim atkal 47, Kalniņam — 36. Trešajā balsojumā piedalījās tikai Alberts Kviesis, kas saņēma 55 balsis un tika ievēlēts par Valsts prezidentu. Latvijas Kareivis, 1930. gada 9. aprīlī Latvijas Kareivis, 1930. gada 10. aprīlī