MiG-31 (krievu: Микоян МиГ-31, NATO terminoloģijā: Foxhound) ir ceturtās paaudzes reaktīvais iznīcinātājs, kas radīts Padomju Savienībā. Pēc PSRS sabrukuma MiG-31 ir Krievijas Federācijas (vairāk nekā 100) un Kazahstānas (31 lidmašīna) bruņojumā. Iznīcinātāja izstrādāšana uz MiG-25 bāzes sākās 1970. gados Mikojana un Gureviča (MiG) konstruktoru birojā ukraiņu aviokonstruktora Gliba Lozino-Lozinska (Гліб Лозино-Лозинський) vadībā. Sērijveida ražošana Ņižņijnovgorodas aviorūpnīcā Sokol sākās 1979. gadā, bet 1981. gadā to pieņēma Padomju Savienības gaisa spēku bruņojumā. Līdz 1988. gadam saražoja 349 lidmašīnas, līdz 1991. gadam vēl 101 lidmašīnu. Pēc PSRS sabrukuma 50 lidmašīnu palika Kazahstānas bruņoto spēku rīcībā. Līdz 1994. gadam saražoja papildus 69 MiG-31B modeļus. 2014. gadā Krievijas gaisa spēkiem piegādāja 18 modernizētos MIG-31BM, bet 2018. gadā 10 no tiem pārveidoja par MIG-31K ar Kinžal palaišanas iekārtu. MiG-31 apkalpē ir pilots un ieroču operators. Garums — 22,62 metri, spārnu plētums — 13,456 metri, masa bez bruņojuma — 21 820 kilogrami, maksimālais ātrums gaisā — 3000 kilometri stundā, maksimālais pacelšanās augstums ap 25 000 metru, maksimālais lidojuma garums bez uzpildīšanās 3000 km. Bruņojumā var būt dažādas piekaramās raķetes: 4 × R-33E; 2 × R-40RD/TD; 4 × R-60MK; 4 × R-73; 4 x R-37M (MiG-31BM); 4 x R-77M (MiG-31BM); 4 × Kh-58UShKE; 1 × Kh-47M2 Kinžal (MiG-31BM).