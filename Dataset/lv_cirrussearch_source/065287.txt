Ziemeļmoluku (indonēziešu: Maluku Utara) ir Indonēzijas pirmās pakāpes administratīvā iedalījuma vienība. Izvietojusies valsts ziemeļaustrumos, aizņem Moluku salu ziemeļdaļu. Iekļauj Halmaheru, Sulas salas, Obi salas, Bačanu salas, Morotai un citas mazākas salas. Kopā province sastāv no 1474 salām, no kurām 89 ir apdzīvotas. Vēsturiski nozīmīgākie varas centri reģionā ir Ternates un Tidores salas, kas līdz pat 19. gadsimtam bija neatkarīgi sultanāti. Province izveidota 1999. gadā, nodalot to no Moluku provinces. Provinces faktiskā galvaspilsēta līdz 2010. gadam bija tās lielākā pilsēta Ternate; tagad provinces administrācija pārcēlusies uz jaunuzbūvēto galvaspilsētu Sofifi Halmaheras rietumu krastā. Provinces ekonomika atkarīga no lauksaimniecības, zvejas un citu jūras produktu ieguves (kopra, muskatrieksti, krustnagliņas, rīsi u.c.). Attīstās kalnrūpniecība (zelts un niķelis). Ziemeļmoluku dzīvo 28 tautas, kas runā 37 valodās, kas savukārt sadalītas divās valodu grupās: austronēziešu valodas, kuru runātāji mīt Halmaheras centrālajā un austrumu daļā un papuasu valodas, kas izplatītas Halmaheras ziemeļu un rietumu daļā. Provincē oficiālā ir indonēziešu valoda, bet visizplatītākā saziņas valoda ir Ternates malajiešu valoda. Pēc konfesionālās piederības 74,5% ir musulmaņi, bet 25,0% — protestanti. Vikikrātuvē par šo tēmu ir pieejami multivides faili. Skatīt: Ziemeļmoluku. Encyclopædia Britannica raksts (angliski)