TanDEM-X ir Vācijas aerokosmiskā centra Zemes tālizpētes pavadonis, kas izmanto sintētiskās apertūras radaru. TanDEM-X ir arī nosaukums kopējai misijai ar gandrīz identisko TerraSAR-X, kuru orbītā palaida 2007. gadā. Nosaukums tiek atšifrēts kā TerraSAR-X add-on for Digital Elevation Measurement ("TerraSAR-X papildinājums ciparu augstumu mērīšanai"). Misijas primārais uzdevums ir izveidot trīs dimensiju Zemes virsmas modeli jeb ciparu augstumu modeli (Digital Elevation Model, DEM) ar vēl nebijušu precizitāti. Abi pavadoņi lido nelielā attālumā (līdz pat 250 — 500 m) viens no otra, uzņemot attēlus vienlaicīgi, no dažādiem leņķiem. Tādējādi iespējams iegūt kartes ar 12 metru izšķirtspēju un vertikālo precizitāti labāku par 2 m. Savāktās informācijas daudzums 3 gadu misijai tiek prognozēts 1,5 petabaiti. TanDEM-X, salīdzinot ar TerraSAR-X, ir apgādāts ar papildu saspiestas gāzes dzinējsistēmu, lai precīzāk veiktu kopējo lidojumu. Tam ir arī papildu S joslas uztvērējs, lai saņemtu TerraSAR-X stāvokļa ziņojumus un GPS pozīcijas. Abi pavadoņi var darboties vairākās konfigurācijās. Bistatiskā režīmā abi kosmiskie aparāti lido blakus nelielā attālumā, viens no tiem darbojas kā raidītājs, bet abi vienlaicīgu uztver signālu. Otrs režīms ir monostatiskais, kurā katrs darbojas autonomi, viens otram piekšā 30 — 50 km. Trešais režīms ir lidot vienam aiz otra (no dažiem simtiem metru līdz pāris kilometriem) un darboties interferencē, tādējādi var iegūt okeānu straumju, jūru ledu mērījumus. Misijas laikā tiks izmēģināti vēl vairāki eksperimentāli režīmi. TanDEM-X tika palaists 2010. gada 21. jūnijā 02:14:00 UTC no Baikonuras kosmodroma ar nesējraķeti Dnepr. Pēc ieiešanas orbītā kosmiskais aparāts darbojās normāli, un pēc trīs ar pusi dienām noraidīja pirmos uzņemtos attēlus. Nākamos mēnešus pavadonim tika veikti izmēģinājumi un kalibrēšana. 2010. gada 14. decembrī beidzās komisionēšanas fāze, un TanDEM-X bija gatavs sākt darba misiju. TanDEM-X ready for routine operations in 2011 Arhivēts 2010. gada 24. decembrī, Wayback Machine vietnē. DLR, 2010-12-15 (vāciski) (angliski) TanDEM-X DLR mājaslapā (angliski)(vāciski) TanDEM-X Infoterra GmbH mājaslapā (angliski) TanDEM-X Science Home DLR mājaslapā (angliski) TanDEM-X at Astrium website