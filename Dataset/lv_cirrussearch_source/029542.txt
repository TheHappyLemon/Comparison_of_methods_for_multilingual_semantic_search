Scandinavian Airlines (SAS), agrāk Scandinavian Airlines System, ir Dānijas, Zviedrijas un Norvēģijas nacionālā lidsabiedrība un lielākā lidsabiedrība Skandināvijā. Tās īpašnieks ir pārvaldītājsabiedība SAS AB (SAS Group), kas pieder Zviedrijas un Dānijas valdībai (katrai pa 21,80 % akciju), pārējie 56,4 % kapitāldaļu ir privātu investoru rokās. Lidsabiedrība dibināta 1946. gadā kā Zviedrijas, Dānijas, un Norvēģijas konsorcijs transatlaniskajai satiksmei, un pēc diviem gadiem sadarbība paplašināta Eiropas lidojumiem un iekšzemes satiksmei. Tajā ietilpa lidsabiedrības SILA (Zviedrija), Det Danske Luftfartselskab (Dānija) un Det Norske Luftfartselskap (Norvēģija). 1948. gadā SILA apvienojās ar Zviedrijas AB Aerotransport. 1951. gadā visus trīs uzņēmumus apvienoja vienā. 1995. gadā SAS kopā ar Latvijas valdību dibināja Latvijas nacionālo lidsabiedrību airBaltic, bet globālās finanšu krīzes apstākļos 2009. gadā SAS pārdeva savas daļas (47,2%) uzņēmumā. 1997. gadā SAS kopā ar lidsabiedrībām Air Canada (Kanāda), Lufthansa (Vācija), Thai Airways International (Taizeme) un United Airlines (ASV) nodibināja globālu "Zvaigžņu apvienību" (Star Alliance). 2022. gada 5. jūlijā lidsabiedrības mātes uzņēmums SAS AB iesniedza pieteikumu par 11. nodaļas bankrota aizsardzību ASV. 2023. gada 3. oktobrī tika paziņots, ka konsorcijs, kurā apvienojies ASV investīciju uzņēmums Castlelake, Air France-KLM grupa, Lind Invest ApS un Dānijas valsts, veiks ieguldījumus SAS. Ja tiks pabeigts 11. nodaļā paredzētā bankrota process ASV (un to apstiprinās ES Komisija un attiecīgās ASV un Zviedrijas tiesas), Castlelake iegūs 32,0 % reorganizētā SAS kapitāldaļu, Dānijas valdība 25,8 %, Air France-KLM 19,9 %, Lind Invest 8,6 %. Pēc tam plānots, ka Scandinavian Airlines izstāsies no Star Alliance un pievienosies SkyTeam kopā ar Air France-KLM. https://www.sasgroup.net/about-sas/ Shareholders SES Skandināvijas «SAS» restrukturizācijas rezultātā kļūs par Dānijas aviosabiedrību lsm.lv 2023. gada 8. oktobrī Vikikrātuvē par šo tēmu ir pieejami multivides faili. Skatīt: Scandinavian Airlines. Encyclopædia Britannica raksts (angliski) Oficiālā tīmekļa vietne