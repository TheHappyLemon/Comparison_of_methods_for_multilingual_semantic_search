Viljams Edvards Burgharts "V. E. B." Dibuā (angļu: William Edward Burghardt "W. E. B." Du Bois; dzimis 1868. gada 23. februārī, miris 1963. gada 27. augustā) bija amerikāņu sabiedrisks darbinieks, sociologs, vēsturnieks un rakstnieks. Pēc Hārvarda Universitātes beigšanas, kur Dibuā kļuva par pirmo afroamerikāni, kurš ieguvis doktora grādu, darbojās Atlantas Universitātē, kur darbojās līdz 1910. gadam un no 1933. līdz 1943. gadam. 1905. gadā dibināja Niagāras kustību, kas oponēja Bukera Vašingtona proponētajam Atlantas kompromisam, iestājoties par afroamerikāņu pilnīgu līdztiesību. 1909. gadā bija viens no Krāsaino iedzīvotāju attīstības nacionālās asociācijas (National Association for the Advancement of Colored People) dibinātājiem. Atbalstīja antikoloniālismu, atbruņošanos un panāfrikānismu. Pazīstamākās Dibuā grāmatas ir 1903. gadā izdotā The Souls of Black Folk un 1935. gadā publicētā Black Reconstruction in America. Ļeņina Miera prēmijas laureāts. Vikikrātuvē par šo tēmu ir pieejami multivides faili. Skatīt: V. E. B. Dibuā. Roberts Saulītis. Afrocentrisma fenomens ASV: ideju kontinuitāte mūsdienās un definēšanas problemātika Latvijas Universitātes Žurnāls. Vēsture 2016 1 (96)