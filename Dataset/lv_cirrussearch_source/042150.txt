Zorans Zaevs (maķedoniešu: Зоран Заев, dzimis 1974. gada 8. oktobrī) ir Ziemeļmaķedonijas ekonomists un politiķis. Kopš 2020. gada 31. augusta viņš ir Ziemeļmaķedonijas premjerministrs. Pirms tam Zaevs bija premjerministrs arī no 2017. gada maija līdz 2020. gada janvārim. Viņš ir Maķedonijas sociāldemokrātiskās savienības (MSDS) priekšsēdētājs. Zorans Zaevs ir dzimis Strumicā. 1997. gadā viņš absolvēja Skopjes Universitātes ekonomikas fakultāti. Skopjes Universitātē viņš arī ieguva maģistra grādu monetārajā ekonomikā. No 1997. līdz 2003. gadam Zaevs strādāja uzņēmumā Trgoprodukt Strumicā, 2001. gadā kļuva par uzņēmuma direktoru. No 1997. līdz 2003. gadam viņš bija krājbankas Peon valdes loceklis. No 2001. līdz 2003. gadam viņš bija celtniecības materiālu ražotāja Elenica valdes loceklis. No 2000. līdz 2003. gadam Zaevs bija Strumicas komunālā uzņēmuma Komunalec valdes priekšsēdētājs. 1996. gadā Zaevs iestājās Maķedonijas sociāldemokrātiskajā savienībā (MSDS). Viņš tika ievēlēts par MSDS Strumicas nodaļas priekšsēdētāju. No 2006. līdz 2008. gadam viņš bija partijas viceprezidents. Pašvaldību vēlēšanās uzvarēja trīs reizes, un bija Strumicas mērs no 2005. līdz 2016. gadam. Kad Branko Crvenkovskis 2013. gadā atstāja MSDS priekšsēdētāja amatu, viņa vietā tika ievēlēts Zorans Zaevs. Pēc 2016. gada decembra pirmstermiņa parlamenta vēlēšanām Zaevam 2017. gada maijā uzticēja veidot koalīcijas valdību. Zorans Zaevs premjerministra amatā tika apstiprināts 31. maijā. Savā amatā stāšanās runā viņš izvirzīja valsts prioritātes: iestāšanās NATO un ES. Tāpat viņš apsolīja ekonomisko augšupeju un korupcijas izskaušanu. 2019. gada 12. februārī Maķedonijas Republikas nosaukums tika mainīts uz Ziemeļmaķedonijas Republika. 2020. gada 3. janvārī Zorans Zaevs atkāpās no premjerministra amata, vadošās partiju apvienības līderi bija vienojušies par ārkārtas vēlēšanu rīkošanu, jo Ziemeļmaķedonija atkal nesaņēma datumu sarunām par dalību Eiropas Savienībā. Līdz plānotajām vēlēšanām aprīlī vadīt valsti uzticēja "dienesta kabinetam" bijušā iekšlietu ministra Olivera Spasovska vadībā. Parlamenta vēlēšanās, kas notika 2020. gada 15. jūlijā, Maķedonijas sociāldemokrātiskās savienības un dažu citu partiju apvienība "Mēs varam" ieguva visvairāk vietu (35,89 %), bet neieguva vairākumu. MSDS un Demokrātiskā savienība par integrāciju 18. augustā paziņoja, ka panākuši vienošanos par koalīcijas valdību Zorana Zeva vadībā. Naktī uz 31. augustu parlaments Zoranu Zaevu apstiprināja premjerministra amatā. 2021. gada 31. oktobrī Zaevs paziņoja par nodomu atkāpties no premjerministra amata un sociāldemokrātiskās partijas priekšsēdētāja amata, uzņemoties atbildību par valdošās partiju apvienības "Mēs varam" zaudējuma pašvaldību vēlēšanās. 2021. gada 12. decembrī MSDS iekšējās vēlēšanās Dimitars Kovačevskis nomainīja Zoranu Zaevu uz partijas līdera amatā. 2022. gada 16. janvārī Dimitaru Kovačevski apstiprināja par ZiemeļMaķedonijas Republikas premjerministru, nomainot Zoranu Zaevu. North Macedonia Parliament Confirms Zaev’s Return as PM Jakov Marusic, 2020-08-31 Maķedonijas sociāldemokrātiskās savienības priekšsēdētājs