Toni Rajala (somu: Toni Rajala; dzimis 1991. gada 29. martā) ir somu hokejists, kreisās malas uzbrucējs. Pašlaik (2019) Rajala spēlē Šveices hokeja līgas vienībā HK Bīle. Savu karjeru Rajala uzsāka Tamperes "Ilves" jauniešu komandās, jau 2005.—06. sezonā spēlējot tās U16 vienībā. Pēc 2008.—09. sezonas, NHL draftā Rajalu ar 101. kopējo numuru izvēlējās Edmontonas "Oilers". 2009. gada 16. jūlijā Rajala noslēdza divvirzienu līgumu ar "Oilers" vienību un devās uz Ziemeļameriku, kur 2009.—10. sezonu aizvadīja Rietumu hokeja līgas klubā Brendonas "Wheat Kings". Pēc sezonas beigām gan viņš tika izīrēts atpakaļ "Ilves" vienībai, spēlējot jau SM līgas komandā. Tajā viņš aizvadīja arī 2011.—12. gada sezonu, to noslēdzot kā komandas otrs rezultatīvākais spēlētājs. 2012.—13. gada sezonu uzbrucējs aizvadīja Ziemeļamerikā, sezonu uzsākot ECHL vienībā Stoktonas "Thunder", taču sezonas laikā pārceļoties uz AHL vienību Oklahomsitijas "Barons". 2013.—14. gada sezonā spēlēja Zviedrijas hokeja līgas klubā HV71, taču pēc sezonas beigām noslēdza trīs gadu līgumu ar KHL vienību Hantimansijskas "Jugra". Somijas izlases rindās spēlējis 2008. un 2009. gada Pasaules U18 čempionātos, 2009. gadā izcīnot bronzu, kā arī 2009., 2010. un 2011. gada Pasaules junioru čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)