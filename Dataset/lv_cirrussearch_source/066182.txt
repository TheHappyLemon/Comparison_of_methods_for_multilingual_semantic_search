Čūka (angļu un čūkiešu: Chuuk) ir koraļļu atols Klusajā okeānā, Karolīnu salu arhipelāga centrālajā daļā. Ietilpst Mikronēzijas Federatīvo Valstu Čūkas pavalstī. Galvenais pavalsts arhipelāgs, kas veido 82 % no pavalsts kopējās sauszemes platības un 74 % no iedzīvotāju skaita. Lielākā daļa atola iedzīvotāju ir mikronēziešu tauta čūkieši. Čūkas arhipelāga centrālo daļu veido vulkānisku salu grupa, ko apjož plašs koraļļu atols. Atola lagūnā kopā ir 57 salas, no kurām tikai vienpadsmit galvenās vulkāniskās salas un dažas koraļļu salas ir apdzīvotas. Salas atola rietumos veido Fāičukas salu grupu, bet austrumos — Nomoneas salu grupu. Uz atolu ieskaujošā rifa izvietojusies vēl 41 saliņa (motu), no kurām tikai Pīsa atola ziemeļos ir apdzīvota. Vulkānisko salu reljefs kalnains, augstākais kalns ir Vinipots (443 m vjl) Tonas salā. Valda tropu klimats, gada vidējā temperatūra ap +27 °C. 3 km uz dienvidiem no Čūkas atola rifa atrodas neapdzīvotais Neočas atols. «Truku salas». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 713. lpp. Vikikrātuvē par šo tēmu ir pieejami multivides faili. Skatīt: Čūka. Encyclopædia Universalis raksts (franciski)