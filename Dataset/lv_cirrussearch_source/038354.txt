Miroslavs Hermaševskis (Mirosław Hermaszewski; dzimis 1941. gada 15. septembrī, miris 2022. gada 12. decembrī) bija Polijas pirmais kosmonauts, lidotājs, ģenerālis. 1978. gadā veicis lidojumu kosmosā ar PSRS kosmosa kuģi. Miroslavs Hermaševskis dzimis Lipniku ciemā, bijušajā Polijas Volīnijas vojevodistē, bet tajā laikā — Trešā reiha Ukrainas reihskomisariātā. 1943. gadā Ukrainas sacelšanās armijas kaujinieki un ukraiņu nacionālisti vairākkārt uzbruka Lipniku ciemam, nogalinot vairākus Miroslava ģimenes locekļus, to skaitā viņa tēvu. Miroslavam brīnumainā veidā izdevās izglābties. Pēc kara Volīnijas teritorija tika iekļauta Ukrainas PSR, un poļi tika deportēti uz Poliju; Hermaševska ģimene apmetās Volovā. 1961. gadā Miroslavs Hermaševskis pabeidza vidusskolu. 1964. gadā viņš pabeidza kara lidotāju skolu Demblinā. Pēc tam dienēja Polijas pretgaisa aizsardzības iznīcinātāju aviācijā. 1971. gadā Hermaševskis pabeidza Polijas karaspēka Ģenerālštāba akadēmiju. 1975. gadā viņš ieguva majora dienesta pakāpi un iecelts par iznīcinātāju aviācijas pulka komandieri. 1976. gada janvārī kopā ar Zenonu Jankovski tika izvēlēts par kosmonauta kandidātu. Decembrī sāka gatavoties kosmiskajam lidojumam Kosmonautu sagatavošanas centrā PSRS. Miroslavs Hermaševskis savu pirmo un vienīgo kosmisko lidojumu sāka 1978. gada 27. jūnijā, kosmosa kuģī Sojuz-30 kopā ar Pjotru Kļimuku dodoties uz staciju Saljut-6. 5. jūlijā viņi atgriezās uz zemes. Pēc lidojuma kosmosā Hermaševskis turpināja dienestu Polijas bruņotajos spēkos. 1981. gadā, pēc karastāvokļa izsludināšanas Polijā, Miroslavs Hermaševskis tika iekļauts Nacionālās glābšanas kara padomē. 1982. gadā viņš pabeidza Vorošilova Ģenerālštāba kara akadēmiju Maskavā. Līdz 1988. gadam Hermaševskis bija Polijas armijas Galvenās politiskās pārvaldes priekšnieka vietnieks. Pēc tam līdz 1991. gadam viņš bija Augstākās virsnieku lidotāju skolas komendants. Pēc tam bija Polijas Gaisa spēku un pretgaisa aizsardzības pavēlnieka vietnieks. 2000. gadā atvaļinājās no dienesta. Miroslava Hermaševskia vietne (poliski) Мирослав Гермашевский (Хермашевский) astronaut.ru, (krieviski) Гермашевский (Hermaszewski) Мирослав warheroes.ru, (krieviski)