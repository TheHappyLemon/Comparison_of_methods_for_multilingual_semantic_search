Kems Nīlijs (angļu: Cam Neely; dzimis 1965. gada 6. jūnijā) ir bijušais kanādiešu hokejists, malējais uzbrucējs, kurš savas karjeras laikā aizvadījis 726 spēles Nacionālās hokeja līgas klubos Vankūveras "Canucks" un Bostonas "Bruins". 2005. gadā uzņemts Hokeja slavas zālē. Pašlaik (2014) Nīlijs ir NHL kluba Bostonas "Bruins" prezidents. Pēc 1982.—83. gada sezonas, kuru Nīlijs aizvadīja Rietumu hokeja līgas kluba Portlendas "Winter Hawks" sastāvā un kopā ar komandu izcīnīja Memoriālo kausu, uzbrucējs tika draftēts, un jau nākamajā sezonā viņš aizvadīja 56 spēles NHL vienības Vankūveras "Canucks" rindās. Savu pirmo NHL sezonu Nīlijs noslēdza vēl būdams tikai 18 gadus vecs. 1986. gada vasarā uzbrucējs tika aizmainīts uz Bostonas "Bruins" rindām, jau pirmajā sezonā kluba rindās atzīmējoties ar 72 punktiem 75 spēlēs un kļūstot par komandas labāko vārtu guvēju. 1989.—90. gada sezonā Nīlijs guva 55 vārtus un bija komandas rezultatīvākais spēlētājs. 1990.—91. gada sezonas Stenlija kausa izcīņas laikā uzbrucējs iedzīvojās nopietnā ceļa savainojumā, kas nākamajās divās sezonās ļāva hokejistam piedalīties vien 22 "Bruins" spēlēs. Lai gan arī 1993.—94. gada sezonā traumas dēļ Nīlijs izlaida 35 spēles, viņš spēja atzīmēties ar 50 vārtiem 49 spēlēs. Vienas sezonas gaitā vidēji spēlē NHL vēsturē vairāk vārtus spējuši gūt vien Veins Greckis, Mario Lemjē un Brets Halls. Pēc 1995.—96. gada sezonas, būdams vien 31 gadu vecs, uzbrucējs daudzo traumu dēļ noslēdza profesionāļa karjeru. Eliteprospects profils (angliski) Internet Hockey Database profils (angliski) Hockey-Reference profils (angliski)