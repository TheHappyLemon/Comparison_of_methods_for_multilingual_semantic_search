Kladno (čehu: Kladno) ir pilsēta Čehijā, Centrālčehijas apgabalā. Tā ir lielākā pilsēta apgabalā un atrodas vien 25 kilometru attālumā no valsts galvaspilsētas Prāgas. Pilsētā dzīvo aptuveni 70 000 iedzīvotāju. Ievērojams rūpniecīubas centrs. Apdzīvotā vieta rakstos pirmoreiz minēta 14. gadsimtā. 1561. gadā tai tika piešķirtas pilsētas tiesības. Ilgu laiku tā atradās Hābsburgu impērijas sastāvā. 19. gadsimta vidū kļuva par Bohēmijas rūpniecības centru. Tā kā apkaimē tika atklātas ogļu iegulas, Kladno tika uzbūvēts liels metalurģiskais kombināts, citi mašīnbūves uzņēmumi. Rezultātā pilsēta kļuva par sociāldemokrātiskās un komunistiskās kustības centru. No 1919. gada — Čehoslovākijā. Kopš 1993. gada — Čehijā. Sabrūkot sociālismam, sašaurināja darbību metalurģiskais kombināts, tomēr Kladno un apkārtnē mūsdienās darbojas vairāku starptautisku uzņēmumu, to skaitā Lego, Sagem, Dr. Oetker, Showa Aluminium un citu uzņēmumu ražotnes. Pilsētā bāzēta 1924. gadā dibinātā Čehijas Ekstralīgas hokeja komanda HC Kladno. Kladno ir hokejistu Mihaela Frolīka (Michael Frolík, 1988), Radko Gudasa (Radko Gudas, 1990), Jaromīra Jāgra (Jaromír Jágr, 1972), Františeka Kaberles (František Kaberle, 1973), Ondržeja Paveleca (Ondřej Pavelec, 1987), Tomāša Plekaneca (Tomáš Plekanec, 1982), Jirži Sekāča (Jiří Sekáč, 1992) un Jakuba Vorāčeka (Jakub Voráček, 1989). Pilsētā dzimuši arī politiķis Jirži Dīnstbīrs (Jiří Dienstbier, 1937 – 2011), šahists Vlastimils Horts (Vlastimil Hort, 1944) un multiplikators Zdeneks Milers (Zdeněk Miler, 1921 – 2011). Pēc kara Kladno metalurģiskajā rūpnīcā strādāja rakstnieks Bohumils Hrabals (Bohumil Hrabal, 1914 – 1997). Pašvaldību iedzīvotāju skaits 2023. gada 1. janvārī; pārbaudes datums: 25 maijs 2023. Vikikrātuvē par šo tēmu ir pieejami multivides faili. Skatīt: Kladno. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Pilsētas mājaslapa