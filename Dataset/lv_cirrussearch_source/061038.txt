Vizuļu grīslis (latīņu: Carex brizoides) ir grīšļu dzimtas suga. Savvaļā tā ir sastopama galvenokārt Viduseiropas priežu mežos un krūmājos, retāk jauktos mežos vai purvu apmalēs. Latvijā šī suga ir sastopama ļoti reti; tā ir ierakstīta Baltijas jūras reģiona Sarkanajā grāmatā un Latvijas Sarkanās grāmatas 2. kategorijā. Vizuļu grīslis ir daudzgadīgs, 30—60 cm garš lakstaugs, kurš pieder vienādvārpu grīšļu grupai. Augam ir raksturīgi tievi, gari sakneņi un tas veido skraju, irdenu ceru. Lapas ir aptuveni 0,2—0,3 cm platas un pēc formas — šauri lineāras; tās ir izvietotas pie auga pamata un sasniedz apmēram stublāja garumu. Visām vārpiņām augšdaļā ir sievišķie ziedi, apakšdaļā — vīrišķie ziedi. Ziedkopa ir 2—3 cm gara un paskraja, ar 5—8 vārpiņām. Sievišķo ziedu plēksnes ir olveidīgas, bāli dzeltenīgas, vidus šķautne zaļa, plēksnes gals smails. Augļa pūslītis ir iegareni olveida, atstāvošs, spārnains, gatavs dzeltenīgi brūns. Sašaurinājums divzobainā knābītī pakāpenisks. Zied maija beigās, jūnijā. «vizuļu grīslis - Carex brizoides L. - Augi - Latvijas daba». www.latvijasdaba.lv. Skatīts: 2022-04-03. Encyclopædia of Life raksts (angliski)