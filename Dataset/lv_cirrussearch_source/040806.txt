Daglā čakstīte (Oenanthe pleschanka) ir maza auguma mušķērāju dzimtas (Muscicapidae) dziedātājputns, kas sastopama Eiropā, Āzijas rietumu un centrālajā daļā un Āfrikā. Ģeogrāfisko variāciju nav. Daglā čakstīte ir gājputns, ligzdo Eiropas dienvidaustrumos (sākot ar Rumāniju, Bulgāriju un Ukrainu), areālam austrumu virzienā turpinoties līdz Urālu dienvidiem, Aizbaikālam un Mongolijai. Dienvidu virzienā areāls sasniedz Turciju, Irāku, Irānu, Afganistānas centrālo daļu, Pakistānas ziemeļus, Himalaju ziemeļrietumus un Ķīnas ziemeļus. Ziemo Āfrikas ziemeļaustrumos un Arābijas pussalas dienvidrietumu daļā. Sastopama līdz 2000 m virs jūras līmeņa Altajā un līdz 3000 m Tjanšanā. Daglajai čakstītei Latvijā līdz šim bijuši divi novērojumi. Tomēr, visticamākais, ka tā ir sastopama daudz biežāk, jo Somijā līdz 2016. gada oktobrim bija zināmi 47 novērojumi, Zviedrijā 42, Igaunijā 4 un Lietuvā viens novērojums. Daglā čakstīte ir neliela auguma dziedātājputns. Salīdzinot ar akmeņčakstīti, tas ir ar smalkāku ķermeņa uzbūvi, īsāku knābi, spārniem un kājām, toties ar garāku asti. Ķermeņa garums 14—16 cm, spārnu plētums 25—27 cm, svars 16—22 g. Ligzdošanas sezonas laikā sugai raksturīgs dzimumu dimorfisms. Pavasarī tēviņa apspalvojums kļūst koši melnbalts: baltas (vai bāli dzeltenpelēkas) krūtis un vēders, balta galvas virsa un kakla aizmugure, kas virzienā uz muguru kļūst sudarabaini pelēka, melna seja, pakakle, kakla sāni, mugura un spārni. Aste balta ar melnām centrālajām spalvām un melniem spalvu galiem malējām spalvām. Mātīte ir pelēkbrūna ar bālām krūtīm. Uzturas atklātās, sausās un akmeņainās vai klinšainās vietās ar nabadzīgu veģetāciju, pustuksnešos un stepēs. Bieži smilšainos vai akmeņainos upju krastos. Reizēm ieklejo zaļākos, zāļainākos, ar veģetāciju bagātākos reģionos, dārzus ieskaitot. Ziemas periodā uzturas krūmainākās vietās, kā arī mežmalās, ne tik atklātās ainavās kā vasaras periodā. Daglā čakstīte barojas ar nelieliem bezmugurkaulniekiem, galvenokārt ar kukaiņiem. Īpaši iecienītas ir skudras un vaboles. Rudens periodā nelielā daudzumā barojas arī ar augļiem un ogām. Barību daglā čakstīte parasti uzlasa no zemes, to uzmanīgi noskatot no kāda paaugstinājuma, apmēram 1,5 m augstumā. Retumis zemes virskārta tiek pārskatīta un pārmeklēta, lecot pa zemi vai noķerot zemu, garām lidojošu kukaini, palecoties uz augšu no novērošanas posteņa. Eiropā ligzdošanas sezona sākas maija sākumā. Daglās čakstītes mēdz veidot nelielas ligzdošanas kolonijas, kurās ir 2—4 pāri. Ligzdai ir vaļīga kausa forma, tā sakrauta no sausiem augu vai zāles stiebriem un saknēm, no iekšpuses izklāta ar smalkākiem zāļu stiebriņiem, dzīvnieku vilnu. Ligzdai parasti izveidota pamata vai pieejas platforma, izmantojot smalkus zariņus. Tā atrodas no vēja un nokrišņiem aizsargātā vietā, nelielā alā vai iedobē zem akmens, ēku konstrukcijās, mūra sienu iedobēs. Dējumā 4—6 olas. Inkubācijas periods ilgst 13—14 dienas, perē mātīte. Par mazuļiem rūpējas abi vecāki. Jaunie putni izlido 13—14 dienu vecumā. Sezonā viens perējums. IUCN: Oenanthe pleschanka World Bird List: Chats, Old World flycatchers «Ornitofaunistika: Daglā čakstīte Oenanthe pleschanka». Arhivēts no oriģināla, laiks: 2018. gada 26. februārī. Skatīts: 2017. gada 17. decembrī. "Pied Chat (Oenanthe leucomela leucomela)". AVIS IBIS. Foundation for Ecological Security. Retrieved 2013-08-14 Avibirds: Pied Wheatear[novecojusi saite] «ARKive: Pied wheatear (Oenanthe pleschanka)». Arhivēts no oriģināla, laiks: 2017. gada 28. decembrī. Skatīts: 2017. gada 28. decembrī. Alive: Pied Wheatear (Oenanthe pleschanka) Latvijas daba: Daglā čakstīte Kā tika atklāta jauna putnu suga - Daglā čakstīte Avibase: Pied Wheatear Oenanthe pleschanka (Lepechin, 1770)