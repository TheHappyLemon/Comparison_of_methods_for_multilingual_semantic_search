Isāks Lipnickis (krievu: Исаак Оскарович Липницкий; 1923. gada 25. jūnijs Kijiva — 1959. gada 25. marts Kijiva) bija Ukrainas šahists. No 1935. gada bijis Kijivas pionieru pils šaha pulciņa dalībnieks, kur kopā ar Dāvidu Bronšteinu bijis viens no trenera Aleksandra Konstantinopoļska talantīgākajiem audzēkņiem. Sešpadsmit gadu vecumā pirmo reizi piedalījies Ukrainas šaha čempionāta finālā. Pēc skolas beigšanas mācījies Kijivas Valsts universitātē. Sākoties Otrajam pasaules karam iestājies karaskolā, kuru beidzis kā leitnants. Piedalījies Staļingradas kaujā, vēlāk cīnījies arī citās frontēs. Karu beidzis Berlīnē kā majors. Pirmos pēckara gadus dienējis Vācijas padomju okupācijas zonas pārvaldē. 1947. gadā atgriezies Kijivā, kur strādājis par šaha treneri un šaha kluba direktoru. Divas reizes uzvarējis Ukrainas šaha čempionātos (1949, 1956), bet 1950. gadā izcīnījis šajā turnīrā 2. vietu aiz Jefima Hellera. Tajā pašā 1950. gadā guvis savu lielāko sasniegumu šahā, dalot kopā ar Aleksandru Tolušu un Ļevu Aroņinu 2.-4. vietu PSRS šaha čempionāta finālā, kurā uzvarējis Pauls Keress. PSRS šaha čempionātu finālos piedalījies arī divus nākamos gadus (1951-1952), taču ierindojies tabulas lejusdaļā. Kopš 1949. gada bijis PSRS šaha žurnālā Шахматы в СССР pastāvīgs autors. 1952. gadā kopā ar Borisu Ratneru sarakstījis grāmatu "Ukrainas šahistu labākās partijas" (ukraiņu: Вибрані партії шахістів України). Pāragri miris no leikēmijas. Godinot Lipnicka piemiņu, Ukrainā ir notikuši trīs viņa memoriālie turnīri (1967, 1976, 1980). Ukranian Championships Odessa, 1949 «25 Championship of Ukraine - Kiev 1956». Arhivēts no oriģināla, laiks: 2017. gada 4. maijā. Skatīts: 2017. gada 15. februārī. «19 Championship of Ukraine - Kiev May 1950». Arhivēts no oriģināla, laiks: 2017. gada 4. maijā. Skatīts: 2017. gada 15. februārī. USSR Championship (1950) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)