Žans Reno (franču: Jean Reno; dzimis 1948. gada 30. jūlijā) ir franču aktieris. Dzimis Kasablankā, Marokā. Viņa vecāki bija spāņi no Andalūzijas, kuri bija pārcēlušies uz Maroku darba meklējumos laikā, kad Spānijā valdīja Franko režīms. 17 gadu vecumā Reno pārcēlās uz Franciju. Viņš dienēja Francijas armijā un līdz ar to ieguva pilsoņa statusu. Parīzē viņš apmeklēja teātra mākslas kursus. Reno sāka filmēties 1979. gadā, bet kļuva pazīstams plašai publikai tikai 40 gadu vecumā, kad par savu atveidoto otrā plāna lomu Lika Besona filmā "Dzelme" (Le grand bleu, 1988) tika nominēts Cēzara balvai. Vēl divas reizes Reno nominēts šai balvai par galvenajām lomām filmās "Atnācēji" (Les Visiteurs, 1993) un "Leons" (1994). 2000. gadā saņēmis Eiropas Kino balvu "Sasniegums pasaules kinomākslā" (Outstanding European Achievement in World Cinema). Reno ir spēlējis lomas vairākās plaši pazīstamās filmās: "Nikita" (1990), "Franču skūpsts" (French Kiss, 1995), "Neiespējamā misija" (1996), "Godzilla" (1998), "Ronins" (1998), "Purpura upes" (Les rivières pourpres, 2000), "Tīģeris un sniegs" (La tigre e la neve, 2005), "Rozā pantera" (2006), "Da Vinči kods" (2006), "Blēži" (Ca$h, 2008), "Rozā pantera 2" (2009), "Brīvdienu terapija" (2009), "Nemirstīgais (22 lodes)" (L'Immortel, 2010). «Famous French people of immigrant origin». «JEAN RENO». «Biography». Vikikrātuvē par šo tēmu ir pieejami multivides faili. Skatīt: Žans Reno. IMDb profils (angliski) AllMovie profils (angliski) Allociné profils (franciski)