Alberts Eduards Kusnetss (igauņu: Albert Eduard Kusnets; dzimis 1902. gada 12. augustā, miris 1942. gadā) bija igauņu grieķu-romiešu stila cīkstonis, olimpisko spēļu un Eiropas čempionātu medaļnieks, septiņkārtējs Igaunijas čempions. Ar cīņas sportu Alberts Kusnetss sāka nodarboties 1920. gadā sporta biedrībā "Kalev", vēlāk pārgāja uz "Tallinna Sport". 1921. gadā viņš ieguva savu pirmo čempiona titulu, uzvarot Igaunijas grieķu-romiešu cīņas čempionātā spalvas svarā. Viņa pirmās starptautiskās sacensības bija 1921. gada pasaules čempionāts Helsinkos. 1924. gadā vasaras olimpiskajās spēlēs Parīzē, startējot vieglajā svarā, Kusnetss guva piecas uzvaras, bet zaudēja cīņā par bronzas medaļu somam Kallem Vesterlundam un nācās samierināties ar ceturto vietu. Kusnetss ieguva pirmo čempionāta medaļu 1927. gada Eiropas čempionātā, kur vidējā svarā viņš uzvarēja četrus mačus, bet zaudēja ungāram Lāslo Papam, aiz viņa iegūstot 2. vietu. 1928. gada ziemā Kusnetss salauza kāju, un, lai gan pirms olimpiskajām spēlēm viņš nebija piedalījies nevienās sacensībās, viņš tika iekļauts 1928. gada Igaunijas olimpiskajā komandā. Amsterdamā, Kusnetss uzvarēja piecas cīņas un atkal zaudēja L. Papam, bet šoreiz ieguva bronzas medaļu. 1931. gada Eiropas čempionātā Kusnetss izcīnīja otro sudraba medaļu, kurai 1933. gada Eiropas čempionātā viņš pievienoja bronzu. Igaunijas čempionātos Kusnetss uzvarēja septiņas reizes — 1921. gadā spalvas, 1924. gadā vieglajā, 1926. un 1927. gadā vidējā un 1930., 1932. un 1933. gadā pussmagā svarā. Pēc sporta karjeras beigām Kusnetss strādāja kā cīņas sporta treneris, viens no viņa skolēniem bija arī Kristjans Palusalu. 1941. gada vasarā padomju vara izsūtīja Albertu Kusnetsu uz darba nometni Verhņaja Toimā, kur viņš 1942. gada ziemā nomira. «KUSNETS, ALBERT» (igauņu). ESBL. 2015-01-26. Skatīts: 2018-10-22. Lembit Koik. 100 aastat Eesti raskejõustikku (1888–1988) (igauņu). Tallinn : Eesti Entsüklopeediakirjastus, 1996. 131. lpp. «Albert Kusnets» (angļu). Sports-reference. Arhivēts no oriģināla, laiks: 2010-02-01. Skatīts: 2018-10-24. Olympedia profils (angliski) FILA profils (angliski) Alberta Kusnetsa profils mājaslapā "delfi.ee" Arhivēts 2016. gada 9. martā, Wayback Machine vietnē. (igauniski)