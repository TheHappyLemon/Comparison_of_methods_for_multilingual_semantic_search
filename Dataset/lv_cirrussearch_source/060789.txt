Mazā skābene (latīņu: Rumex acetosella) ir mainīga izskata pasaulē plaši sastopama skābeņu suga, kā ietvaros nodala zemākus taksonus (pasugas, varietātes). Bieži sastopama visā Latvijas teritorijā — dārzos un tīrumos kā nezāle, kā arī atmatās, pļavās, sausos mežos un krūmājos, bieži arī kāpās un smiltājos, nezālienēs ar skraju veģetācijas segumu. Mazā skābene ir daudzgadīgs, 10—35 cm garš lakstaugs ar stāvu, kailu stublāju, kurš zaro ziedkopā. Lapas ir gan uz stublāja, gan izvietotas piezemes rozetā — tās savā starpā neatšķiras. Tām ir patīkama, skābena garša. Lapas ir 1,5—5 cm garas un 0,4—2 cm platas, un raksturīga šķēpveida forma. Ziedkopa ir skraja skara stublāja galā. Apziednis ir vienveidīgs un zaļgansārts. Augam nav skābenes ģintī bieži izplatītā kārpveida izauguma — augonīša — uz apziedņa. Iekšējās apziedņa lapas, kas apņem augli, ir aptuveni augļa garumā un maz ar to saistītas. Zied no maija līdz jūlijam. Gan svaigas, gan termiski apstrādātas lapas ir ēdamas. Lapās esošā esošā skābeņskābe piešķir tiem nedaudz skābenu garšu. Kulinārijā mazās skābenes tiek izmantotas vairākos veidos, tostarp kā garšaugi, salātos, zupās un siera gatavošanā kā piena sarecinātājs. Lapām ir citronīga vai rabarberam līdzīga skābena garša. Mazās skābenes savā uzturā izmanto arī savvaļas dzīvnieki — putni ēd sēklas, un, piemēram, truši un brieži, ēd zaļumus. Vikikrātuvē par šo tēmu ir pieejami multivides faili. Skatīt: Mazā skābene. Encyclopædia Britannica raksts (angliski) Encyclopædia of Life raksts (angliski) «mazā skābene - Rumex acetosella L. - Augi - Latvijas daba». www.latvijasdaba.lv. Skatīts: 2022-03-21. Christopher Nyerges. Foraging Washington: finding, identifying, and preparing edible wild foods, 2017. ISBN 978-1-4930-2534-3. OCLC 965922681. Damian Fagan. Wildflowers of Oregon: a field guide to over 400 wildflowers, trees, and shrubs of the coast, cascades, and high desert, 2019. ISBN 978-1-4930-3633-2. OCLC 1073035766. William A. Niering. The Audubon Society field guide to North American wildflowers, eastern region. New York : Knopf, 1979. ISBN 0-394-50432-1. OCLC 4593320.