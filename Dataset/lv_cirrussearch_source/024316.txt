Korejiešu valoda (한국어, hangugeo; 조선말, chosŏnmal) ir oficiālā valoda Korejas Republikā (Dienvidkorejā) un Korejas TDR (Ziemeļkorejā). Korejiešu valodā runā aptuveni 78 miljoni cilvēku, no kuriem 48 miljoni dzīvo Korejas Republikā, 24 miljoni — Korejas TDR, vairāk nekā 2 miljoni — Ķīnā, aptuveni 1 miljons — Amerikas Savienotajās Valstīs, ap 0,5 miljoniem — Japānā, bet pārējie 2,5 miljoni — atlikušajās pasaules valstīs. Korejiešu valodai ir divas atšķirīgas rakstības sistēmas: hangils un handža. Korejiešu literārā valoda balstās uz Seulas dialektu. Valodnieki diskutē par korejiešu valodas piederību kādai konkrētai valodu saimei. Daudzi speciālisti uzskata, ka tā ir izolēta valoda, bet daži valodnieki uzskata, ka tā ir viena no altajiešu valodām. Korejiešu valodas vēsturisko posmu periodizācija ir šāda: korejiešu pirmvaloda (pirms 1. gadsimta); senā korejiešu valoda (no 1. līdz 10. gadsimtam); viduslaiku korejiešu valoda (no 10. līdz 16. gadsimta); mūsdienu korejiešu valoda (sākot ar 17. gadsimtu). Pamatraksts: korejiešu īpašvārdu atveidošana Korejiešu valodas īpašvārdu atveidošana latviešu valodas vidē tiek veikta pēc fonētiskās transliterācijas principa. Korejiešu valodas hangila burti tiek pārlikti latviešu valodas ortogrāfijā pēc to formālās vērtības, pakļaujot vārdus gramatizācijai. Pēc šiem noteikumiem atveidojami Ziemeļkorejas un Dienvidkorejas cilvēku personvārdi un ģeogrāfiskie nosaukumi. Korejiešu izcelsmes personvārdi sastopami arī Amerikas Savienotajās Valstīs, Kanādā, Austrālijā, Krievijā, Ķīnā, Japānā, retāk citur pasaulē. Atveidojot citu pasaules reģionu korejiešu izcelsmes personu vārdus, jāņem vērā šajā zemē pieņemtā izrunas prakse un vārdu pierakstu sistēmas. Korejiešu vārdi «Korean». Ethnologue, 14th ed. (angliski). Arhivēts no oriģināla, laiks: 2007-02-12. Skatīts: 2011-07-29. «Korejiešu valoda» (latviski). www.liis.lv. Arhivēts no oriģināla, laiks: 2012-03-29. Skatīts: 2011-10-28.