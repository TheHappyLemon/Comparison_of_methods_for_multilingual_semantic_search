1930. gada Pasaules čempionāts hokejā (arī 1930. gada Eiropas čempionāts hokejā) bija pirmais atsevišķais (līdz tam pasaules čempionus noskaidroja Olimpiskajās spēlēs) Pasaules čempionāts hokejā. Tas notika no 29. janvāra līdz 10. februārim Šamonī, Vīnē un Berlīnē. Kanāda, ko pārstāvēja hokeja klubs Toronto CCMs, mačā par zeltu ar rezultātu 6-1 pārspēja Vāciju. Savu pirmo Eiropas čempionu titulu ieguva Vācija, kas Eiropas finālā ar 2-1 pārspēja Šveici. Turnīrā piedalījās 12 komandas - 10 no Eiropas (tās piedalījās arī Eirpoas čempionātā), viena no Āzijas un viena no Ziemeļamerikas. Pirmajā raundā sāka Vācija, Lielbritānija, Ungārija, Itālija, Francija un Beļģija. Ceturtdaļfinālā pievienojās Polija, Japāna, Šveice, Čehoslovākija un Austrija. Kanāda tolaik bija tik pārāka par pārējām pretiniecēm, ka automātiski kvalificējās finālam. Pirmais turnīra raunds tika aizvadīts Šamonī 31. janvārī. Tajā Vācija ar rezultātu 4-2 pārspēja Lielbritāniju, Ungārija ar 2-0 uzvarēja Itāliju, bet Francija ar 4-1 pārspēja Beļģiju. Ceturtdaļfināli notika 1. februārī Šamonī. Tajos Polija ar rezultātu 5-0 uzvarēja Japānu, Šveice ar 3-1 pārspēja Čehoslovākiju, Vācija ar 4-1 uzvarēja Ungāriju, bet Francija savās mājās ar 1-2 zaudēja Austrijai. Pusfināli notika 2. februārī Šamonī. Tajos Šveice uzvarēja Austriju ar rezultātu 2-1, bet Vācija pārspēja Poliju ar 3-1. Spēlē par ceturto vietu (un bronzas medaļām Eiropā) notika 5. februārī Vīnē. Tajā Austrija ar 2-0 uzvarēja Poliju un ieguva Eiropas bronzas medaļas. Eiropas fināls un spēle par kvalificēšanos Pasaules finālam notika 9. februārī Berlīnē. Vācija tajā ar 2-1 uzvarēja Šveici, kļūstot par Eiropas čempioniem un kvalificējoties Pasaules finālam. Šveice ieguva Pasaules čempionāta bronzas medaļu un Eiropas čempionāta sudraba medaļu. Fināls notika 10. februārī Berlīnē. Tajā Kanāda ar 6-1 uzvarēja Vāciju, iegūstot savu 4. pasaules čempionu titulu. IIHF Timeline Dave Holland. Canada on Ice; The World Hockey Championships, 1920–2008. Canada On Ice productions, 2008. 30–31. lpp. ISBN 978-0-9808936-0-1. IIHF mājaslapa (angliski)