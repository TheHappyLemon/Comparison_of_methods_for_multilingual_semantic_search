Lankašīra (angļu: Lancashire) ir vēsturiskā, ceremoniālā un nemetropoles grāfiste Anglijas ziemeļrietumos pie Īrijas jūras. Tradicionālā grāfistes galvaspilsēta ir Lenkastera, tomēr mūsdienu administratīvais centrs ir Prestona. Vēsturiski Lankašīras teritorija ir lielāka, tomēr 1974. gadā no tās atdalīja dienviddaļas biezi apdzīvotās teritorijas — Liverpūles un Mančestras aglomerāciju, izveidojot atsevišķas metropoles grāfistes — Mersisaidu un Lielo Mančestru. Ceremoniālā grāfiste iedalās divpadsmit apgabalos un divās apvienotajās pārvaldēs (Blekpūla un Blekbērna ar Darvenu), kuras neietilpst nemetropoles grāfistē. Lielākās pilsētas ceremoniālās grāfistes teritorijā — Prestona, Blekpūla, Blekbērna, Bērnli. Lankašīras reljefs ir nolaidens virzienā no Peniniem uz Īrijas jūru. Lielākā upe — Mersija, kas vēsturiski ir Lankašīras robežupe ar Češīru, bet mūsdienās vairs neatrodas administratīvās Lankašīras teritorijā. Vēsturiski Lankašīra zināma no 1182. gada — vēlāk kā citas vēsturiskās grāfistes. Tradicionālais Lankašīras un to valdnieku — Lenkasteru simbols ir sarkana roze. Lankasteru karš ar Jorkiem (to simbols bija balta roze) XV gadsimta Anglijā ieguvis nosaukumu Sarkanās un Baltās rozes karš. XVIII gadsimta beigās Lankašīras dienviddaļa kļuva par vienu no Rūpnieciskās revolūcijas centriem. Mūsdienās Lankašīrā atrodas vairākas militārās kompānijas BAE Systems rūpnīcas, kā arī sporta automobiļu kompānija TVR. Sportā pazīstama ar kriketa, regbija un futbola (Blekbērnas "Rovers") klubiem. Ievērojamas vietas: 1896. gadā dibinātais atrakciju parks Pleasure Beach Blackpool 1894. gadā celtais Blekpūlas tornis (Blackpool Tower) Īrijas jūras Morkuma līcis Peninu kalni Vikikrātuvē par šo tēmu ir pieejami multivides faili. Skatīt: Lankašīra. Encyclopædia Britannica raksts (angliski) Krievijas Lielās enciklopēdijas raksts (krieviski)