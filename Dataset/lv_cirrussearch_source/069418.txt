Psyche ir ASV Nacionālās aeronautikas un kosmosa administrācijas (NASA) asteroīda zonde asteroīda 16 Psihe pētīšanai, tādējādi palīdzot izprast planētu kodolu veidošanos. Tā ir NASA programmas Discovery 14. misija, ko pārvalda Reaktīvās kustības laboratorija (JET). Projekta galvenā zinātniskā pētniece ir Arizonas štata universitātes profesore Lindija Elkinsa-Tantone. Zonde kosmosā tika palaista 2023. gada 13. oktobrī. Projekta izmaksas ir 1,2 miljardi ASV dolāru. Kosmisko aparātu izgatavoja Maxar Technologies meitas uzņēmums SSL uz sakaru pavadoņu platformas SSL 1300 bāzes. JPL nodrošināja komandu un datu apstrādes un telesakaru apakšsistēmas un visu lidojuma programmatūru. Kosmiskā aparāta sausmasa ir 1648 kg, starta masa 2608 kg. Zinātniskie instrumenti (30 kg): The Psyche Multispectral imager, multispektra attēlveidotājs nodrošina augstas izšķirtspējas attēlus, izmantojot filtrus, kas ļaus atšķirt Psihes metāla un silikātu sastāvdaļas. Instrumentu veido pāris identisku kameru, kas paredzētas ģeoloģisko, sastāva un topogrāfisko datu iegūšanai. Otrās kameras mērķis ir nodrošināt dublēšanu misijas kritiskās optiskās navigācijas vajadzībām. Instrumentu piegādāja Arizonas štata universitāte. Psyche Gamma-ray and Neutron Spectrometer, gamma staru un neitronu spektrometrs nosaka, izmēra un kartē Psihes ķīmisko elementu sastāvu. Instruments ir uzstādīts uz 2 metru strēles, lai attālinātu sensorus no fona starojuma, ko rada enerģētisko daļiņu mijiedarbība ar kosmisko aparātu, un nodrošinātu netraucētu redzamības lauku. Instrumentu izgatavoja Džonsa Hopkinsa Universitātes Lietišķās fizikas laboratorija. Psyche Magnetometer, magnetometrs ir paredzēts asteroīda remanentā magnētiskā lauka noteikšanai un mērīšanai. To veido divi identiski augstas jutības magnētiskā lauka sensori, kas izvietoti uz 2 metru strēles vidus un ārējā galā. Instrumentu izgatavoja Masačūsetsas Tehnoloģiju institūts un Dānijas Tehniskā universitāte. Psyche lidojuma laikā tiek izmēģināta jauna, sarežģīta lāzera sakaru tehnoloģija ar nosaukumu Deep Space Optical Communication (DSOC). Tā kodē datus fotonos (nevis radioviļņos), lai sazinātos starp zondi kosmosa dzīlēs un Zemi. Izmantojot gaismu, nevis radio, kosmosa kuģis var nosūtīt vairāk datu noteiktā laikā. Psyche tika palaista 2023. gada 13. oktobrī 14:19 UTC ar nesējraķeti Falcon Heavy no Kanaveralas zemesraga Gaisa spēku stacijas starta laukuma LC-39A. Raķetes sānu bloki agrāk bija izmantoti jau trīs reizes; tie pēc atdalīšanās nolaidās Kanaveralas zemesragā. Centrālajam raķešblokam nebija paredzēta nolaišanās. Sākotnēji Psyche ar raķetes otro pakāpi iegāja aptuveni 168 × 800 km × 30,1 grāda orbītā. 15:13 UTC otrā pakāpe veica manevru, lai sasniegtu 794 × -36991 km × 30,1° orbītu. Virzoties pa šo hiperbolu, Psyche un otrā pakāpe 16. oktobrī atstāja Zemes gravitācijas ietekmes sfēru un nonāca 1,0 × 2,5 AU × 1,1 grāda Saules orbītā. 100 dienu laikā notiek palaišanas posms, pārbaudot un kalibrējot visas sistēmas un instrumentus. 2026. gadā Psyche veiks gravitācijas atbalsta manevru pie Marsa, kas izmainīs kosmiskā aparāta trajektoriju tā, lai 2029. gada augustā tas varētu nokļūt pie mērķa asteroīda. Falcon Heavy launches NASA’s Psyche asteroid probe William Harwood, spaceflightnow.com, 2032-10-13 Psyche NASA Psyche Arizona State University Psyche (Discovery 14) Gunter Dirk Krebs