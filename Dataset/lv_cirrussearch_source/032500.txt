Fortvērta (angļu: Fort Worth) ir pilsēta ASV Teksasas štata ziemeļos, Dalasas aglomerācijā pie Trinitiriveras upes. Pēc iedzīvotāju skaita ceturtā lielākā štata pilsēta un deviņpadsmitā lielākā ASV. Fortvērtā atrodas aviokompānijas American Airlines, elektronikas veikalu ķēdes RadioShack, dzelzceļa kompānijas BNSF Railway un helikopteru ražošanas uzņēmuma Bell Helicopter Textron galvenās mītnes. Fortvērta ir viena no divām pilsētām valstī (otra ir Vašingtona), kurā tiek drukātas ASV naudas zīmes. Šeit atrodas Teksasas Kristīgā universitāte (Texas Christian University). Pilsētā atrodas Kimbela mākslas muzejs (Kimbell Art Museum), kura kolekcija skaitliski nav liela, tomēr izcila. Citu starpā šeit atrodas Pikaso, Karavadžo, El Greko, Fra Andželiko, Rembranta, Monē, Geinsboro, Rubensa un Mondriāna darbi. Muzeja celtni projektējis Lūiss Kāns. Pilsēta dibināta 1849. gadā pēc Meksikas — ASV kara kā forts, lai aizsargātos pret indiāņu uzbrukumiem. Apmetne kļuva par lopu tirdzniecības un transportēšanas centru. ASV pilsoņu kara laikā pilsēta panīka. 1876. gadā Fortvērta iekļāvās dzelzceļa tīklā. Līdz ar Teksasas naftas atklāšanu pilsēta sāka strauju attīstību. Otrā pasaules kara laikā Fortvērta kļuva par aviorūpniecības centru. Fortvērtā dzimuši: Marks Deivids Čepmens (Mark David Chapman, 1955 —) — Džona Lenona slepkava Lerijs Hegmens (Larry Hagman, 1931 —) — aktieris Keita Kepšova (Kate Capshaw, 1953 —) — aktrise Kellija Klarksone (Kelly Clarkson, 1982 —) — dziedātāja Ornets Kolmens (Ornette Coleman, 1930 —) — džeza mūziķis Bils Pakstons (Bill Paxton, 1955 — 2017) — aktieris Hantere Tailo (Hunter Tylo, 1962 —) — aktrise Tauns Ven Zands (Townes Van Zandt, 1944 — 1997) — mūziķis https://data.census.gov/cedsci/table?t=Populations%20and%20People&g=0100000US,%241600000&y=2020; ASV Tautas skaitīšana 2020. gadā; redaktors: ASV Tautas skaitīšanas birojs; pārbaudes datums: 1 janvāris 2022. Vikikrātuvē par šo tēmu ir pieejami multivides faili. Skatīt: Fortvērta. Encyclopædia Britannica raksts (angliski) Brockhaus Enzyklopädie raksts (vāciski)