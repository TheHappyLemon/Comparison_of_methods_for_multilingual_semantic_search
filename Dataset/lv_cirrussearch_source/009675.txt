Ortofosforskābe (H3PO4) pieder pie fosfora(V) savienojumiem - fosforskābēm un ir vispazīstamākā no tām. Bieži to sauc vienkārši par fosforskābi. Bezūdens ortofosforskābe ir bezkrāsaina cieta viela. Tā ir vidēji stipra, trīsvērtīga skābe. Tās sāļus sauc par fosfātiem. Atkarībā no tā, cik ūdeņraža atomi ir aizvietoti, var būt normālie fosfāti (PO43− atvasinājumi), hidrogēnfosfāti (HPO42− atvasinājumi) un dihidrogēnfosfāti (H2PO4− atvasinājumi). Ortofosforskābes molekulai ir neregulāra tetraedra veids un tā veido daudz ūdeņraža saišu. Tādēļ koncentrēti ortofosforskābes šķīdumi ir ļoti viskozi. Ortofosforskābi iegūst, reaģējot tās anhidrīdam, fosfora pentoksīdam P4O10 ar ūdeni. Fosfora pentoksīdu parasti iegūst, sadedzinot fosforu. Šādā veidā iegūst tīru un koncentrētu skābi. Vēl fosforskābi var iegūt, tās sāļiem - fosfātiem - reaģējot ar sērskābi. Šādā veidā iegūst netīru un atšķaidītu skābi, taču tā ir lētāka. Mūsdienās fosforskābi šādā veidā ražo maz, jo lai arī lētāka, tā ir pārāk netīra. Fosforskābi plaši lieto par fosfora minerālmēslu izejvielu, mazgāšanas līdzekļiem, par pārtikas piedevu (E338) un juvelieri mēdz ar to tīrīt zeltu. N. Ahmetovs. Neorganiskā ķīmija. R:, Zvaigzne, 1978, 395. lpp. Fosforskābes Fosfāti Vikikrātuvē par šo tēmu ir pieejami multivides faili. Skatīt: Ortofosforskābe. Encyclopædia Britannica raksts (angliski) Brockhaus Enzyklopädie raksts (vāciski)