Andrejs Nazarovs (krievu: Андрей Викторович Назаров; dzimis 1974. gada 22. maijā Čeļabinskā) ir bijušais krievu hokejists, kreisās malas uzbrucējs. Pašlaik (2018) Nazarovs ir Kontinentālās hokeja līgas kluba Ņižņekamskas "Ņeftehimik" galvenais treneris. Lielāko daļu savas profesionālā spēlētāja karjeras Nazarovs aizvadījis dažādos Nacionālās hokeja līgas klubos, jau karjeras sākumā izpelnoties policista lomu. 571 NHL aizvadītajā spēlē Nazarovs atzīmējies ar 124 rezultativitātes punktiem, taču viņa rēķinā arī 1409 soda minūtes. Savu pēdējo spēli NHL Nazarovs aizvadīja 2005.—06. sezonā Minesotas "Wild" rindās. Krievijas izlases rindās Nazarovs spēlējis arī 1998. gada Pasaules čempionātā. Uzreiz pēc savas spēlētāja karjeras beigām Nazarovs uzsāka trenera karjeru. Par viņa pirmo nozīmīgo darbu kļuva KHL klubs Čeļabinskas "Traktor", kuram pie stūres Nazarovs stājās 2008.—09. sezonā. Pēc 2009.—10. sezonas beigām līgums ar Nazarovu netika pagarināts, kā rezultātā viņš palika bez darba, taču 2010.—11. sezonas ievadā atlaists tika Čehovas "Vitjaz" galvenais treneris, un viņa vietā stājās Nazarovs. 2012. gada vasarā Andrejs pārņēma Čerepovecas "Severstal" vadību, taču pēc nākamās sezonas beigām uzņēmās HK Donbass galvenā trenera funkcijas. 2014. gada jūnijā kļuva par Astanas "Baris" galveno treneri. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)