15. gadsimts jeb XV gadsimts bija laika posms vēsturē no 1401. līdz 1500. gadam. Eiropā tas bija laiks starp viduslaikiem, agro renesansi un jaunajiem laikiem. Turpinājās Lietuvas krusta kari, kas beidzās ar Vācu ordeņa sagrāvi Grunvaldes (Žalgires) kaujā 1410. gadā. Līdz 1434. gadam turpinājās husītu kari. Līdz 1453. gadam noritēja Simtgadu karš par Francijas karaļa troni, kurā uzvarēja Valuā dinastija. 1453. gadā Osmaņu impērija ieņēma Konstantinopoli. Anglijā notika Sarkanās un Baltās rozes karš. 1492. gadā Kristofors Kolumbs sasniedza Bahamas, bet 1498. gadā Vasko da Gama sasniedza Keralas piekrasti. 1432. gadā ordeņa mestrs Cise fon Rūtenbergs karoja Lietuvā. 1435. gada 1. septembrī Livonijas ordenis tika smagi sakauts Pabaiskas kaujā. 1435. gada 4. decembrī Valkā Livonijas ordenis un tā vasaļi parakstīja "vienu draudzīgu vienošanos" (eiine fruntliche eyntracht) ar visiem Livonijas Konfederācijas partneriem par kopīgu militāru sadarbību. 1461.-1464. gadā, kad ordeņa mestrs Johans fon Mengede apcietināja Rīgas arhibīskapu Silvestri un izlaupīja viņa zemes, Pleskavas karaspēks okupēja arhibīskapam piederošās Adzeles austrumu daļu (tagadējo Pitalovas rajonu). Tās iedzīvotājus vai nu deportēja, vai pārkristīja pareizticībā. 1478. gadā Maskavija anektēja Novgorodu un Maskavas lielkņazs Ivans III pieprasīja Livonijas Konfederācijai maksāt uz 13. gadsimta līgumiem balstītos Novgorodai nesamaksātos meslus Maskavijai. 1480. gadā Livonijas ordeņa mestrs Bernds fon der Borhs un Rēzeknes fogts nesekmīgi mēģināja ieņemt Pleskavas kremli. 1481. gadā Maskavijas karaspēks, ko vadīja lielkņazs Ivans III, iebruka Latgalē, ieņēma Daugavpili un nopostīja Rēzekni un Ludzas pili. 1493. gada 13. martā ordeņa mestrs Johans Freitāgs fon Loringhofe noslēdza miera līgumu ar Maskaviju uz 10 gadiem, un krievi atsacījās no okupētājām Latgales zemēm. Florences katedrāle. (1436) Florence, Itālija. Briseles rātsnams. (1455) Brisele, Beļģija. Bauskas pils drupas (1438—1450). Bauska, Latvija. Siksta kapela. (1473—1481) Vatikāns. Uspenskas katedrāle (1479). Maskava, Krievija. Ulugbeka medrese. (1420) Samarkanda, Uzbekija. Džainistu templis. Ranakpura, Indija. Sukuhas templis. (ap 1437) Centrālā Java, Indonēzija. Debesu templis. (1420) Pekina, Ķīna.