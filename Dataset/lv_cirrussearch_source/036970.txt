Tonijs Romingers (Tony Rominger, dzimis 1961. gada 27. martā Vejlē, Dānijā) ir bijušais Šveices šosejas riteņbraucējs, kas 1992., 1993. un 1994. gadā uzvarēja Vuelta a España sacensību kopvērtējumā, bet 1995. gadā — arī Giro d'Italia kopvērtējumā. Riteņbraucēja karjeru viņš uzsāka samērā vēlu, motivējot sevi ar sāncensību ar brāli. Romingera spēcīgākās īpašības bija individuālais brauciens, braukšana kalnos un spēku atgūšana. Romingers bija viens no Migela Induraina sāncenšiem cīņā par uzvaru Tour de France kopvērtējumā. 1993. gadā Romingers finišēja otrais un uzvarēja "kalnu karaļa" klasifikācijā. Romingera trīs uzvaras Vuelta tiek uzskatītas par rekordu. 2005. gadā Roberto Erass pārspēja šo rekordu, bet divus mēnešus vēlāk uzrādīja pozitīvas EPO analīzes un tika diskvalificēts. Tomēr vēlāk Erasam tika atjaunota viņam atņemtā uzvara kopvērtējumā. 1994. gadā Romingers divreiz divu dienu laikā pārspēja stundas rekordu trekā. Viņš izmantoja Bordo velodromu, kurā veica 53,832 km un pēc tam 55,291 km, lai arī nebija trekā pieredzējis braucējs. Veicot stundas rekorda labošanas mēģinājumu, viņu trenēja Mikēle Ferrāri, kas brauciena laikā atradās treka malā. Ferrāri vēlāk kļuva pazīstams ar dopinga metožu izmantošanu saviem klientiem. 1996. gada Pasaules čempionātā izcīnījis bronzas medaļu individuālajā braucienā. Romingers karjeru noslēdza 1997. gadā pēc tam, kad tā gada Tour de France laikā bija lauzis atslēgas kaulu. Romigers ir austriešu braucēja Matiasa Brendla aģents. Piezīme: IZST — izstājās Suze Clemitson. «Why Jens Voigt and a new group of cyclists want to break the Hour record». The Guardian, 2014. gada 19. septembris. Skatīts: 2014. gada 19. septembris. «USADA issues lifetime bans to del Moral, Ferrari and Marti». Cycling Weekly. «'Now or never' as Brändle tackles Voigt's Hour Record». cyclingnews.com. 2014. gada 30. oktobris. Skatīts: 2014. gada 30. oktobris. Vikikrātuvē par šo tēmu ir pieejami multivides faili. Skatīt: Tonijs Romingers. Olympedia profils (angliski) The Sport.org profils (angliski) Munzüger Sport profils (vāciski) ProCyclingStats profils (angliski) Cycling Archives profils (angliski) CycleDatabase profils (angliski)