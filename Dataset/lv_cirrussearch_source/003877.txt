Vudijs Allens (angļu: Woody Allen; dzimis Elens Stjuarts Konigsbergs (Allen Stewart Konigsberg) 1935. gada 1. decembrī Bruklinā, Ņujorkā, ASV) ir amerikāņu režisors, scenārists, aktieris, komiķis un dramaturgs. Vudijs Allens ir viens no slavenākajiem ASV kinorežisoriem. Viņu uzskata par Jaunās Holivudas (New Hollywood) jeb "amerikāņu jaunā viļņa" pārstāvi. Lielākajā daļā savu filmu viņš ir arī aktieris. Par saviem darbiem ir saņēmis nozīmīgas balvas, tai skaitā četras Amerikas Kinoakadēmijas balvas, divas Zelta globusa balvas un deviņas BAFTA kino balvas. Par mūža ieguldījumu Vudijs Allens saņēmis BAFTA kino balvu BAFTA Fellowship (1997) un Zelta globusa Sesila de Milla balvu (2014). 2004. gada amerikāņu TV kanāls Comedy Central ierindoja Vudiju Allenu ceturtajā vietā 100 dižāko komiķu sarakstā. Vudijs Allens nopietni nodarbojas arī ar mūziku. Kā klarnetists viņš bieži piedalās koncertos džeza mūziķu grupas sastāvā. Kopā ar šo grupu viņš ir viesojies arī Eiropā. Vudijs Allens (dzimis Elens Stjuarts Konigsbergs) uzaudzis Bruklinā, Ņujorkā. Viņa māte Netija (Nettie) (dzim. Cherrie; 1906. gada 8. novembris — 2002. gada 27. janvāris) bija grāmatvede ģimenes delikatešu veikalā, bet tēvs Mârtins Konigsbergs (Martin Konigsberg) (1900. gada 25. decembris — 2001. gada 13. janvāris) bija rotaslietu gravieris un arī oficiants. Allena ģimene bija aškenazi ebreji. Vecvecāki bija imigranti no Krievijas un Austrijas. Vidusskolas laikā, lai piepelnītos, Vudijs Allens sāka rakstīt jokus un pārdot tos laikrakstiem. 17 gadu vecumā viņš oficiāli nomainīja savu vārdu no Elena Stjuarta Konigsberga uz Heivudu Allenu (Heywood Allen). Pēc vidusskolas Allens Ņujorkas Universitātē studēja komunikācijas zinātni un kino. Viņš studēja arī pie dramaturģijas un rakstniecības skolotāja Lajoša Egri (Lajos Egri). Vudijs Allens uzsāka savu karjeru, strādājot par rakstnieku pie humorista Hērba Šrainera (Herb Shriner). 19 gadu vecumā viņš jau rakstīja scenārijus TV šoviem, kā arī skečus komiķim Sidam Sīzaram (Sid Caesar). Šajā periodā Allens daudz mācījās no TV un komēdiju rakstnieka Denija Saimona (Danny Simon). 1961. gadā Vudijs Allens sāka pats uzstāties publikas priekšā kā komiķis. Vēlāk viņš sāka uzstāties arī TV šovos. 1966. gada viņš uzrakstīja lugu Brodvejas teātrim Don't Drink the Water. Pirmā filma pēc Allena scenārija tapa 1965. gadā "Kas jauns, kaķīt?". Šī filma Allenu neapmierināja, tādēļ turpmāk viņš vienmēr savus scenārijus pats arī realizēja kā režisors. Allena 1969. gada filma Take the Money and Run guva labas atsauksmes, kas deva iespēju noslēgt līgumu ar studiju United Artists par vairāku filmu iznākšanu. Par filmu "Enija Hola" (1977) Vudijs Allens saņēma divas Amerikas Kinoakadēmijas balvas kā labākais režisors un labākais scenārists (kopā ar otru scenārija autoru Māršalu Brikmanu (Marshall Brickman)), kā arī nomināciju kā labākais aktieris galvenajā lomā. Šī filma ir iekļauta Amerikas Kinoinstitūta 100 labāko filmu sarakstā ar 35. kārtas numuru, bet 100 labāko komēdiju sarakstā ar 4. kārtas numuru. Citas Vudija Allena filmas, kas guva ievērību ir "Manhatana" (1979), "Zvaigžņu atmiņas" (1980), Zelig (1983), "Kairas purpura roze" (1985) un "Noziegumi un likumpārkāpumi" (1989). Par scenāriju filmai "Hanna un viņas māsas" (1986) Allens saņēma Amerikas Kinoakadēmijas balvu. No 90. gadu filmām vairākas balvas un nominācijas ieguva "Vīri un sievas" (Husbands and Wives, 1992), "Lodes pār Brodveju" (1994), "Varenā Afrodīte" (1995), "Harija dekonstrukcija" (1997). No pēdējo gadu filmām visaugstāk novērtētas ir "Uzvaras punkts" (2005), "Vikija, Kristīna, Barselona" (2008), "Pusnakts Parīzē" (2011). Par oriģinālo scenāriju filmai "Pusnakts Parīzē" Vudijs Allens saņēma savu ceturto Amerikas Kinoakadēmijas balvu, kā arī nomināciju par režisora darbu. Piezīmes ^ P 1 Kopā ar Māršalu Brikmanu ^ P 2 Kopā ar Robertu Grīnhatu ^ P 3 Kopā ar Daglasu Makgratu Newton, Michael. «Woody Allen: cinema's great experimentalist». The Guardian (Guardian News and Media), 2012. gada 13. janvāris. Skatīts: 2012. gada 9. aprīlis. Comedy Central's 100 Greatest Stand-Ups of all Time Arhivēts 2012. gada 15. jūlijā, at Archive.is. Everything2.com (April 18, 2004). Retrieved 2012-05-04. Kelly, Nathan. «An evening with Woody». Sydney Morning Herald, 2009. gada 20. jūnijs. Arhivēts no oriģināla, laiks: 2014. gada 22. maijā. Skatīts: 2012. gada 23. oktobris. «Woody Allen Biography (1935–)». Filmreference.com. Skatīts: 2010. gada 9. marts. «The religion of Woody Allen, director and actor». Arhivēts no oriģināla, laiks: 2019. gada 7. janvārī. Skatīts: 2008. gada 16. janvāris. Woody Allen at Encyclopædia Britannica. Adam Bernstein. «TV Comedy Writer Danny Simon Dies». The Washington Post. Skatīts: 2008. gada 17. janvāris. Vikikrātuvē par šo tēmu ir pieejami multivides faili. Skatīt: Vudijs Allens. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski) Oficiālā mājas lapa (angliski)