Robins Bairons Lopess (angļu: Robin Byron Lopez; dzimis 1988. gada 1. aprīlī) ir amerikāņu basketbolists, spēlē centra pozīcijā. Pēdējais klubs, ko pārstāvēja 2024. gadā ir Nacionālās basketbola asociācijas (NBA) komanda Milvoki "Bucks". Viņa dvīņubrālis Bruks Lopess arī ir profesionāls basketbolists un spēlē NBA. Profesionālā līmenī basketbolu spēlējis arī viņu vecākais brālis Alekss. Brāļu Lopesu tēvs ir cēlies no Kubas. Spēlējis NCAA, kur kopā ar brāli pārstāvēja Stenforda Universitātes basketbola komandu "Cardinal". Pēc divām sezonām augstskolu basketbolā 2008. gada NBA draftā R. Lopesu Fīniksas "Suns" izraudzījās pirmajā kārtā ar 15. kārtas numuru. 2012. gada jūlijā Fīniksas komanda pēc četrām nospēlētām sezonām aizmainīja R. Lopesu uz Ņūorleānas "Hornets" (sign-and-trade darījums). 2013. gada vasarā trīs komandu maiņas darījuma rezultātā viņš nonāca Portlendas "Trail Blazers", kur aizvadīja divas sezonas, visas spēles dodoties komandas starta pieciniekā un ar komandu piedaloties arī izslēgšanas spēlēs. 2015. gada vasarā R. Lopess noslēdza līgumu ar Ņujorkas "Knicks", bet pēc vienas sezonas komandā kopā ar Hosē Kalderonu un Džerianu Grantu tika aizmainīts uz Čikāgas "Bulls" pret Deriku Rouzu, Džastinu Halideju un otrās kārtas drafta izvēli. 2019. gada jūlijā R. Lopess uz vienu sezonu pievienojās Milvoki "Bucks", sezonu profesionālajā basketbolā aizvadot kopā ar brāli, bet pirms 2020.—2021. gada NBA sezonas kļuva par Vašingtonas "Wizards" spēlētāju. R. Lopesam izdevās produktīva sezona "Wizards" sastāvā, tostarp viņš bija trešais precīzākais metējs visā līgā šajā sezonā. Pirms 2021.—2022. gada NBA sezonas R. Lopess noslēdza līgumu ar citu NBA komandu Orlando "Magic". Pēc tam vienu sezonu aizvadījis Klīvlendas "Cavaliers", bet 2023. gada vasarā atgriezās Milvoki "Bucks", atkal apvienojoties ar brāli Bruku. 2024. gada februārī R. Lopess tika aizmainīts uz Sakramento "Kings", kas spēlētāju uzreiz atbrīvoja no līgumsaistībām. «Kings Waive Robin Lopez». www.nba.com (angļu). Skatīts: 2024-02-11. Vikikrātuvē par šo tēmu ir pieejami multivides faili. Skatīt: Robins Lopess. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) ESPN NBA profils (angliski) RealGM Basketball profils (angliski)