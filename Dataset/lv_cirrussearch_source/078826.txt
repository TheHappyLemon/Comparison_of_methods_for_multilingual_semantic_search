Dēmokrits no Abdērām (grieķu: Δημόκριτος ο Αβδηρίτης, Dēmokritos) bija sengrieķu filosofs un atomisma aizsācējs, Leikipa skolnieks. Dēmokrits dzimis ap 460. g. p.m.ē. Abdērās, Trāķijā. Pirms 2500 gadiem izteica domu, ka visas vielas sastāv no sīkām, neredzamām daļiņām — atomiem, kas atrodas mūžīgā kustībā. Dēmokrits piedzima Abdēru pilsētā Trāķijā. Savas dzīves laikā daudz ceļojis, apgūstot dažādu tautu (Senā Ēģipte, Babilona, Persija, Indija, Etiopija) filozofiskos uzskatus. Atēnās klausījās Sokrata un pitagorieša Filoleja mācības; bija pazīstams ar Anaksagoru. Tika runāts, ka savos ceļojumos Dēmokrits iztērējis daudz naudas, kas viņam bija mantojumā. Taču mantojuma izšķērdēšana Abdērās bija krimināli sodāma. Tiesā savas aizstāvības runas vietā Dēmokrits nolasīja fragmentus no sava darba "Lielā pasaules iekārta" un tika attaisnots. Līdzpilsoņi nolēma, ka tēva nauda tikusi izlietota lietderīgi. Taču Dēmokrita dzīvesveids abdēriešiem likās nesaprotams: viņš regulāri gāja prom no pilsētas, mitinājās kapos, kur tālumā no pilsētas kņadas nodevās pārdomām. Reizēm Dēmokritam bez redzama iemesla uznāca smieklu lēkmes — tik smieklīgas viņam likās cilvēku nodarbošanās uz lielās pasaules kārtības fona. Tāpēc viņu sāka saukt par smejošo filozofu. Līdzpilsoņi nolēma, ka Dēmokrits ir zaudējis prātu, un pat izsauca ārstu Hipokratu (tā laika autoritāti), lai tas izvērtētu Dēmokrita psihisko stāvokli. Hipokrats tiešām arī ieradās un tikās ar filozofu, bet secināja, ka Dēmokrits ir pilnīgi vesels gan fiziski, gan psihiski. Bez tam viņš atzina, ka Dēmokrits ir viens no gudrākajiem cilvēkiem, ar kuriem viņam bijusi iespēja tikties. No Dēmokrita mācekļiem ir pazīstams Bions no Abdērām.