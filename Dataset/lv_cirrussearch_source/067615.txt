Lipīgā sveķene (latīņu: Viscaria vulgaris) ir neļķu dzimtas suga, kas plaši aug Eiropā un Rietumāzijā, tostarp Latvijā diezgan bieži visā valsts teritorijā. Augu grupas aug pļavās, skrajos mežos un krūmājos, upju krastos un pauguru nogāzēs. Sugas ietvaros nodala vairākas pasugas. Lipīgā sveķene ir daudzgadīgs, velēnu veidojošs, 30—60 cm garš lakstaugs ar stāvu, brūnsarkanu stublāju, kas parasti nezaro un augšdaļā ir ļoti lipīgs. Lapas ir lineāri lancetiskas vai lancetiskas, 2—7 cm garas un 0,2—0,5 cm platas, gandrīz kailas (retumis skropstainas pie pamata), pie stublāja pamata kātainas, veido rozeti. Lapas uz stublāja ir pretēji sēdošas. Lapu plātnes mala ir gluda un gals smails. Ziedi ir izvietoti blīvā dihāzijā stublāja galotnē. Vainaglapas ir veselas, tumši sarkanas, garākas nekā saaugušās, stobrveidīgās un sarkanīgās kauslapas. Kauslapu galā ir pieci trīsstūraini zobiņi. Ziedam ir 10 putekšņlapas, no kurām 5 garākas un 5 — īsākas. Auglis ir pieccirkņu pogaļa, kas atveras ar 5 zobiņiem. Augs zied no maija beigām līdz jūlijam. «lipīgā sveķene - Viscaria vulgaris Bernh. - Augi - Latvijas daba». www.latvijasdaba.lv. Skatīts: 2023-06-25.