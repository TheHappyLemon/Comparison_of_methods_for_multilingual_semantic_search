Viljams Vorens "Bills" Bredlijs (angļu: William Warren "Bill" Bradley; dzimis 1943. gada 28. jūlijā) ir bijušais amerikāņu politiķis un basketbolists. Universitātes laikā pārstāvēja Prinstonas Universitātes basketbola komandu NCAA čempionātā. 1965. gadā ticis atzīts par NCAA gada labāko spēlētāju. ASV basketbola izlases sastāvā izcīnījis zelta medaļu 1964. gada vasaras olimpiskajās spēlēs. Pēc Prinstonas Universitātes absolvēšanas ar bakalaura grādu viņš uzsāka maģistra studijas Oksfordas Universitātē. 1965.—1966. gada sezonā (kamēr studēja Oksfordā) Bredlijs pārstāvēja Milānas "Olimpia" klubu, kas tajā sezonā izcīnīja uzvaru Eiropas čempionvienību kausa izcīņā. 1967. gadā uzsāka karjeru NBA klubā Ņujorkas "Knicks". Kluba sastāvā aizvadīja desmit sezonas, kuru laikā divas reizes kļuva par NBA čempionu (1970, 1973), 1972. gadā piedalījās NBA Visu zvaigžņu spēlē. 1977. gadā beidza basketbolista karjeru un 1983. gadā tika uzņemts basketbola slavas zālē. 1977. gada vasarā nolēma pievērsties politikai un kandidēt uz vietu Senātā. 1978. gadā viņš uzvarēja sava štata vēlēšanās un iekļuva Senātā. Tajā viņš aizvadīja trīs termiņus līdz 1999. gadam. No 1979. līdz 1981. gadam viņš bija jaunākais senators. Bredlijs piedalījās 2000. gada ASV prezidenta vēlēšanās, tomēr pirms vēlēšanām atsauca savu kandidatūru par labu Elam Goram. Pēc politiķa karjeras beigām pievērsies uzņēmējdarbībai. Vikikrātuvē par šo tēmu ir pieejami multivides faili. Skatīt: Bills Bredlijs. Encyclopædia Britannica raksts (angliski) Olympedia profils (angliski) Basketball Reference NBA spēlētāja profils (angliski) NBA spēlētāja profils (angliski) Basketball Reference spēlētāja(-s) profils (angliski) RealGM Basketball profils (angliski) Oficiālā tīmekļa vietne Biogrāfija Kongresa mājaslapā Basketbola slavas zāles profils