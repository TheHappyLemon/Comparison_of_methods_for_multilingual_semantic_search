Tebintingi (indonēziešu: Pulau Tebingtinggi) vai Rantau (Pulau Rantau) ir Indonēzijai piederoša zema sala Malakas šaurumā, Sumatras austrumu piekrastē. Administratīvi ietilpst Riau provinces Meranti salu apriņķī. Lielākā apdzīvotā vieta ir apriņķa centrs Selatpandžana salas ziemeļu krastā. Sala izvietojusies Indonēzijas rietumdaļā Sumatras austrumu piekrastē. 3 km plats jūras šaurums to šķir no Sumatras, ziemeļos mazāki šaurumi to šķir no Padanas, Merbau un Ransanas salām. Sala zema, līdzena ar kūdrainu augsni, valda tropiskais klimats ar izteiktām mitro un sauso sezonu. Salas teritorija intensīvi izmantota lauksaimniecībā.