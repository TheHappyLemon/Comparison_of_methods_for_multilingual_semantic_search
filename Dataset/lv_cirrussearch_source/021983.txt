Kabomani tapirs (Tapirus kabomani), arī mazais melnais tapirs ir viena no piecām tapiru dzimtas sugām. Tas ir vismazākais tapirs. Apdzīvo Amazones lietus mežus un sugas izplatības areāls, domājams, sakrīt ar līdzenumu tapira areālu. Par mazā melnā tapira atklāšanu tika paziņots 2013. gada decembrī, un tā kļuva par pirmo nepārnadžu sugu, kas atklāta pēdējos 100 gados. Sugas nosaukums atvasināts no vārdiem arabo kabomani, - tā šo tapiru dēvē vietējā paumari valodā. Savukārt par mazo melno tapiru to sauc nelielās, izolēti dzīvojošās karitianas cilts indiāņi. Kabomani tapirs ir mazākais mūsdienās dzīvojošais tapirs. Tā ķermeņa garums ir 130 cm, augstums 90 cm, svars 110 kg. Mātītes ir nedaudz lielākas par tēviņiem. Dzīvnieka krāsa ir no tumši pelēkas līdz tumši brūnai. Jau 1914. gadā bijušais ASV prezidents un dzīvnieku mīļotājs Teodors Rūzvelts zinātniskas ekspedīcijas laikā Amazones baseinā uzskatīja, ka ir atklāta jauna tapiru suga. Arī divi vietējie mednieki zināja divus atšķirīga veida tapirus. Tomēr lielākā daļa ekspedīcijas dalībnieku visus notvertos tapirus pieskaitīja pie līdzenumu tapira, ieskaitot eksemplāru, kas tagad ir identificēts kā kabomani tapira sugai piederīgs. Jeremy Hance. «Scientists make one of the biggest animal discoveries of the century: a new tapir». Mongabay. Cozzuol, M. A.; Clozato, C. L.; Holanda, E. C.; Rodrigues, F. V. H. G.; Nienow, S.; De Thoisy, B.; Redondo, R. A. F.; Santos, F. C. R. (2013). "A new species of tapir from the Amazon". Journal of Mammalogy 94 (6): 1331. doi:10.1644/12-MAMM-A-169.1 Theodore Roosevelt. Through the Brazilian Wilderness. C. Scribner, 1914. 146. lpp.