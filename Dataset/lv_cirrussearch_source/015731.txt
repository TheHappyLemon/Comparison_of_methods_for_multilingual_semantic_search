Tūka Rasks (somu: Tuukka Rask; dzimis 1987. gada 10. martā) ir somu hokejists, vārtsargs, Somijas hokeja izlases dalībnieks. Pašlaik (2020) Rasks pārstāv Nacionālās hokeja līgas klubu Bostonas "Bruins". Profesionāļa karjeru Rasks uzsāka 2004.—05. gada sezonā SM līgas kluba Tamperes "Ilves" sastāvā. Jau nākamajā sezonā viņš un Juha Pitkemeki laiku komandas vārtos dalīja uz pusēm, bet 2006.—07. gada sezonā Rasks bija "Ilves" pamatvārtsargs. 2007. gada vasarā Rasks pievienojās NHL vienībai Bostonas "Bruins", lielāko daļu no nākamajām divām sezonām gan aizvadot tās Amerikas hokeja līgas fārmklubā Providensas "Bruins". 2009.—10. gada sezonā Rasks dalīja spēles laiku komandā ar Timu Tomasu, taču nākamajā sezonā, jau būdams komandas otrais vārtsargs aiz Tomasa, kopā ar "Bruins" izcīnīja Stenlija kausu. 2012.—2013. gada NHL lokauta laikā Rasks spēlēja Čehijas Ekstralīgas klubā HC Kladno, taču pēc tam atgriezās "Bruins" rindās. 2013.—14. gada noslēgumā tika atzīts par NHL labāko vārtsargu, saņemot Vezinas balvu. Somijas hokeja izlases rindās izcīnījis bronzas medaļas 2014. gada Olimpiskajās spēlēs. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)