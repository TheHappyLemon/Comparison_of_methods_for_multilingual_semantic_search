Jūrmalas pagaurs (latīņu: Spergularia salina) ir mainīga izskata neļķu dzimtas suga, kas sastopama Eirāzijā un Ziemeļamerikā. Latvijā sastopama reti, atsevišķās vietās Rīgas līča un Baltijas jūras piekrastē. Suga ierakstīta Latvijas Sarkanajā grāmatā 1. kategorijā. Jūrmalas pagaurs ir viengadīgs un viengadīgs pārziemojošs, 5—15 cm garš neļķu dzimtas lakstaugs ar gulošu, kailu un zarainu stublāju. Lapas ir sulīgas, puscilindriskas, 1—3 cm garas, 0,1—0,15 cm platas un uz stublāja sēdošas. Pielapes ir saaugušas, plati olveidīgas un blāvas. Ziedi ir novietoti zaru galā. Kauslapas ir strupas, nedaudz garākas nekā vainaglapas, mala plēvjaina. Vainaglapas ir sārtas, 0,3—0,4 cm garas. Auglis ir pogaļa, kas mazliet pārsniedz kausu. Zied no jūnija līdz septembrim. «jūrmalas pagaurs - Spergularia salina J. et C.Presl - Augi - Latvijas daba». www.latvijasdaba.lv. Skatīts: 2023-05-14.