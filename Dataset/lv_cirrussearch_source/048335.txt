Naims Silejmanoglu (turku: Naim Süleymanoğlu; dzimis Naims Suleimanovs (bulgāru: Наим Сюлейманов) 1967. gada 23. janvārī, miris 2017. gada 18. novembrī) bija Bulgārijas turku svarcēlājs, lielāko karjeras daļu pārstāvējis Turciju. Trīskārtējs olimpiskais čempions. Vienīgais svarcēlājs, kas raušanas disciplīnā uzcēlis 2,5 reizes vairāk nekā ir paša svars, viens no septiņiem svarcēlājiem, kas grūšanas disciplīnā uzcēlis 3 reizes vairāk nekā ir paša svars. Dzimis etnisku turku ģimenē Bulgārijā. Bulgārijā arī sācis svarcēlāja karjeru. Varēja startēt 1984. gada vasaras olimpiskajās spēlēs, taču nepiedalījās tajā, jo Bulgārija boikotēja olimpiskās spēles. 1986. gadā sacensību laikā Austrālijā Suleimanovs izbēga un pēc vairāku dienu slēpšanās ieradās Turcijas vēstniecībā Kanberā. Pēc tam ieguva Turcijas pilsonību. Trijās nākamajās olimpiskajās spēlēs (1988, 1992, 1996) izcīnīja zelta medaļu. 1988. gadā Seulā un 1996. gadā Atlantā uzstādījis pasaules rekordu kopsummā. Seulā kopumā četras reizes labojis pasaules rekordu attiecīgajās disciplīnās, pēdējā mēģinājumā grūšanā pacēla 190 kg, kas 3,15 reizes pārsniedz sportista paša ķermeņa masu (lielākā attiecība grūšanas disciplīnā svarcelšanas vēsturē). Ar šādu sniegumu (152,5 kg + 190,0 kg; kopā 342,5 kg) Seulas olimpiskajās spēlēs pietiktu uzvarai arī nākamajā svara kategorijā. Silejmanoglu piedalījās arī 2000. gada vasaras olimpiskajās spēlēs, tomēr tajā nepievarēja sākumsvaru. Ar panākumiem startējis pasaules čempionātā, kur septiņas reizes (no astoņām startēšanas reizēm) izcīnījis zelta medaļu (katru reizi uzvarot arī atsevišķi pa disciplīnām). «Naim Suleymanoglu». www.olympic.org. «Suleymanoglu Lifts Weights and Hearts with Extraordinary Hat-Trick». olympic.org. 1988-09-22. Richard Sandomir. «Naim Suleymanoglu, 50, Dies; Weight Lifting’s ‘Pocket Hercules’». New York Times, 2017-11-22. LA Time. «THE SEOUL GAMES / DAY 5 : YOU NAME IT, HE LIFTS IT : Suleymanoglu Sets 3 World Records, Gives Turkey 1st Weightlifting Gold». Skatīts: 2018. gada 15. decembris. Vikikrātuvē par šo tēmu ir pieejami multivides faili. Skatīt: Naims Silejmanoglu. Olympedia profils (angliski) Munzüger Sport profils (vāciski) IWF profils (angliski) IWRP profils (angliski) Institut für Angewandte Trainingswissenschaft profils (vāciski)