Akciju tirgus ir mehānisms, kas ļauj tirgot akcijas, citus vērtspapīrus un sekundāros finansu instrumentus kapitāla tirgū. Vispasaules akciju tirgus vērtība tiek lēsta ap 20 triljonu dolāru. Akcijas tiek atspoguļotas un tirgotas akciju biržās, kuras nodarbojas ar akciju un citu vērtspapīru pircēju un pārdevēju savešanu kopā. Primārais tirgus nodarbojas ar jaunu vērtspapīru izlaišanu. Uzņēmumi, valdības un privātā sektora institūcijas var iegūt finanšu līdzekļus (resursus) izlaižot un pārdodot akcijas vai obligācijas. Tas parasti tiek veikts, izmantojot vērtspapīru tirgotājus. Jaunu vērtspapīru izdošana investoriem ir parakstu ievākšana. Ja tiek izdotas jaunas akcijas, to pārdošana ir sākotnējais publiskais piedāvājums (inital public offering, IPO). Sekundārajā tirgū tiek tirgoti tie vērtspapīri, kas jau tika izlaisti sākotnējā publiskajā vai privātajā piedāvājumā. Kad akcija tiek reģistrēta biržas sarakstā, investori un spekulanti var sākt biržā tirgoties. Akcijas ir tāds finansu instruments, kurš veidojas, kad akciju sabiedrības (korporācijas) sadala savu kapitālu daļās. Cilvēks vai organizācija, kurai pieder vismaz daļa no uzņēmuma akcijām, kļūst par akcionāru. Kopējā akciju sabiedrības izdalītās daļas vērtība akcijās tiek saukta par tirgus kapitalizāciju. Dividendes ir izmaksas, ko uzņēmums veic saviem akciju īpašniekiem. Kad uzņēmums iegūst peļņu, tad šai peļņai ir divi ceļi — tā var tikt reinvestēta atpakaļ uzņēmumā (nesadalītā peļņa) vai arī tā var tikt izmaksāta uzņēmuma daļu īpašniekiem kā dividende. Daudzi uzņēmumi nesadala daļu no peļņas un daļu izdala dividendēs. Akciju sabiedrības parasti izmaksā dividendes noteiktā laikā — vai nu katru gadu, divreiz gadā vai reizi ceturksnī, taču dividendes var tikt izmaksātas jebkurā brīdī. Dividendes parasti tiek izmaksātas skaidrā naudā. Dažreiz dividendes tiek izmaksātas arī kā uzņēmuma daļas (vai nu jaunizdalītas daļas vai arī jau eksistējošas daļas, kuras uzņēmumus iegādājas tirgū). Retos gadījumos dividendes var pat būt izmaksātas kā daļas citos uzņēmumos vai citu aktīvu veidā. Rīgas fondu birža Pasaules akciju tirgu saites (angliski)