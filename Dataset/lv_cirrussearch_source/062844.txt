Kutinirpākas nacionālais parks (angļu: Quttinirpaaq National Park, inuītu: ᖁᑦᑎᓂᕐᐹᖅ ᒥᕐᖑᐃᓱᕐᕕᒃ ᑲᓇᑕᒥ, Quttinirpaaq Mirnguisirvimi Kanatami) ir Kanādas otrs lielākais un vistālāk ziemeļos izvietotais nacionālais parks. Atrodas Kanādas Arktiskā arhipelāga Elsmīra salas ziemeļos. Parka nosaukums inuītu valodā nozīmē ‘Pasaules virsotne’. Aizsargājamā teritorija dibināta 1988. gadā kā Elsmīra salas nacionālā parka rezervāts (Ellesmere Island National Park Reserve). 1999. gadā pēc Nunavutas nodibināšanas nosaukums mainīts uz Kutinirpāku. 2000. gadā reorganizēts par nacionālo parku. Nacionālais parks izveidots Elsmīra salas ziemeļos Grānta Zemē starp Lēdijas Franklinas līci dienvidaustrumos, Tankari fjordu dienvidrietumos un Linkolna jūras krastu ziemeļos. Ainavā dominē arktiskais tuksnesis ar kalnainu reljefu un plašiem ledājiem. Teritorijā mīt muskusvērsis, polārzaķis, vilks; piekrastē — valzirgs, polārlācis, narvalis u.c. jūras dzīvnieki. Nacionālā parka teritorijā vāji attīstīta infrastruktūra. Kanādas Parku pārvalde uztur parka teritorijā trīs uzraugu stacijas ar vietējiem lidlaukiem — Tankarifjordu, Kempheizenu un Vordhantailendu. Caur šīm stacijām tiek organizēta tūristu plūsma parkā. Izstrādāti divu kājnieku tūrisma maršruti starp Tankari fjordu un Heizena ezeru un pa apkārtējiem ledājiem. Nacionālā parka karte Eirforsa ledājs Polārzaķis nacionālajā parkā Britu Impērijas grēda Cruise tourism in a warming Arctic: Implications for northern National Parks «Quttinirpaaq National Park. 2022 Visitor Information Package». Arhivēts no oriģināla, laiks: 2022. gada 5. jūlijā. Skatīts: 2022. gada 15. jūlijā. Vikikrātuvē par šo tēmu ir pieejami multivides faili. Skatīt: Kutinirpāka.