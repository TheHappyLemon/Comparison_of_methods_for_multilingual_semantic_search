Didzis Gavars (dzimis 1966. gada 18. novembrī) ir latviešu ārsts un politiķis, bijušais Latvijas veselības ministrs. Bijis Latvijas Zaļās partijas biedrs. 1984. gadā Didzis Gavars pabeidza Rīgas 1. vidusskolu. 1992. gadā viņš absolvēja Latvijas Medicīnas akadēmijas Ārstniecības fakultāti. 1993. gadā LMA ieguvis sertificēta laboratorijas ārsta kvalifikāciju. Kopš 1993. gada Didzis Gavars ir SIA "E. Gulbja Laboratorija" direktora vietnieks, bet kopš 2004. gada — arī valdes loceklis. Kopš 2010. gada aprīļa viņš ir Veselības aprūpes darba devēju asociācijas valdes loceklis. No 1998. līdz 2009. gadam Ģimenes ārstu asociācijas rīkotajās apmācības programmās viņš ģimenes ārstiem lasīja lekcijas par laboratorisko diagnostiku. Didzis Gavars ir ticis iekļauts vairāku plašsaziņas līdzekļu veidotajos Latvijas miljonāru sarakstos. Didzis Gavars ir kandidējis 2001. gada Jūrmalas domes vēlēšanās no Latvijas Zaļās partijas saraksta, taču nav ievēlēts. 2010. gada 13. maijā viņš kļuva par veselības ministru Valda Dombrovska vadītajā valdībā. Par Gavaru balsoja 49, pret — 25, bet atturējās 16 deputāti. Viņš bija amatā līdz 3. novembrim, kad jaunā — 10. Saeima — apstiprināja jaunu valdību. Kopš tā laika Gavars politikā nav darbojies. Didzis Gavars ir dzimis 1966. gada 18. novembrī. Precējies. Atzinības krusts, III šķira (2020) «Didzis Gavars». Centrālā vēlēšanu komisija. Skatīts: 2011.06.22.[novecojusi saite] «Veselības ministra amatam varētu virzīt Gavaru». Tvnet. 2010.04.29. Skatīts: 2011.06.22. «No maija jauns veselības ministrs». Tautas Veselība. 3. lpp. Arhivēts no oriģināla, laiks: 2011. gada 22. jūlijā. Skatīts: 2011.06.22. Ordeņu kapitula paziņojums Nr.12 Rīgā 2020. gada 9. novembrī "Par apbalvošanu ar Atzinības krustu"