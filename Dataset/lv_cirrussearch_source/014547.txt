Aleksandrs Jackēvičs (dzimis 1958. gada 25. martā Dobelē) ir bijušais Latvijas džudists, tagad — treneris. Sportista karjeras laikā starptautiski pārstāvēja PSRS izlasi. Viņš ir balti sarkanās jostas un 7. dana īpašnieks. Absolvējis LVFKI. Piedalījies 1980. gada vasaras olimpiskajās spēlēs Maskavā, kur svara kategorijā līdz 86 kg izcīnīja bronzas medaļu. Panākumus sācis gūt jau jaunieša vecumā. 1975. gadā A. Jackēvičs izcīnīja uzvaru PSRS un Eiropas čempiontitulu jauniešiem, nākamajā gadā sportists uzvarēja Pasaules un Eiropas junioru čempionātā. Pieaugušo vecumā viņš trīs reizes kļuva par Eiropas čempionu (1978, 1980, 1982), 1979. gadā uzvarēja Eiropas čempionātā komandām. Uzvarējis vairākos A kategorijas turnīros. 1982. gadā saņēmis PSRS Nopelniem bagātā sporta meistara nosaukumu. 1980. gadu vidū beidzis sportista karjeru. Vēlāk piecus gadus viņš bija "Dinamo" sporta komandas priekšnieks. 1990. gadā viņš uzsāka darbu Beļģijā, kur vēlāk kļuva par izlases galveno treneri. Viņa audzēkņi izcīnījuši astoņas Olimpisko spēļu medaļas, no kurām viena ir zelta, tāpat 15 medaļas (2 zelta) Pasaules čempionātos un vairāk nekā 50 medaļas (20 zelta) Eiropas čempionātos. 2004. gadā atgriezies Latvijā, kur kļuva par džudo kluba "Lido" sporta direktoru. Tāpat ticis ievēlēts Latvijas Džudo federācijā par viceprezidentu un valdes priekšsēdētāja vietnieku. Sarakstījis grāmatu Russian Judo ("Krievu džudo"), kas ASV tika izdota 1999. gadā. Ivars Ošiņš. «Saša, kurš izauga par Aleksandru». Latvijas olimpiskais zelts, sudrabs, bronza. Lauku avīze, 2008. 198.—201. lpp. ISBN 978-9984-827-07-0. Āzens, Dainis (2010. gada 22. jūnijā). "Čempionu audzinātājs". Sporta Avīze (Rīga: SIA "Mediju nams") 25 (750): 54. lpp. ISSN 1691-0451. Latvijas enciklopēdija. 3. sējums. Rīga : Valērija Belokoņa izdevniecība. 2005. 108. lpp. ISBN 9984-9482-3-4. Olympedia profils (angliski) LOK profils The Sport.org profils (angliski) JudoInside profils (angliski)