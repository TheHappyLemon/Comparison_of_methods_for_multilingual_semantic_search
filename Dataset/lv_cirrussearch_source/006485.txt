"Dakterīši" (angļu: Scrubs) ir amerikāņu seriāls, kura pirmizrāde notika 2001.gada 2.oktobrī. Pirmās septiņas sezonas tika pārraidītas NBC, bet astotā un devītā – ABC televīzijā. Seriāla galvenais tēls ir Džons Dorians (lomā Zaks Brafs) jeb Džei Dī. Seriāls stāsta par Doriana un viņa draugu darbu Svētās Sirds slimnīcā. Lai arī seriāla astotā sezona bija iecerēta kā pēdējā, tika uzfilmēta vēl viena. Devītajā sezonā stāstā iesaistījās vairāki jauni personāži un par galveno tēlu kļuva Lūsija Beneta (attēlo Kerija Bišē). 2010. gada 14. maijā tika oficiāli paziņots, ka seriāls oficiāli atcelts. Seriāls izrādīts arī Latvijā. Zaks Brafs attēlo Džonu Dorianu (1.-9. sezona), labāk zināmu kā Džei Dī. Pirmās sezonas sākumā Dorians kā interns uzsāk darbu Svētās Sirds Slimnīcā, pamazām kāpjot pa karjeras kāpnēm. Seriālā bieži dzirdamas viņa domas un attēlotas iekšējās fantāzijas, kas bieži ir nereālas. Sāra Čalke attēlo Eliotu Rīdu (1.-8. sezona, epizodiski 9. sezonā), kura kopā ar Džei Dī uzsāka darbu Svētās Sirds Slimnīcā. Abu attiecības bieži kļuva romantiskas, līdz neattēlotā posmā starp astoto un devīto sezonu abi apprecējās. Čalke devītajā sezonā piedalījās tikai četrās sērijās. Donalds Feisons attēlo Kristoferu Turku (1.-9. sezona), Džei Dī labāko draugu. Arī Turks uzsāka darbu Svētās Sirds Slimnīcā, tikai ķirurģijas nodaļā. Vēlāk viņš kļuva par šīs nodaļas vadītāju. Seriāla gaitā Turks nodibināja attiecības un ģimeni ar Karlu. Nīls Flins attēlo Apkopēju (1.-8. sezona, viesaktieris 9. sezonā), Svētās Sirds Slimnīcas apkopēju. Pirmajā sērijā neveikla atgadījuma dēļ starp Džei Dī un Apkopēju izveidojas saspringtas attiecības, taču ik pa laikam abi salīgst pamieru. Tikai astotās sezonas pēdējā sērijā Apkopējs atklāj savu īsto vārdu – Glens Metjūss. Kens Dženkinss attēlo Robertu "Bobu" Kelso (1.-8. sezona, epizodiski 9. sezonā), skarbo un mantkārīgo Svētās Sirds Slimnīcas vadītāju. Septītās sezonas beigās Kelso aizgāja pensijā, tomēr viņa tēls no seriāla nepazuda – viņš turpināja uzturēties slimnīcas kafejnīcā, patērējot tajā laimētos kēksiņu krājumus visam mūžam. Džons K. Makginlijs atveido Periju Koksu (1.-9. sezona), Svētās Sirds Slimnīcas ārstu. Kokss ir skarbs un sarkastisks, pazīstams ar saviem ļoti garajiem apvainojumiem. Viņš nerespektē gandrīz nevienu, izņemot Karlu Espinozu. Džūdija Reijesa atveido Karlu Espinozu (1.-8. sezona), Svētās Sirds Slimnīcas galveno māsiņu. Karla ir kā māte jaunajiem interniem, bieži noklusējot viņu kļūdas no to atbildīgajiem ārstiem. Karla bija vienīgais no seriāla galvenajiem tēliem, kas nebija redzams devītajā sezonā. Elīza Kupē atveido Denīzi Mahouniju (epizodiski 8. sezonā, regulāri 9. sezonā). Denīze astotās sezonās laikā uzsāka darbu Svētās Sirds Slimnīcā kā interns, bet vēlāk jau bija redzama kā ārste un skolotāja, kad slimnīca tika pārbūvēta par medicīnas universitāti. Kerija Bišē atveido Lūsiju Benetu (9. sezona), medicīnas universitātes studenti. Lūsija pēc Džei Dī aiziešanas no seriāla devītās sezonas vidū kļuva par galveno tēlu. Arī viņas domas un fantāzijas bieži parādījās seriālā. Maikls Moslijs atveido Drū Safinu (9. sezona), citu medīcinas universitātes studentu, kurš jau otro reizi cenšas kļūt par ārstu. Viņš ir Perija Koksa mīļākais students. Deivs Franko atveido Kolu Āronsonu (9. sezona), vēl vienu medicīnas universitātes studentu. Tieši viņa vecāki uzbūvēja universitāti, līdz ar to Kols ir neaizskarams un var darīt ko vēlas. Pirmajā sezonā tiek attēlota Džei Dī, Turka un Eliotas dzīve Svētās Sirds Slimnīcā kā interniem. Turks nodibina attiecības ar Karlu, savukārt Džei Dī – ar Eliotu, tomēr otrajām nav ilga nākotne. Tāpat skatītāji iepazīst sarkastisko ārstu Periju Koksu un slimnīcas vadītāju Bobu Kelso, kuram nauda rūp vairāk nekā pacienti. Otrajā sezonā Džei Dī jau ir slimnīcas rezidents. Turks bildina Karlu, savukārt Perijs Kokss atkal saiet kopā ar bijušo sievu Džordanu Salivanu (Krista Millere). Eliota satiekas ar Paulu Floversu, vīrieti – māsiņu (Riks Šrēders). Trešās sezonas sākumā Eliota redzami maina savu ārieni. Džei Dī jūtas pret viņu uzliesmo ar jaunu sparu, tomēr viņš sāk satikties ar Džordanas jaunāko māsu Deniju Salivanu (Tara Rīda). Turks un Karla plāno kāzas, paralēli tam Turkam jātiek galā ar jauno kolēģi Greisu Milleri (Belamija Janga), kura viņu uzskata par seksistu. Eliota uzsāk attiecības ar Šonu Kelliju (Skots Follijs), tomēr Džei Dī pārliecina Eliotu pamest Šonu viņa dēļ. Abu attiecības gan ilgst tikai trīs dienas, jo Džei Dī atzīstas Eliotai, ka nemīl viņu. Ceturtās sezonas sākumā Džei Dī ir pabeidzis rezidentūru un kļuvis par Perija Koksa kolēģi, kaut gan lomu sadalījums starp abiem īpaši nemainās. Turkam un Karlai sākas laulības problēmas. Eliota joprojām ir dusmīga uz Džei Dī un sāk satikties ar viņa brāli. Pašam Džei Dī savukārt parādās jūtas pret jauno Svētās Sirds Slimnīcas ārsti Molliju Kloku (Hetere Greiema). Piekto sezonu Džei Dī uzsāk dzīvojot viesnīcā, kamēr Eliota strādā citā slimnīcā. Turks un Karla mēģina ieņemt bērniņu, lai arī Turku māc šaubas. Slimnīcā ieradušies jauni interni, ieskaitot Kītu Dūdmaisteru (Treviss Šulds), kurš sāk satikties ar Eliotu. Sezonas beigās Džei Dī uzzin, ka viņa draudzene Kima Brigsa (Elizabete Benksa) ir stāvoklī. Sestajā sezonā Turkam un Karlai piedzimst meitiņa Izabella. Eliota plāno kāzas ar Kītu, kaut gan nav pārliecināta vai tiešām mīl viņu. Septītās sezonas sākumā piedzimst Kimas un Džei Dī dēls Sems. Eliota atceļ kāzas ar Kītu. Bobs Kelso, par spīti Eliotas un Karlas mēģinājumiem pārliecināt valdi, sasniegto 65 gadu dēļ nolemj aiziet pensijā. Astotās sezonas sākumā ierodas Kelso aizvietotāja Teilora Medoksa (Kortnija Koksa-Ārketa), tomēr ļoti drīz tiek panākta viņas atlaišana. Amatu ieņem Perijs Koss. Turks savukārt ieņem ķirurģiskās nodaļas priekšnieka amatu. Džei Dī sezonas beigās pamet Svētās Sirds Slimnīcu, lai būtu tuvāk savam dēlam. Tāpat viņš atkal ir kopā ar Eliotu. Devītās sezona sākas no laika posma gadu pēc astotās sezonas beigām. Slimnīca ir nojaukta un pārbūvēta par medicīnas universitāti. Kokss, Džei Dī un Turks ir universitātes skolotāji, tomēr sezonas vidū Džei Dī pamet seriālu. Par galveno varoni kļūst Lūsija Beneta, jauna studente.