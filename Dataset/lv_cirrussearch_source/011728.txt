Sers Maikls Keins (angļu: Sir Michael Caine; dzimis Moriss Džozefs Miklvaits (angļu: Maurice Joseph Micklewhite) 1933. gada 14. martā) ir bijušais angļu aktieris. Saņēmis divas Amerikas Kinoakadēmijas balvas kā labākais otrā plāna aktieris — 1986. gadā par lomu filmā "Hanna un viņas māsas" (Hannah and Her Sisters) un 1999. gadā par lomu filmā "Sidra nama likumi". 2000. gadā par ieguldījumu kinomākslā karaliene Elizabete II iecēla Maiklu Keinu bruņinieku kārtā. 2023. gada oktobrī paziņojis par došanos pensijā. Maikls Keins ir dzimis 1933. gadā Londonā diezgan trūcīgā ģimenē. Viņa tēvs strādāja zivju tirgū, bet māte piepelnījās kā pavāre un apkopēja. 15 gadu vecumā Maikls Keins atstāja skolu un pelnīja iztiku dažādos gadījuma darbos. Korejas kara laikā viņu iesauca armijā. Korejā Keinam nācās piedzīvot arī reālus draudus dzīvībai. Savā autobiogrāfiskajā grāmatā The Elephant To Hollywood Maikls Keins apraksta savu dzīves ceļu, sākot no bērnības līdz 2000. gadiem. Pēc atgriešanās no Korejas Anglijā Keins ieinteresējās par darbu teātrī. 1953. gadā viņš pieteicās par skatuves menedžera asistentu Horšemā, Saseksā. Šajā darbā viņam bija iespēja arī šad tad piedalīties izrādēs ar epizodiskām lomām. Vēlāk viņš tēloja nelielas lomas Safolkā, bet 1954. gadā pārcēlās uz Londonu. Pirmā Maikla Keina kinoloma bija pavisam neliela loma 1956. gada filmā A Hill in Korea. Tam sekoja daudzas lomas gan teātrī, gan kino, gan televīzijā, bet Keina karjeras situācija neuzlabojās. Keins tomēr neatlaidīgi turpināja strādāt. Un tikai 1964. gadā ar lomu filmā "Zulu" Maikls Keins guva ievērību. Jau par nākamo kinolomu filmā The Ipcress File 1965. gadā Keins tika nominēts BAFTA kino balvai kā labākais britu aktieris. Bet 1966. gadā par lomu filmā "Alfijs" Keins tika nominēts Amerikas Kinoakadēmijas balvai kā labākais aktieris. 1966. gadā Keins pirmo reizi filmējās Holivudas filmā. Viņu uzaicināja pēc aktrises Šērlijas Makleinas lūguma, kas viņu bija ievērojusi iepriekšējās lomās un vēlējās viņu par savu partneri filmā "Gambīts". Par darbu šajā filmā Keins tika nominēts Zelta globusa balvai kā labākais aktieris muzikālajā filmā vai komēdijā. Turpmākajos gados Keina karjera strauji attīstījās. Viņš kļuva par vienu no pazīstamākajiem britu aktieriem. Keinu bieži uzaicināja filmēties arī Holivudas filmās. Keins ir viens no tikai diviem aktieriem, kas tikuši nominēti Amerikas Kinoakadēmijas balvai katrā dekādē no 1960. līdz 2000. gadiem (otrs ir Džeks Nikolsons). Divas reizes Keins ir saņēmis Amerikas Kinoakadēmijas balvu kā labākais otrā plāna aktieris. Pirmo Amerikas Kinoakadēmijas balvu Keins saņēma 1986. gadā par lomu Vudija Allena filmā "Hanna un viņas māsas", bet otro — 1999. gadā par Dr. Vilbura Lārča lomu filmā "Sidra nama likumi", kas uzņemta pēc amerikāņu rakstnieka Džona Ērvinga romāna ar tādu pašu nosaukumu "Sidra nama likumi". 2002. gadā Keins saņēma vairākas balvas un nominācijas (arī Amerikas Kinoakadēmijas balvas nomināciju) par lomu filmā "Klusais amerikānis" (The Quiet American), kas filmēta pēc Greiema Grīna 1955. gada romāna "Rāmais amerikānis" (The Quiet American) motīviem. Pēdējos gados Keins ir piedalījies režisora Kristofera Nolana "Betmena" filmu triloģijā ("Betmens: Sākums", "Tumšais bruņinieks", "Tumšais bruņinieks atgriežas"), ka arī citās Nolana filmās "Ilūzija", "Pirmsākums" un "Starp zvaigznēm". Kopumā sers Maikls Keins ir piedalījies vairāk nekā 160 filmās (kino un TV). Viņš ir arī sarakstījis 3 grāmatas, kurās ir gan autobiogrāfiski dati, gan aktiera pieredze teātra un kino mākslā (Acting in films, What's It All About?, The Elephant To Hollywood). Keina pirmais romāns, trilleris ar nosaukumu Deadly Game, tiks izdots 2023. gada novembrī. Keins bija nolēmis aiziet no aktiera darba, sasniedzot 80 gadu vecumu. Tomēr 2013. gadā viņš mainīja savus nodomus. Keins paziņoja, ka pensionēsies tikai 90 gadu vecumā, dodot sev iespēju vēl pacīnīties par trešo Amerikas Kinoakadēmijas balvu. Nākamo reizi viņš apdomāja pensionāšanos 2021. gada — pēc filmas Best Sellers. Bet galīgo lēmumu pieņēma 2023. gadā, pēc filmas "Lielais bēglis" (The Great Escaper). «Michael Caine confirms retirement from acting after The Great Escaper». BBC News (en-GB). 2023-10-13. Skatīts: 2023-10-17. «Michael Caine Biography (1933– )». FilmReference.com. Skatīts: 2009. gada 16. aprīlis. "Screening Room Special: Michael Caine"". CNN. Retrieved 22 January 2013 «Michael Caine Says That He Will Be In Christopher Nolan's Next Project». Cinema Blend. Skatīts: 2013-04-03. «Michael Caine announces debut thriller to be published in November». The Guardian. «Michael Caine postpones retirement». 3 News NZ. 2013. gada 28. maijs. Arhivēts no oriģināla, laiks: 2013. gada 4. oktobrī. Skatīts: 2013. gada 5. augustā. «Boris Johnson and big breaks: ‘I’ve done 150 movies. I think that’s enough’». The Guardian. Vikikrātuvē par šo tēmu ir pieejami multivides faili. Skatīt: Maikls Keins. IMDb profils (angliski) AllMovie profils (angliski) Box Office Mojo profils (angliski) Oficiālā mājas lapa (angliski)