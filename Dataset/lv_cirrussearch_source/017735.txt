Parīze—Nica ir profesionālas šosejas riteņbraukšanas sacensības, kuras katru gadu notiek martā. Pirmoreiz tās notika 1933. gadā, un tajās uzvarēja Beļģijas pārstāvis Alfonss Šeperss. Visvairāk uzvaru Parīze—Nica guvis Īrijas pārstāvis Šons Kellijs, kurš uzvarēja septiņas reizes pēc kārtas no 1982. līdz 1988. gadam. Neskatoties uz nosaukumu, sacensības ne vienmēr ir sākušās Parīzē, bieži izvēloties Parīzes piepilsētas vai citas pilsētas uz dienvidiem no Parīzes. Pēdējais posms parasti finišē vai nu Promenade des Anglais Nicā, vai Col d'Eze, kalnu pārejā uz Haute Corniche ceļa pie pilsētas. 2003. gada sacensību laikā pēc smaga kritiena no galvas traumas mira Kazahstānas pārstāvis Andrejs Kiviļevs. Viņa nāve mudināja UCI noteikt obligātu ķiveru izmantošanu visās sacensībās, izņemot pēdējo sacensību posmu ar finišu pret kalnu. Noteikumu vēlāk mainīja, pieprasot lietot ķiveri visu laiku. Parīze—Nica sacensības šobrīd organizē Amaury Sport Organisation (ASO). ASO organizē arī citas riteņbraukšanas sacensības (kā Tour de France un Parīze—Rubē) un sporta pasākumus (ieskaitot Dakāras ralliju un Parīzes maratonu). Jeff Jones. «Kivilev dies of injuries». Cycling News. Skatīts: 2015. gada 3. decembris. «Andrei Kivilev: September 21, 1973 - March 12, 2003». Cycling News. Skatīts: 2015. gada 3. decembris.