Rjazaņas brīnums ir ekonomikas afēra, kas 1959. gadā notika pārtikas trūkuma nomāktajā PSRS. To īstenoja Rjazaņas apgabala kompartijas vadītājs, lai sasniegtu Hruščova pasludināto mērķi gaļas ražošanas apjomu trīskāršošanai trīs gadu laikā. 1957. gada 22. maijā PSRS vadītājs Hruščovs, uzstājoties reģionālo lauksaimniecības vadītāju sapulcē, pasludināja lozungu „Sasniegt un apsteigt Ameriku!”, kā arī uzcelt komunismu līdz 1980. gadam. Šajā runā Hruščovs arī izvirzīja aicinājumu trīskāršot gaļas ražošanu tuvāko trīs gadu laikā. Kolektivizētā padomju lauksaimniecība nebija spējīga uz tādiem apjoma pieaugumiem, tāpēc 1958. gada beigās rajona partiju komitejas atkārtoti brīdināja aktīvi pievērsties gaļas ražošanas palielināšanai 1959. gadā. Rjazaņas apgabala partijas sekretārs Larionovs publiski paziņoja, ka apgabalā gaļas ražošana tiks trīskāršota viena gada laikā. Šo nereālo paziņojumu 1959. gada 9. janvārī publicēja Pravda. Jau 1959. gada februārī Rjazaņas apgabals saņēma Ļeņina ordeni, bet Larionovs decembrī kļuva par Sociālistiskā darba varoni. Lai sasniegtu izvirzīto gaļas sagādes mērķi, Rjazaņas apgabalā izkāva visus lopus, tai skaitā teļus, piena govis un kolhoznieku privātajā īpašumā esošos lopus. Taču arī tas neļāva sasniegt plānu, tāpēc trūkstošo gaļas daudzumu iepirka citos apgabalos. 1959. gada 16. decembrī apgabala vadība svinīgi paziņoja, ka ir sasniegts plāns — valstij pārdoti 150 000 tonnu gaļas. Rjazaņas apgabals apņēmās 1960. gadā saražot vēl vairāk — 180 000 tonnu gaļas. Taču, tā kā apgabalā bija izkauti gandrīz visi lopi, tad ražošanas apjomi strauji kritās, sasniedzot vienīgi 65% no 1958. gada rādītājiem. Kolhoznieki, kam bija atņemti lopi, atteicās apstrādāt kolhozu laukus un arī graudu ražošana kritās par 50%. Rjazaņas brīnuma patieso būtību vairs nebija iespējams noslēpt un 1960. gada 22. septembrī Larionovs nošāvās. Gaļas afēra jeb Rjazaņas "brīnums" «1960 год. Секретарь обкома (Алексей Ларионов).». Arhivēts no oriģināla, laiks: 2016. gada 5. martā. Skatīts: 2015. gada 31. jūlijā.