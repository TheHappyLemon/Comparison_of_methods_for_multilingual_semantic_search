Alans Henrijs Roberts Kenets "Kens" Tirels (angļu: Alan Henry Robert Kenneth "Ken" Tyrrell; dzimis 1924. gada 3. maijā, miris 2001. gada 25. augustā) bija angļu autosportists un Tyrrell Racing Formula 1 komandas dibinātājs. Tirels Otrā pasaules kara laikā bija Lielbritānijas gaisa spēku pilots. Pēc kara viņš kļuva par kokmateriālu pārdevēju. 1951. gadā viņš sāka braukt Formula 3 sacensībās. Viņš izcīnīja vairākas uzvaras, tomēr, saprazdams, ka par čempionu nekļūs, 1959. gadā Tirels beidza braukt F3. Tajā pašā gadā viņš dibināja savu Formula Junior komandu. 1960. gadu vidū Tirels šādi atklāja Džekiju Stjuartu, kurš brauca viņa F-Junior komandā. 1968. gadā Tirels ienāca Formula 1 čempionātā pēc tam, kad ar Elf un Ford palīdzību viņa komanda apvienojās ar Matra un izveidoja Matra International. 1970. gadā Tyrrell sāka ražot paši savas šasijas, nevis izmantoja Matra būvētās. Pirmajās sezonās komanda uzstādīja vislabākos rezultātus, 1970. gadu sākumā Tyrrell ieguva 1 konstruktoru kausu un 2 čempiona titulus (1969. gadā Džekijs Stjuarts kļuva par čempionu ar Matra būvētu Tyrrell formulu). 1973. gadā gāja bojā komandas pilots Fransuā Sevērs. Tā rezultātā Tyrrell' atteicās no piedalīšanās pēdējā sacīkstē un no iespējas izcīnīt konstruktoru kausu. Kopš tā laika komandas rezultāti pasliktinājās. 1976. gadā komanda izmantoja pirmo sešriteņu formulu: Tyrrell P34. Spēkrats guva vienu uzvaru sacīkstēs, tomēr to beidza izmantot pēc tam, kad Goodyear atteicās ražot maza izmēra riepas. Finansiālu problēmu dēļ 1980. gados Tyrrell bija vienīgā komanda, kas neizmantoja turbopūtes dzinējus. 1984. gadā tā tika izslēgta no sezonas par formulu svara manipulāciju. 1990. gados komandas vadība tika atdota Tirela dēliem un ilggadējam darbiniekam Hārvijam Postletvaitam. 1997. gadā komanda tika pārdota British American Tobacco. Tirels pameta komandu pirms tās pēdējās sezonas 1998. gadā sakarā ar nesaskaņām pilotu izvēlē. Kens Tirels nomira 2001. gada 25. augustā no vēža.