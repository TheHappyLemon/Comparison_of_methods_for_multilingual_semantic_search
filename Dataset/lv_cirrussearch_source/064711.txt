Līga Meņģelsone (dzimusi 1972. gada 31. maijā) ir latviešu uzņēmēja un politiķe. Bijusi bezpartijiska Latvijas veselības ministre Krišjāņa Kariņa valdības sastāvā. Pirms tam bijusi Latvijas Darba devēju konfederācijas (LDDK) ģenerāldirektore. Dzimusi 1972. gada 31. maijā. Studēja Latvijas Kultūras akadēmijas kultūras menedžmenta bakalaura programmā, vēlāk starptautiskās ekonomiskās attiecības Latvijas Universitātē. Vadīja tranzītkompānijas “Noord Natie Ventspils Terminals” tirdzniecības departamentu, bija mārketinga un pārdošanas nodaļas vadītāja kompānijā “Coats Latvija”, sabiedrisko attiecību speciāliste kompānijā “Es&Partneri”. No 2001. līdz 2004. gadam L. Meņģelsone bija ziņu aģentūras “BNS Latvija” direktore, 2005. gadā — SIA “Mediju Grupa Tops” valdes locekle, 2008. un 2009. gadā AS “News Media Group+” valdes locekle un SIA “Telegraf” valdes priekšsēdētāja. 2011. gada augustā L. Meņģelsoni ievēlēja par Latvijas Darba devēju konfederācijas (LDDK) ģenerāldirektori. 2022. gada decembra sākumā partiju apvienība "Apvienotais saraksts" viņu izvirzīja kā savu veselības ministres kandidāti. Šo amatu ieguva, Saeimai 14. decembrī apstiprinot Krišjāņa Kariņa 2. valdību. Pēc K. Kariņa valdības atkāpšanās, kad tika veidota jaunā Evikas Siliņas valdība, L. Meņģelsone sākotnēji iesniedza pieteikumu iestājai partijā "Vienotība", ko pārstāv topošā valdības vadītāja, bet dažas dienas vēlāk pieteikumu atsauca pēc tam, kad neizdevās vienoties par amatu jaunajā valdībā. puaro.lv «AS ministru amatiem izvirza Meņģelsoni, Šmitu, Kučinski un Sprindžuku». Latvijā (latviešu). 2022-12-06. Skatīts: 2022-12-16. «Apstiprināta Krišjāņa Kariņa otrā valdība | Ministru kabinets». www.mk.gov.lv (latviešu). Skatīts: 2022-12-16. «Bijusī veselības ministre Meņģelsone atsauc pieteikumu dalībai «Jaunajā Vienotībā»». www.lsm.lv (latviešu). Skatīts: 2023-09-15.