Kingedvardpointa (angļu: King Edward Point Research Station) vai Stacija M (Station M) ir Apvienotās Karalistes vissezonas polārstacija Antarktikā, formāli Dienviddžordžijas un Dienvidsendviču Salu administratīvais centrs. Izvietojusies Dienviddžordžijas salā, zemesragā Karaļa Edvarda līča ziemeļu piekrastē ap 800 m no bijušās vaļu mednieku pilsētiņas Grītvikenas, ar kuru to pa līča ziemeļu krastu savieno autoceļš. Stacija ir apdzīvota visu gadu, tās galvenās funkcijas ir pētniecība zvejniecībā, kā arī valdījuma administratīvo funkciju nodrošināšana. Kingedvardpointā ir pasts un viesnīca, izbūvēta kuģu piestātne. Dienviddžordžijas un Dienvidsendviču Salu valdība atrodas Stenli Folklenda Salās, kas Kingedvardpointā ir pārstāvēta ar vienu valdības ierēdni. Apvidu 1901.—1904. gada ekspedīcijas laikā pētīja Zviedrijas Antarktiskā ekspedīcija Oto Nordenšelda vadībā. 1904. gadā līča galā tika izveidota norvēģu vaļu mednieku bāze Grītvikena. 1909. gadā Karaļa Edvarda ragā iepretī Grītvikenai tika uzbūvēts salu pārvaldošais britu maģistrāts. 1925. gadā Discovery Investigations programmā blakus maģistrātam tika izveidota jūras izpētes laboratorija. 1950. gadā laboratoriju savā pārvaldē pārņēma Folklenda Salu dienests. Stacija tika apdzīvota no 1950. gada 1. janvāra līdz 1952. gada 1. janvārim un nepārtraukti no 1969. gada 13. novembra līdz 1982. gada 3. aprīlim. 1982. gada 3. aprīlī Argentīnas spēki ieņēma un slēdza staciju; īslaicīgi tā tika pārdēvēta par Kolonelselaiju (Punta Coronel Zelaya). Tā paša gada 25. aprīlī Apvienotās Karalistes bruņotie spēki operācijas Paraquet ietvaros atguva kontroli pār salu. Līdz 2001. gada 22. martam Kingedvardpointā bāzējās neliels britu garnizons. 2001. gadā stacija atkal tika nodota civilā kontrolē un liela daļa infrastruktūras — atjaunota un pārbūvēta. «King Edward Point». Arhivēts no oriģināla, laiks: 2007. gada 27. septembrī. Skatīts: 2007. gada 27. septembrī. «King Edward Point Research Station M — History». Arhivēts no oriģināla, laiks: 2014. gada 4. janvārī. Skatīts: 2013. gada 25. decembrī. «King Edward Point Research Station». Arhivēts no oriģināla, laiks: 2013. gada 15. septembrī. Skatīts: 2013. gada 25. decembrī. Vikikrātuvē par šo tēmu ir pieejami multivides faili. Skatīt: Kingedvardpointa.