Domo-Farm Frites bija profesionāla Beļģijas riteņbraukšanas komanda, kura pastāvēja 2001. un 2002. gada riteņbraukšanas sezonu laikā. To dibināja Patriks Lefevers un vairums no beļģu braucējiem, ieskaitot Johanu Musēvu nāca no Mapei komandas. Komanda uzvarēja vairākās nozīmīgās viendienas sacensībās, kā, piemēram, viss pjedestāls 2001. gada Parīze—Rubē ar uzvarētāju Servaisu Knavenu, Johanu Musēvu otrajā un Romānu Vainšteinu trešajā vietā, 2002. gada Parīze—Rubē ar Johanu Musēvu un 2001. gada Parīze—Tūra ar Rišāru Viranku. 2002. gada sezonas beigās komanda apvienojās ar paliekām no izjukušās Mapei komandas, kļūstot par Quick Step-Davitamon, Lefeveram kļūstot par vadītāju. Sponsors Domo apvienojās ar Lotto, kopīgi sponsorējot Lotto-Domo komandu ar Marku Serženu vadībā un paņemot līdzi vairākus braucējus. Savos divos pastāvēšanas gados komandā bija vairāki izceļami braucēji. Pirmajā gadā bijušie Mapei braucēji Johans Musēvs, viņa super-gregari Vilfrīds Pēterss, amerikānis Fredijs Rodrigess un Aksels Merkss. Bez tā, komanda spēja piesaistīt tābrīža Pasaules čempionu Romānu Vainšteinu, sprinteri Robiju Makjūenu, klasiku speciālistu Servaisu Knavenu un francūzi Rišāru Viranku, kurš bija tikko atgriezies no diskvalifikācijas par dopinga lietošanu. Komandā bija arī talantīgi jaunie braucēji kā Leifs Hoste, Andrejs Kašečkins un Gerts Stēgmanss. Nākamajā gadā komandai pievienojās klasiku speciālists Franks Vandenbruks un jaunieši Niks Neienss un Johans Vansummerens.