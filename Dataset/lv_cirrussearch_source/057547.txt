Šis raksts ir par ģeoloģisko lūzumu. Par filmu skatīt rakstu Sanandreasa lūzums (filma). Sanandreasa lūzums ir ģeoloģisks lūzums, kas stiepjas cauri visam Kalifornijas štatam ASV. Tā garums ir no 1100 līdz 1300 kilometriem. Sanandreasa lūzums ir robeža starp Klusā okeāna plātni un Ziemeļamerikas plātni. Lai gan tās abas pārvietojas ziemeļrietumu virzienā, Klusā okeāna plātne pārvietojas ar ātrumu 6 cm gadā, bet Ziemeļamerikas plātne — 1 cm gadā, radot ilūziju, ka abas plātnes virzās pretējos virzienos. Tā kā tektoniskajos procesos zemes garoza netiek ne iznīcināta, ne radīta no jauna, tad Sanandreasa lūzums ir konservatīva plātņu robeža. Šajā lūzuma zonā ik gadu reģistrē līdz 15 000 zemestrīču. Parasti tās nav postošas, taču apgrūtinājumus rada blīvais apdzīvojums lūzuma tuvumā. Piemēram, Sanfrancisko pilsētu spēcīgas zemestrīces skārušas divreiz: pirmoreiz, 1906. gadā tika nopostīti 80% apbūves, bet otrreiz 1989. gadā 6,9 balles stiprā zemestrīce bija mazāk postoša, taču sabruka divstāvu autostrāde un bija vairāk kā 1000 cietušo. Sanandreasa lūzuma josla seismologiem ir populāra ar to, ka tā ir ideāla vieta zemestrīču pētīšanai. Dažās vietās pazemes grūdieni atkārtojas vairākas reizes gadā. 1990. gadu sākumā Ross Šteins ar kolēģiem no ASV Ģeoloģijas institūta nolēma Sanandreasa kontinentālo plātņu lūzuma zonā pētīt zemestrīču pēcgrūdienus. Iepriekšējo zemestrīču izvērtējums liecināja, ka nākamā zemestrīce varētu sekot pirmajai dienu vēlāk ar 67 procentu varbūtību, kas 20 000 reižu pārsniedz zemestrīces izcelšānās iespēju jebkurā citā dienā. Tāpēc pārsteigumu neizraisīja fakts, ka 6,5 balles stiprā zemestrīce 1992. gada jūlijā pie Lielā Lāča ezera sākās tikai trīs stundas pēc 7,3 balles spēcīgās zemestrīces netālu no Lendersas. Abas zemestrīces skāra mazapdzīvotas teritorijas. 2004. gadā amerikāņu zinātnieki seismiski aktīvajā Sanandreasa lūzuma zonā sāka veikt urbumus, kuru dziļums sniedzās vairāk nekā 2,4 kilometri. Urbumos tika ievietoti mērinstrumenti, kuru uzdevums ir fiksēt zemestrīču radītās seismiskās vibrācijas. Zinātnieki cer, ka balstoties uz šiem mērījumiem, izdosies noteikt nākamo zemestrīču vietu. Šis projekts, ko sauc par SAFOD, ir daļa no Earthscope projekta, kurā plānots izveidot Ziemeļamerikas kontinenta teritorijas pilnu seismisko karti. David Waugh. Geography: An Integrated Approach. Ķīna : Nelson, 2002. 21. lpp. ISBN 978-0-17-444706-1 Agra Lipsberga. Kontinentu ģeogrāfija 8. klasei. Lielvārde : Lielvārds, 2000. 17. — 18. lpp. ISBN 9984-11-127-X "Zinātnieki veic urbumus zemestrīču zonā" - Ilustrētā Zinātne, 2005. gada decembra numurs, 28.lpp. Vikikrātuvē par šo tēmu ir pieejami multivides faili. Skatīt: Sanandreasa lūzums. Koordinātas: 35°07′N 119°39′W﻿ / ﻿35.117°N 119.650°W﻿ / 35.117; -119.650