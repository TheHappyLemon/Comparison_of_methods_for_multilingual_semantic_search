Kartūza neļķe (latīņu: Dianthus carthusianorum) ir augu suga neļķu ģintī. Tā ir plaši sastopama Eiropas vidus un dienvidaustrumu daļā, kur tā aug sausās pļavās un skrajos priežu mežos. Latvijā Kartūra neļķe ir sastopama ļoti reti, ir tikai veci literatūras dati par atrašanu Rīgā. Kartūza neļķe ir daudzgadīgs, 20—60 cm garš lakstaugs ar stāvu, stingru un kailu stublāju, kurš zaro pie pamata. Lapas, tāpat kā stublājs ir zilganzaļas. Lapas ir lineāri lancetiskas, 2—6 cm garas un 0,2—0,7 cm platas, gals gari nosmailots, mala gluda, pamats makstveidīgs, apakšējās lapas parasti garākas nekā attiecīgais stublāja posms. Ziedi ir izvietoti galviņveidīgā vai vairogveidīgā ziedkopā stublāja galā. Katrā ziedkopā ir 3—7 ziedi. Ārkausa lapas smailas, ar sarkanīgu nokrāsu, gals parasti akotsmails. Kauss ir sarkanbrūns un stobrveidīgs. Vainags ir sārts, 0,6—1,2 cm garš, galā sīkzobains. Auglis ir viencirkņa pogaļa. Augs zied jūlijā. «kartūza neļķe - Dianthus carthusianorum L. - Augi - Latvijas daba». www.latvijasdaba.lv. Skatīts: 2023-05-01.