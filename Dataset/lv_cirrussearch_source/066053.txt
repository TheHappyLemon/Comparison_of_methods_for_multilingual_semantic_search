Aleksandrs Joannis "AJ" Ginnis (grieķu: Αλέξανδρος Ιωάννης Γκιννής; dzimis 1994. gada 17. novembrī Atēnās) ir grieķu kalnu slēpotājs, 2023. gada Pasaules čempionāta sudraba medaļas ieguvējs slalomā. Līdz 2020. gadam pārstāvēja Amerikas Savienotās Valstis, tagad — Grieķiju. Uzaudzis Atēnu piepilsētā Vuliagmeni. Viņa tēvs ir grieķis, bet māte amerikāniete. Sācis trenēties Parnasa kalnu slēpošanas kūrortā. 12 gadu vecumā ar ģimeni pārcēlies uz Austriju, bet 15 gados — uz ASV. 16 gadu vecumā uzvarēja savās pirmajās FIS sacīkstēs. 2012. gada pavasarī viņš tika uzņemts ASV Slēpošanas asociācijas attīstības komandā. Pasaules kausa sacensībās debitēja 2014. gada 22. decembrī Itālijā. Pirmajā slaloma braucienā ieņēma 50. vietu un otrajam braucienam nekvalificējās. 2015. gada Pasaules čempionātā junioriem izcīnīja bronzas medaļu slalomā. 2016. gada 22. decembrī izcīnīja pirmos punktus Pasaules kausa ieskaitē, slalomā ieņemot 26. vietu. Pasaules čempionātā pirmo reizi piedalījās 2017. gadā Sanktmoricā. Startēja tikai jaukto komandu paralēlajās sacensībās un ASV komandas sastāvā ieņēma 9. vietu. Karjeras turpinājumā viņu vajāja savainojumi un bija spiests izlaist daudzas sacensības. 2020. gadā nolēma pārstāvēt Grieķiju. 2021. gada 17. janvārī, ieņemot 11. vietu slalomā Flahavā, Austrijā, kļuva par pirmo Grieķijas slēpotāju, kas ieguvis punktus Pasaules kausa posmā. 2021. gada Pasaules čempionātā Kortīnā d'Ampeco startēja tikai slalomā, pirmajā braucienā ieņēma 22. vietu, bet otrajā braucienā nefinišēja. Ceļgala savainojuma dēļ bija spiests izlaist 2021.—2022. gada sezonu, tai skaitā 2022. gada ziemas olimpiskās spēles. 2023. gada 4. februārī A. Ginnis izcīnīja savu pirmo pjedestālu Pasaules kausa posmos, ieņemot otro vietu slaloma sacensībās Šamonī. 2023. gada Pasaules čempionātā ieguva sudraba medaļu slalomā, piekāpjoties tikai Henrikam Kristofešenam. Tā bija pirmā Grieķijas medaļa pasaules čempionātos kādā no olimpiskajiem ziemas sporta veidiem. «Greek-American AJ Ginnis is capitalizing on new opportunities». skiracing.com (angļu). 2021. gada 19. janvāris. Skatīts: 2023. gada 21. martā. «Ginnis Grabs First World Cup Points for Christmas». usskiandsnowboard.org (angļu). 2016. gada 22. decembris. Skatīts: 2023. gada 21. martā. «Alexander Ginnis first Greek with points at the Ski World Cup». archysport.com (angļu). 2021. gada 19. janvāris. Skatīts: 2023. gada 21. martā. «AJ Ginnis tears ACL, will miss Olympic season». skiracing.com (angļu). 2021. gada 25. augusts. Skatīts: 2023. gada 21. martā. «'Just amazing': Zenhaeusern wins world championships tune-up in Chamonix». fis-ski.com (angļu). 2023. gada 4. februāris. Skatīts: 2023. gada 21. martā. «Kristoffersen wins Worlds slalom thriller as Greek Ginnis takes silver». fis-ski.com (angļu). 2023. gada 19. februāris. Skatīts: 2023. gada 21. martā. «Greece's skiing hero AJ Ginnis exclusive: Influenced by Hercules and Greek mythology but coached by his friends». olympics.com (angļu). 2023. gada 27. februāris. Skatīts: 2023. gada 21. martā. Vikikrātuvē par šo tēmu ir pieejami multivides faili. Skatīt: Aleksandrs Ginnis. FIS profils (kalnu slēpošana) (angliski)