Varšavas Šopēna lidosta (poļu: Lotnisko Chopina w Warszawie) ir starptautiskā lidosta Varšavas dienvidrietumos, Polijā. Polijas lielākā (aizņem 834 ha platību) un noslogotākā lidosta, kā arī 2019. gadā tā ar 18,9 miljoniem pasažieru bija noslogotākā jaunajās ES dalībvalstīs. 2013. gadā pirmoreiz pārsniedza 10 miljonu apkalpoto pasažieru robežu. Apkalpo apmēram 40% no valsts gaisa pasažieriem. Šopēna lidostā ik dienu tiek veikti ap 300 regulārie reisi, kā arī daudzi čārterreisi. Starp noslogotākajiem starptautiskajiem galamērķiem ir Londona, Čikāga, Frankfurte un Amsterdama, savukārt populārākie vietējie galamērķi ir Krakova, Vroclava un Gdaņska. Līdz 2001. gadam pazīstama kā Varšavas-Okences lidosta (Port lotniczy Warszawa-Okęcie), kad tika pārsaukta par godu Varšavā dzīvojušā poļu komponista Friderika Šopēna vārdā. Otrā starptautiskā lidosta Varšavā ir daudz mazākā Varšavas Modlinas lidosta, kas atvērta 2012. gadā. Jaunākā, trešā Varšavas lidosta — Varšavas Radomas lidosta — tika atvērta 2023. gadā, tā atrodas Radomā, ap 100 km uz dienvidiem no Varšavas. Vikikrātuvē par šo tēmu ir pieejami multivides faili. Skatīt: Varšavas Šopēna lidosta. Oficiālā tīmekļa vietne