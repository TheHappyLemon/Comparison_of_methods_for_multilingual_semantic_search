Roberts Tomass Hainss jaunākais (Robert Thomas Hines, Jr. ; dzimis 1975. gada 11. janvārī) ir ASV astronauts, lidotājs rezervē, pulkvežleitnants. Roberts Tomass Hainss jaunākais piedzima 1971. gada 11. janvārī Roberta Hainsa vecākā un Liannas ģimenē Feietvilā, Ziemeļkarolīnā. Ģimene pārcēlās uz Maunteintopu Pensilvānijā, kur viņš absolvēja Krestvūdas vidusskolu. 1997. gadā Roberts Hainss Bostonas Universitātē ieguva bakalaura grādu aerokosmiskajā inženierijā. 1999. gadā Hainss absolvēja Gaisa spēku virsnieku mācību skolu, un viņam tika piešķirta otrā leitnanta pakāpe. Viņš Kolumbusas Gaisa spēku bāzē izgāja vecāko pilotu apmācību. Pēc pilotu mācībām viņš tika norīkots par reaktīvās mācību lidmašīnas T-37 Tweet instruktoru pilotu. Pēc tam viņš trenējās Seimūra Džonsona Gaisa spēku bāzē, lai kļūtu par iznīcinātāja F-15E Strike Eagle pilotu. Pēc tam viņu nosūtīja uz Karalisko Gaisa spēku Leikenhītas staciju Anglijā, no kurienes viņš piedalījās militārās operācijās Irākā un Afganistānā. 2008. gadā Roberts Hainss apmeklēja ASV Gaisa spēku izmēģinātājpilotu skolu, kur ieguva zinātņu maģistra grādu lidojumu izmēģinājumu inženierzinātnēs. Viņu norīkoja par izmēģinātājpilotu Eglina Gaisa spēku bāzē, kur viņš izmēģināja iznīcinātājus F-15C Eagle un F-15E Strike Eagle un bija turbopropellera lidmašīnas U-28 pilots. 2010. gadā Hainss Alabamas Universitātē ieguva zinātņu maģistra grādu aerokosmiskajās inženierzinātnēs. 2011. gadā viņš pārgāja uz Gaisa spēku rezervi un turpināja dienestu Jūras Gaisa stacijas kopējās rezerves Fortvērtas bāzē, kur viņš strādāja par spārna plānošanas virsnieku, kā arī F-15E programmas izmēģinātājpilotu 84. Izmēģinājumu un novērtēšanas eskadriļā Eglina gaisa spēku bāzē Floridā. Hainss bija arī Federālās aviācijas administrācijas lidojuma izmēģinājuma pilots. Militārās karjeras laikā Hainss veica 76 kaujas lidojumus un ar 41 gaisa kuģiem viņam ir vairāk nekā 3500 lidojumu stundu. Viņa pārcelšanu atpakaļ uz regulārajiem Gaisa spēkiem pulkvežleitnanta pakāpē ASV Senāts apstiprināja 2019. gada februārī. 2008. gadā Roberts Hainss iesniedza pieteikumu dalībai NASA 20. astronautu iesaukumā, 2011. gadā atkal viņš pieteicās 21. astronautu iesaukumā, bet abos gadījumos uz apsekošanu Džonsona kosmosa centrā viņu neizsauca. 2012. gadā Hainss pārgāja uz NASA Džonsona Kosmosa centru, kur viņš bija pētnieks pilots Lidojumu operāciju direktorāta Gaisa kuģu operāciju nodaļā. 2017. gada 7. jūnijā Hainss tika ieskaitīts NASA astronautu vienībā kā astronauta kandidāts. Pēc pamata vispārējās kosmiskās sagatavošanas kursa 2020. gada 10. janvārī viņam piešķīra astronauta kvalifikāciju. 2021. gada 12. februārī tika paziņots, ka Hainss būs kosmosa kuģa SpaceX Crew-4 pilots. Viņš bija SpaceX Crew-3 dublieru apkalpes loceklis. Roberta Hainsa pirmais kosmiskais lidojums sākās 2022. gada 27. aprīlī, esot kosmosa kuģa SpaceX Crew-4 pilotam. Viņš bija Starptautiskās kosmosa stacijas 67. un 68. ekspedīcijas lidojuma inženieris. Uz zemes atgriezās 14. oktobrī. Kosmisko lidojumu kopsavilkums Vikikrātuvē par šo tēmu ir pieejami multivides faili. Skatīt: Roberts Hainss. Astronaut Candidate Bob Hines Arhivēts 2021. gada 9. martā, Wayback Machine vietnē. NASA (angliski) Роберт Томас «Фармер» Хайнз, мл. astronaut.ru (krieviski)