Pets Bērnss (angļu: Pat Burns; dzimis 1952. gada 4. aprīlī, miris 2010. gada 19. novembrī) bija kanādiešu hokeja treneris. Bērnss 14 sezonas trenēja dažādus Nacionālās hokeja līgas klubus, būdams vienīgais, kas trīs reizes izcīnījis Džeka Adamsa balvu, ko pasniedz līgas labākajam trenerim. 2003. gadā aizvedis Ņūdžersijas "Devils" līdz Stenlija kausam. 2014. gadā tika uzņemts Hokeja slavas zālē. Par NHL treneri Bērnss kļuva 1988. gadā, kad sāka darbu Monreālas "Canadiens" vienībā. No 1992. līdz 1996. gadam Bērnss trenēja Toronto "Maple Leafs", savukārt no 1997. līdz 2001. gadam — Bostonas "Bruins" komandu. 2002.—03. un 2003.—04. gada sezonās trenēja Ņūdžersijas "Devils" vienību. Bērnss trenējis arī Kanādas hokeja izlasi, 2008. gada Pasaules čempionātā būdams galvenā trenera Kena Hičkoka palīgs. Eliteprospects.com profils (angliski)