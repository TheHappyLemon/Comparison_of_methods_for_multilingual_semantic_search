Gajs Jūlijs Cēzars Augusts Germāniks (latīņu: Gaius Julius Caesar Augustus Germanicus), vēsturiskajā tradīcijā palicis ar iesauku Kaligula (latīņu: Caligula — 'zābaciņš'). Dzimis 12. gada 31. augustā, miris 41. gada 24. janvārī. Bija Romas impērijas trešais imperators, kurš valdīja no 37. gada 16. marta līdz 41. gada 24. janvārim, kad viņu noslepkavoja dažu Romas senatoru un pretoriāņu gvardes centuriona Kasija Hereja (Cassius Chaerea) sarīkotā atentātā. Kaligula bija slavena romiešu karavadoņa un Tiberija audžudēla Germānika un Agripinas Vecākās dēls. Pēc Germānika nāves Antiohijā 19. gadā, māte Agripina atgriezās Romā un bija opozīcijā Tiberijam. Kaut arī Agripina ar citiem bērniem tika izsūtīta, Kaligula tika iecelts par imperatora Tiberija pēcteci. Tradicionāli tiek uzskatīts, ka Kaligulas valdīšanas pirmie divi gadi pagāja mierīgi, tomēr pēc tam viņš sevi parādījis kā nežēlīgs tirāns. Savas valdīšanas laikā aktīvi pievērsies celtniecībai un uzcēlis divus jaunus Romas akveduktus, kā arī greznas rezidences sev pašam. Ārpolitikā iekļāva Mauretāniju Romas impērijas sastāvā kā provinci. Kaligula bija pirmais imperators, kurš tika nogalināts sazvērestībā. Dions Kasijs (Cassius Dio) — Romas vēsture, 59. grāmata. Jozefs Flāvijs (Flavius Josephus) — Ebreju senatne, XVIII—XIX grāmatas. Svetonijs (Suetonius) — 12 Cēzaru dzīves apraksti, Kaligulas dzīve. Tacits (Tacitus) — Annāles, 12 grāmata. Seneka Jaunākais (Lucius Annaeus Seneca). Filons no Aleksandrijas (Φίλων ὁ Ἀλεξανδρεύς). Vikikrātuvē par šo tēmu ir pieejami multivides faili. Skatīt: Kaligula. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Pasaules vēstures enciklopēdijas raksts (angliski) Pareizticīgo enciklopēdijas raksts (krieviski) Enciklopēdijas Krugosvet raksts (krieviski)