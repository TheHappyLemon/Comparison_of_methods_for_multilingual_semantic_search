Attālinātais grīslis (latīņu: Carex distans) ir mainīga izskata grīšļu dzimtas suga. Savvaļā tā ir sastopama Eiropā, dažviet Āzijā un Āfrikā. Eiropas ziemeļdaļā sastopams gandrīz tikai Baltijas jūras piekrastē — Latvijā attālinātā grīšļa atradnes ir konstatētas tikai valsts ziemeļaustrumos, un pie Tukuma un Limbažiem. Ierakstīts Latvijas Sarkanajā grāmatā 1. kategorijā. Attālinātais grīslis ir daudzgadīgs, 15-50 cm garš lakstaugs, kurš pieder dažādvārpu grīšļu grupai. Parasti veido nelielu ceru. Augam ir īss saknenis. Lapas ir lineāras, 0,2-0,4 cm platas un daudz īsākas nekā stublājs. Stublāja galotnē ir 1,5-3 cm gara vīrišķo ziedu vārpiņa, zem tās atstatu ir 2—3 iegarenas (1,5-3 cm garas) sievišķo ziedu vārpiņas — apakšējā vārpiņa manāmi attālināta, dažreiz pat tuvu stublāja pamatam. Sievišķo vārpiņu seglapas lineāras, garas, īpaši apakšējai vārpiņai, tomēr seglapas nepārsniedz galotnes vīrišķo vārpiņu. Augļa pūslītis ir zaļganbrūns, galā divzobains, abpus galam sīkzobains. Segplēksne ir zaļganbrūna, ar šauru, plēvjainu apmali, gals īsi nosmailots, īsāka nekā pūslītis. Zied maija beigās un jūnijā. «attālinātais grīslis - Carex distans L. - Augi - Latvijas daba». www.latvijasdaba.lv. Skatīts: 2022-04-10. Vikikrātuvē par šo tēmu ir pieejami multivides faili. Skatīt: Attālinātais grīslis. Encyclopædia of Life raksts (angliski)