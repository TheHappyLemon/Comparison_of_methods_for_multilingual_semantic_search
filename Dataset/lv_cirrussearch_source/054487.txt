Čārlzs Benets (angļu: Charles Bennett; dzimis 1870. gada 28. decembrī, miris 1948. gada 18. decembrī) bija britu vieglatlēts, olimpiskais čempions 1500 metru skriešanā 1900. gada olimpiskajās spēlēs un pirmais Lielbritānijas vieglatlēts, kurš kļuva par olimpisko čempionu. Benets ir dzimis Šapvikā, Dorsetā. Pēc profesijas viņš bija vilciena vadītājs. Viņš savos gados bija viens no labākajiem britu vidējo distanču skrējējiem. 1897. gadā viņš ieguva Lielbritānijas čempiona titulu 4 jūdžu skrējienā, 1899. un 1900. gadā krosa skriešanā. 1900. gadā viņam bija iespēja startēt Parīzes olimpiskajās spēlēs. Šajās olimpiskajās spēlēs viņš izcīnīja trīs olimpiskās medaļas visās distancēs, kurās viņš startēja. Zelta medaļu viņš izcīnīja 1500 metru skriešanas disciplīnā, ar rezultātu 4 minūtes 6.2 sekundes. Viņa rezultāts kļuva arī par olimpisko un pasaules rekordu. Sudraba medaļu, ar rezultātu 12 minūtes 58.6 sekundes, ieguva 400 metru šķēršļu skrējienā. Šajā distancē viņš piekāpās savam tautietim Džonam Rimmeram. Otro zelta medaļu šajās olimpiskajās spēlēs viņš ieguva 5000 metru komandu skrējienā, kur startēja Jauktās komandas sastāvā, to veidoja četri Lielbritānijas un viens Austrālijas sportists. Benetam šajā disciplīnā bija labākais rezultāts starp visiem sportistiem — 15 minūtes 29.2 sekundes. Benets nomira 1948. gada 18. decembrī, 79 gadu vecumā. Viņa sasniegumi olimpiskajās spēlēs bija aizmirsti vairāk nekā 100 gadu, līdz viņa mazdēls Kriss Benets atrada viņa pamesto un aizaugušo kapu Sv. Endrū baznīcas pagalmā Kinsonā. 2011. gada decembrī Benetam tika uzstādīts piemiņas akmens. Londonas olimpisko spēļu priekšvakarā Benetam tika atklāts cokols, kurā ir teikts: "Mīļi, pieminot Čārlzu Benetu 1870-1948. Pirmais britu vieglatlēts, kurš kļuvis par olimpisko čempionu. Benets, pazīstams arī kā Shapwick Express ieguva divas zelta medaļas un vienu sudraba medaļu 1900. gada vasaras olimpiskajās spēlēs". «Charles Bennett». Sports Reference. Arhivēts no oriģināla, laiks: 2020. gada 20. oktobris. Skatīts: 2020. gada 20. oktobris. «Unsung Hero». dorsetlife.co.uk. Skatīts: 2017. gada 21. maijs. «Paris 1900 Athletics — 1500m men». Starptautiskā Olimpiska komiteja. Skatīts: 2020. gada 9. septembris. «Athletics at the 1900 Paris Summer Games: Men's 1500 metres». Sports Reference. Arhivēts no oriģināla, laiks: 2020. gada 27. septembris. Skatīts: 2020. gada 27. septembris. «Paris 1900 Athletics — 4000m hurdles men». Starptautiskā Olimpiska komiteja. Skatīts: 2020. gada 9. septembris. «Paris 1900 Athletics — 5000m team men». Starptautiskā Olimpiska komiteja. Skatīts: 2020. gada 9. septembris. Čārlzs Benets (SOK profils) (angliski) Čārlzs Benets (Olympedia.org) (angliski) Čārlzs Benets (Sports Reference profils) (angliski)