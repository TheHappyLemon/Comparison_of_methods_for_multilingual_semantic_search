Hatlona vai Hatlonas vilojats (tadžiku: вилояти Хатлон) ir viena no Tadžikistānas pirmās pakāpes administratīvajām vienībām. Izvietojusies valsts dienvidrietumos, aizņemot Hisora Alaja dienvidu atzarus, Pamira rietumu priekškalnes un Tadžikijas depresiju ar Pandžas un Vahšas upju ielejām. Ziemeļos robežojas ar Tadžikistānas republikas pakļautības rajoniem, austrumos — ar Kalnu Badahšānu, dienvidos — ar Afganistānu, rietumos — ar Uzbekistānu. Izveidots 1988. gada septembrī kā Hatlonas apgabals, apvienojot likvidētos Kelobas un Kurgontepas apgabalus un Norakas pilsētu. Pēc Tadžikistānas neatkarības pasludināšanas, Hatlonas vilojats likvidēts, sadalot to atkal Kelobas un Kurgontepas vilojatos, bet jau 1992. gada decembrī tie atkal apvienoti, atjaunojot Hatlonas vilojatu. PSRS laikā Hatlona bija viens no galvenajiem Tadžikistānas lauksaimniecības reģioniem, kurā dominējošā kultūra bija kokvilna. Lai nodrošinātos ar darbaspēku, kampaņveidīgi no kalnu rajoniem uz līdzenumu tika pārvietoti turienes iedzīvotāji. Tas vēlāk radīja klanu nesaskaņas starp šīm iedzīvotāju grupām, kas 1990. gados noveda pie pilsoņu kara starp valdību atbalstošajiem kelobiešiem no vienas puses un garmiešiem un pamiriešiem no otras puses. Hatlonas reģions bija viens no karadarbības visvairāk skartajiem. Edward W. Walker. «Ethnic War, Holy War, War O. War: Does The Adjective Matter In Explaining Collective Political Violence?» (PDF). Berkeley Program in Soviet and Post-Soviet Studies Working Paper Series, Spring 2006. Arhivēts no oriģināla, laiks: 2006. gada 12. septembrī. Skatīts: 2006. gada 9. novembris. Vikikrātuvē par šo tēmu ir pieejami multivides faili. Skatīt: Hatlona.