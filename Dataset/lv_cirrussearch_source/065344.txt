Moluku (indonēziešu: Maluku) ir Indonēzijas pirmās pakāpes administratīvā iedalījuma vienība. Izvietojusies valsts austrumos, aizņem Moluku salu dienviddaļu. Iekļauj Seramu, Buru, Aru salas, Tanimbaras salas, Baratdajas salas, Kai salas, Babaras salas un citas mazākas salas. Kopā province sastāv no 559 salām. Administratīvi iedalās divās pilsētās (Ambona un Tuala) un deviņos apriņķos. Vēsturiski Moluku nosaukums attiecināts uz četrām karalistēm Moluku salu ziemeļos — Ternati, Tidori, Bačanu un Džailolo. Šo sultanātu savienība tika dēvēta par Moloku Kie Raha — ‘Moluku četri kalni’, un to ietekme balstījās garšvielu (krustnagliņas, muskatrieksts, pipari u.c.) audzēšanā un tirdzniecībā. No 16. līdz 19. gadsimtam šīs karalistes nonāca Nīderlandes ietekmē un tika izveidota Moluku reģensija ar centru Ambonā. Pēc Indonēzijas Republikas izveidošanas 1945. gadā Moluku salas tika pasludinātas par tās daļu, bet līdz 1949. gadam salas palika Nīderlandes kontrolē. 1951. gadā Ambonas, Buru un Seramas salas pasludināja neatkarīgu Dienvidmoluku Republiku. Bruņota pretošanās centrālajai valdībai turpinājās līdz 1963. gadam. 1954. gadā formāli tika izveidota Moluku province. 1999. gadā no tās atdalījās Ziemeļmoluku province. Provinces ekonomika lielākoties balstīta lauksaimniecībā, zvejā un mežsaimniecībā. Attīstās kalnrūpniecība. Pēc konfesionālās piederības province raksturīga ar ievērojamu kristiešu īpatsvaru. 52,8% iedzīvotāji ir musulmaņi, bet 46,3% — kristieši, no kuriem 39,4% — protestanti, bet 6,9% — katoļi. Vikikrātuvē par šo tēmu ir pieejami multivides faili. Skatīt: Moluku. Encyclopædia Britannica raksts (angliski)