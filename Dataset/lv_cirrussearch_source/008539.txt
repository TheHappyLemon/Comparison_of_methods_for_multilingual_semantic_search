Eness Kanters Freedoms (turku: Enes Kanter Freedom, angļu: Enes Kanter Freedom; dzimis 1992. gada 20. maijā Cīrihē, Šveicē) ir turku basketbolists, spēlē centra pozīcijā. Pašlaik (2022) pārstāv Nacionālās basketbola asociācijas (NBA) klubu Bostonas "Celtics". 2021. gada 29. novembrī ieguvis ASV pilsonību un oficiāli mainījis savu vārdu, pievienojot vēl vienu uzvārdu Frīdoms (no angļu: Freedom — "brīvība"). E. Kanters ir dzimis Šveicē, turku ģimenē, kura vēlāk atgriezās dzīvot Turcijā. Viņa jaunākais brālis Kerems Kanters arī ir basketbolists, spēlējis NCAA, šobrīd spēlē profesionālā līmenī, pārstāvot Lietuvas klubu BC Dzūkija. E. Kanters ir opozīcijā pašreizējai Turcijas valdībai un prezidentam Redžepam Tajipam Erdoganam kā Gulena kustības atbalstītājs, valstī ir izdots orderis viņa arestam un atņemta Turcijas pilsonība. 2008.—2009. gada sezonā viņš pārstāvēja Turcijas līgas klubu Fenerbahçe Ülker. Pēc šīs sezonas viņam līgumu piedāvāja gan Fenerbahçe, gan Grieķijas Olympiacos, taču E. Kanters abām komandām atteica, jo vēlējās spēlēt ASV. 2009.—2010. gada sezonu viņš aizvadīja ASV vidusskolu basketbolā, pārstāvēja Stoneridge Preparatory School. 2010. gada Nike Hoop Summit viņš guva rekordlielu skaitu punktu (34), pārspēdams Dirka Novicka 1998. gada spēlē iespēto. Šai pašā spēlē viņš savāca arī 13 atlēkušās bumbas. 2010.—2011. gada sezonu viņš vēlējās aizvadīja Vašingtonas Universitātes sastāvā NCAA, taču līgas vadība atteica, jo E. Kanters par spēlēšanu Fenerbahçe bija saņēmis atalgojumu, kas nav pieļaujams NCAA spēlētājiem. Šajā pašā sezonā viņš tika iekļauts arī Kentuki Universitātes komandas sastāvā, tomēr arī to NCAA turnīrā viņam neizdevās pārstāvēt tā paša ierobežojuma dēļ. 2011. gada NBA draftā E. Kanteru Jūtas "Jazz" izraudzījās ar kopējo 3. kārtas numuru (augstākā vieta starp ārzemniekiem šajā draftā). "Jazz" sastāvā viņš nospēlēja 4 sezonas, pēdējā nostiprinoties komandas starta pieciniekā. 2014. gada 16. decembrī zaudētā spēlē pret Ņūorleānas "Pelicans" viņš aizvadīja karjeras rezultatīvāko spēli, gūstot 29 punktus. 2015. gada februārī E. Kanters tika aizmainīts uz Oklahomasitijas "Thunder" trīs komandu maiņas darījumā, kurā bija iesaistīta arī Detroitas "Pistons". 2015. gada 1. aprīlī viņš uzstādīja jaunu karjeras rezultativitātes rekordu, gūstot 30 punktus zaudētā spēlē pret Dalasas "Mavericks". Savukārt 29016. gada 6. aprīlī zaudējumā pret Portlendas "Trail Blazers" viņš uzlaboja savu rekordu līdz 33 punktiem un 20 atlēkušajām bumbām. 2017. gada 25. decembrī E. Kanters kopā ar Dagu Makdermotu un nākotnes drafta tiesībām tika aizmainīts uz Ņujorkas "Knicks" pret komandas ilggadīgo lideri Karmelo Entoniju. Ņujorkas komandā viņš nospēlēja pusotru sezonu, būdams latviešu basketbolista Kristapa Porziņģa komandas biedrs. 2018. gada 25. novembrī E. Kanters izcīnīja 26 atlēkušās bumbas uzvarētā spēlē pret Memfisas "Grizzlies", kas ir spēlētāja karjetras rekords. 2018.—2019. gada NBA sezonā "Knicks" vienīgās ambīcijas bija ieņemt pēc iespējas zemāku vietu čempionāta noslēgumā, lai cerētu uz augstākas izvēles tiesībām 2019. gada NBA draftā, tādēļ 2019. gada 7. februārī E. Kanters no komandas tika atbrīvots. 13. februārī viņš kā brīvais aģents noslēdza līgumu ar Portlendas "Trail Blazers". Situācijā, kad regulārās sezonas noslēgumā Portlendas komandas vadošais centra spēlētājs Jusufs Nurkičs guva traumu, E. Kanters ieņēma vietu komandas pamatsastāvā un spēlēja nozīmīgu lomu play-off panākumos, kur "Trail Blazers" sasniedza Rietumu konferences finālu, tajā piekāpjoties iepriekšējo divu sezonu NBA čempioniem Goldensteitas "Warriors". 2019. gada jūlijā E. Kanters kā brīvais aģents noslēdza divu gadu līgumu ar Bostonas "Celtics" par atalgojumu 10 miljoni dolāru sezonā. 2020. gada novembrī viņš atgriezās Portlendas "Trail Blazers" sastāvā trīs komandu maiņas darījuma rezultātā. 2021. gada aprīlī E. Kanters uzstādīja savu karjeras rekordu un "Trail Blazers" komandas rekordu, izcīnot 30 atlēkušās bumbas zem groziem uzvarētā spēlē pret Detroitas "Pistons" (118—103). 2021. gada 13. augustā E. Kanters atgriezās Bostonas "Celtics". E. Kanters ir spēlējis Turcijas jaunatnes izlasēs. Ar Turcijas U18 izlasi viņš izcīnīja bronzas medaļu 2009. gada Eiropas čempionāta Francijā. 2010. gadā E. Kanters atteicās pārstāvēt Turcijas basketbola izlasi Pasaules čempionātā, kas notika Turcijā (izlase izcīnīja sudraba medaļas). Turcijas pieaugušo izlasē debitēja 2011. gada Eiropas čempionātā. Vēlāk Turcijas izlasē nav spēlējis politisku iemeslu dēļ. Vikikrātuvē par šo tēmu ir pieejami multivides faili. Skatīt: Eness Kanters Frīdoms. Munzüger Sport profils (vāciski) Internet Wrestling Database profils (angliski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)