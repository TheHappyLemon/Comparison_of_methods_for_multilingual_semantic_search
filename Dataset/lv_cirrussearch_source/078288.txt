Hirohito (japāņu: 裕仁, dzimis 1901. gada 29. aprīlī, miris 1989. gada 7. janvārī) bija 124. Japānas imperators. Viņš ir visilgāk Japānā valdošais monarhs. Japānas imperatora krēslā Hirohito bija no 1926. gada 25. decembra līdz pat nāvei 1989. gada 7. janvārī (62 gadus). Ārpus Japānas pazīstams ar dzimto vārdu Hirohito, bet Japānā viņu vairāk pazīst kā Imperatoru Šovu (昭和天皇, Shōwa tennō). Tā viņu nodēvēja pēc nāves, bet viņa valdīšanas periodu sauc par Šovas ēru (Shōwa). Bērnībā viņa vārds bija Mičinomija (迪宮 — princis Miči). Pēc Hirohito nāves par Japānas imperatoru kļuva Akihito. Hirohito ir dzimis Aojamas pilī, Tokijā. Viņa tēvs bija Japānas imperators Taišo, bet vectēvs — imperators Meidzi. Viņš izglītību ieguva Japānas izglītības iestādē Gakushūin (学習院), kas sākotnēji tika izveidota, lai izglītotu japāņu dižciltīgo bērnus. Pēc mācījās speciālā kroņprinču institūtā (Tōgū-gogakumonsho). Dzīves sākuma posmā viņu ļoti interesēja jūras bioloģija. 1921. gadā Hirohito kļuva par pirmo Japānas kroņprinci, kas bija devies ārpus Japānas. Viņš bija aizbraucis uz Eiropu. 1924. gadā viņš apprecējās ar princesi Kodzjunu. Par Japānas imperatoru Hirohito kļuva 1926. gada 25. decembrī, kad nomira viņa tēvs imperators Taišo. Vēsturnieku vidū pastāv dažādas versijas par Hirohito lomu Otrajā pasaules karā, kad Japānas impērija kopā ar Trešo reihu un Itālijas Karalisti bija nostājušās pret Sabiedrotajiem. 1975. gadā pirmo reizi Japānas imperators, šajā gadījumā — Hirohito, satikās ar ASV prezidentu, kas tajā brīdī bija Ričards Niksons. Hirohito nomira 1989. gada 7. janvārī. Par Hirohito pēcteci Japānas imperatora tronī kļuva viņa dēls Akihito. Vikikrātuvē par šo tēmu ir pieejami multivides faili. Skatīt: Hirohito. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)