"Kirikū un burve" (franču: Kirikou et la Sorcière) ir 1998. gada animācijas filma, kuras režisors ir Mišels Oslo (viņš ir arī scenārija autors). Balstoties uz Rietumāfrikas tautu pasakām, filma stāsta par to, kā zēns Kirikū izglābj savu ciematu no ļaunas burves vārdā Karaba. Animācijas filmu kopīgi veidoja uzņēmumi no Francijas, Beļģijas un Luksemburgas, un tā tika animēta filmu studijā "Rija" Latvijā un Studio Exist Ungārijā. Filma bija komerciāli veiksmīga, 2005. gadā tai sekoja turpinājums "Kirikū un zvēri" (franču: Kirikou et les bêtes sauvages), pamatojoties uz kuru tika radīts mūzikls "Kirikū un Karaba" (Kirikou et Karaba). Vēl viens turpinājums — Kirikou et les hommes et les femmes tika izlaists 2012. gadā. Jau sen ļauna burve uzbrūk ciematam, iznīcina mājas, atņem zeltu, apēd cilvēkus, kuri vēlējušies ar to cīnīties. Cilvēki dzīvo bailēs. Bet reiz piedzimst Kirikū — neparasts zēns. Jau no dzimšanas viņš prot runāt un viņam piemīt dziļa gudrība. Ciematam ir radusies cerība. Kirikū var skriet zibens ātrumā un pārspēt ļaunās burves kalpus. Viņš palīdz ciema ļaudīm, glābjot bērnus no burves viltībām un atbrīvojot ūdens avotu no briesmoņa. Vēloties atklāt, kāpēc burve ir tik ļauna, Kirikū dodas bīstamā ceļojumā pie gudra sirmgalvja. Uzzinājis, ka iemesls ir apburtajā dzelonī, kuru savulaik ļauni cilvēki iedūruši burves mugurā, Kirikū ar viltību izvilina buevi no viņas mitekļa un ar zobiem izvelk apburto dzeloni no Karabas muguras. Zaudējusi burvju spējas, burve kļūst par parastu sievieti. Kirikū pārvēršas par pieaugušu cilvēku, apprecas ar bijušo burvi un visi ciema vīrieši atgriežas savās mājās. Visi slavē Kirikū. 1999 - Anesī festivāls Francijā - Grand Prix Peter van der Lugt. «This is animation». GhibliWorld.com, 2008-08-25. Arhivēts no oriģināla, laiks: 2012-10-07. Skatīts: 2008-08-25. Michel Ocelot. Tout sur Kirikou. Paris : Seuil, 2003-12-05. 172–173. lpp. ISBN 2-02-062827-9. Adam Hetrick. «Animated film Kirikou and the Sorceress to become stage musical». Playbill.com, 2007-06-21. Skatīts: 2008-10-08.