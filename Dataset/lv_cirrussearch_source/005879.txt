Teilors Hols (angļu: Taylor Hall; dzimis 1991. gada 14. novembrī Kalgari) ir kanādiešu hokejists, kreisās malas uzbrucējs. Pašlaik (2023) Hols spēlē Nacionālās hokeja līgas kluba Bostonas "Bruins" rindās. Savu karjeru Teilors uzsāka 2007. gadā, pievienojoties Ontārio hokeja līgas klubam Vinzoras "Spitfires". Tā sastāvā viņš spēlēja līdz pat 2009.—10. sezonas noslēgumam, visu laiku esot starp līgas rezultatīvākajiem spēlētājiem. 2010. gada NHL draftā viņu ar kopējo pirmo numuru izvēlējās Edmontonas "Oilers", kuras rindās Hols uzsāka arī 2010.—11. gada sezonu. Sākot ar 2012.—13. gada sezonu Hols uzsāka pildīt "Oilers" kapteiņa palīga funckijas. Tiesa, daļu 2012.—13. gada sezonas hokejists aizvadīja "Oilers" AHL fārmklubā Oklahomsitijas "Barons". 2013.—14. gada sezonu Hols noslēdza kā komandas rezultatīvākais spēlētājs ar 80 punktiem 75 spēlēs. 2016. gada jūnija nogalē "Oilers" Holu aizmainīja uz Ņūdžersijas "Devils" vienību. 2018. gadā Hols kā visas līgas vērtīgākais spēlētājs ieguva Harta balvu. 2019. gada decembrī tika aizmainīts uz Arizonas "Coyotes". 2020. gada oktobrī Hols noslēdza viena gada līgumu ar Bufalo "Sabres". Kanādas hokeja izlases rindās Hols spēlējis 2008. gada Pasaules U18 čempionātā, kā arī 2010. gada Pasaules čempionātā junioriem. Ja 2008. gadā Hols kopā ar izlasi kļuva par čempioniem, 2010. gadā viņi izcīnīja sudraba medaļas. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)