Aleksandrs Re "Aleks" Boldvins III (angļu: Alexander Rae "Alec" Baldwin III; dzimis 1958. gada 3. aprīlī) ir amerikāņu aktieris, komiķis un producents. Sākotnēji darbojies televīzijā, kļuvis pazīstams ar dalību ziepju operā Knots Landing (filmējās 6. un 7. sezonā). Pēc tam filmējies tādās filmās kā "Bītldžūss" (1988), ""Sarkanā oktobra" meklējumos" (The Hunt for Red October, 1990), The Marrying Man (1991), Glengarry Glen Ross (1992), "Ēna" (The Shadow, 1994), "Merkūrijs briesmās" (1998), "Aviators" (2004) un "Atkritēji" (2006). Par lomu 2003. gada filmā The Cooler ticis nominēts Amerikas Kinoakadēmijas balvai kā labākais aktieris otrā plāna lomā. Laikā no 2006. līdz 2013. gadam filmējās NBC seriālā 30 Rock, par ko saņēma kritiķu atzinību. Par lomu šajā seriālā Boldvins saņēmis divas Emmy balvas, trīs Zelta globusa balvas un septiņas Ekrāna aktieru ģildes balvas. Viņš ir visvairāk Ekrāna aktieru ģildes balvas saņēmušais aktieris. 2011. gadā Boldvinam piešķīra zvaigzni Holivudas Slavas alejā. Arī Boldvina trīs brāļi Stīvens, Denjels un Viljams ir aktieri. 2021. gada 21. oktobrī Rust filmēšanas laikā notika incidents, kad Aleks Boldvins izšāva no īsta šaujamieroča, kas bija pielādēts ar kaujas munīciju, nevis pirotehniku. Incidentā ievainoja operatori Halinu Hatčinsu un režisoru Džoelu Souzu. Hatčinsu steidzami nogādāja Ņūmeksikas Universitātes slimnīcā Albukerkē, kur apstiprināja viņas nāvi. Filmēšanu apturēja un policija nopratināja Aleksu Boldvinu. 2023. gada 1. februārī kļuva zināms, ka prokurori Alekam Boldvinam un ieroču konsultantei Hannai Gutjeresai-Rīdai izvirzījuši apsūdzības divās lietās par slepkavību. Izmeklēšanā konstatēja, ka Aleks Boldvins nav izgājis plānoto stundu ilgo apmācību ieroču lietošanā, un Hannai Gutjeresai-Rīdai, pēc prokuratūras domām, nebija nepieciešamā kvalifikācija un, glabājot patronas, viņi neievēroja drošības pasākumus. 2023. gada 21. aprīlī Ņūmeksikas īpašā prokuratūra paziņoja, ka aktierim Aleksam Boldvinam izvirzītās apsūdzības operatores Halinas Hatčinsas slepkavībā filmas Rust uzņemšanas laukumā tiek atceltas. «Aktieris Alekss Boldvins, kurš nogalināja ukrainieti, tika attaisnots». Vikikrātuvē par šo tēmu ir pieejami multivides faili. Skatīt: Aleks Boldvins. Oficiālā tīmekļa vietne IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski)