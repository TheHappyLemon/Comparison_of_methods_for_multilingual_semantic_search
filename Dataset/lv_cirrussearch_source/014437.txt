Džeremijs Rēniks (angļu: Jeremy Roenick; dzimis 1970. gada 17. janvārī) ir bijušais ASV hokejists, centra uzbrucējs. Savas karjeras laikā spēlējis septiņās NHL Visu Zvaigžņu spēlēs, 20 līgā aizvadītās sezonas atzīmējoties ar 1216 rezultativitātes punktiem. Profesionālo karjeru Rēniks uzsāka 1988.—89. gada sezonā, debitējot NHL kluba Čikāgas "Blackhawks" sastāvā. Jau nākamajā sezonā Džeremijs bija viens no vadošajiem "Blackhawks" uzbrucējiem, gūstot 66 punktus. No 1991. līdz 1994. gadam trīs sezonas pēc kārtas Rēniks bija Čikāgas rezultatīvākais spēlētājs. 1996. gada vasarā Rēniks tika aizmainīts uz Fīniksas "Coyotes" vienību. Lai gan Rēnika rezultativitāte bija kritusies, no 1998.—99. līdz 2000.—01. gada sezonai uzbrucējs bija komandas rezultatīvākais spēlētājs. 2001. gada vasarā hokejists parakstīja līgumu ar Filadelfijas "Flyers" vienību, kluba sastāvā aizvadot nākamās trīs sezonas. 2005.—06. gada sezonu Rēniks aizvadīja Losandželosas "Kings" vienībā, nākamo gadu pavadīja Fīniksas "Coyotes" sastāvā, taču tad aizvadīja divas sezonas Sanhosē "Sharks" rindās, 2009. gadā beidzot savu karjeru. ASV hokeja izlases sastāvā hokejists spēlējis 1998. un 2002. gada olimpiskajās spēlēs, 2002. gadā kopā ar komandu izcīnot sudraba medaļas. Rēniks piedalījies arī 1991. gada Pasaules čempionātā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)