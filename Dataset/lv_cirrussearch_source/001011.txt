Makmerdo (angļu: McMurdo Station) ir lielākā polārstacija Antarktīdā. Pieder Amerikas Savienotajām Valstīm un to pārrauga ASV Antarktiskā programma (United States Antarctic Program). Izvietota Rosa salas dienvidos Hatpointa pussalas galā pie vasarā no ledus brīvā Makmerdo šauruma. 5 km no Makmerdo atrodas Jaunzēlandes polārstacija Skota. Par stacijas pirmsākumu tiek uzskatīta 1912. gadā Roberta Skota ekspedīcijas laikā uzceltā būda, kas tagad ir aizsargājams vēstures piemineklis. Turpmākajos gados šis apvidus vairākkārt ticis izmantots kā bāzes vieta polārajās ekspedīcijās. Makmerdo kļuva par vienu no Starptautiskā ģeofizikas gada (01.07.1957. - 31.12.1958.) galvenajām zinātnisko un loģistikas aktivitāšu vietām. To nodrošināšanai 1955./1956. gadu vasaras sezonā tika izbūvēta atbalsta bāze, ko oficiāli atklāja 1956. gada 16. februārī. Stacijas sākotnējais nosaukums bija "Jūras spēku Makmerdo aviācijas bāze" (Naval Air Facility McMurdo). Nosaukums cēlies no Makmerdo šauruma, kas savukārt nosaukts Džeimsa Rosa ekspedīcijas dalībnieka leitnanta Arčibalda Makmerdo (Archibald McMurdo) vārdā. Vairāk kā pusgadsimta laikā stacija ir izaugusi par kontinenta lielāko apdzīvoto vietu ar vairāk kā 100 būvēm, 3 lidlaukiem (viens no kuriem ir vissezonas), heliportu, piestātni, satelīttelevīziju, oranžēriju. No 1962. līdz 1972. gadam stacijā darbojās kontinenta vienīgā atomelektrostacija, kas ļāva ikdienā ietaupīt līdz pat 5700 litriem šķidrā kurināmā. Stacijas primārā funkcija ir zinātne, bet lielākā daļa no stacijas personāla (vairāk kā 1000 vasarā un ap 200 ziemā) ir nodarbināti ar Makmerdo un citu ASV un citu valstu polārstaciju un īslaicīgo nometņu funkcionēšanas nodrošināšanu. Gada laikā no kuģiem tiek pārkrauti 8 miljoni galonu degvielas un 5000 tonnu citu kravu. Kravas ietver plaša spektra preces, sākot ar pastu, celtniecības materiāliem, transporta tehniku, saldētu un žāvētu pārtiku līdz zinātniskam aprīkojumam. Daļa kravu tiek piegādāta ar lidmašīnām no Kraistčērčas Jaunzēlandē. Lielākā daļa kravu ASV Amundsenskotas-Sautpolas stacijai Dienvidpolā un jaunzēlandiešu Skotas stacijai tiek piegādāta caur Makmerdo. Šeit sākas arī Makmerdo — Dienvidpola lielceļš. «Management Plan for Antarctic Specially Protected Area No. 158, Hut Point, Ross Island». Arhivēts no oriģināla, laiks: 2012. gada 21. janvārī. Skatīts: 2010. gada 19. februārī. Vikikrātuvē par šo tēmu ir pieejami multivides faili. Skatīt: Makmerdo. Makmerdo lappuse NSF vietnē Virtual Tour - McMurdo Station Antarctica ASV Antarktiskā programma Life in Antarctica