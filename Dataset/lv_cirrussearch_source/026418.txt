Isabela de Senmalo de Alvarado (Isabel de Saint Malo de Alvarado; dzimusi 1968. gada 27. jūnijā) ir Panamas politiķe. Viņa ir bijusi pirmā sieviete Panamas vēsturē, kas ieņēmusi viceprezidentes amatu. Viņa ir bijusi arī ārlietu ministre. Senmalo dzimusi valsts galvaspilsētā Panamā. Viņa 1989. gadā Sentdžozefa Universitātē ASV ieguva bakalaura grādu starptautiskajās attiecībās. 1995. gadā viņa ieguva maģistra grādu Novas Dienvidaustrumu universitātē biznesa administrācijas specialitātē. 1988. gadā Senmalo stažējās Panamas vēstniecībā Vašingtonā. Nākamajā gadā viņa vēstniecībā strādāja Demokrātijas centrā. No 1990. līdz 1992. gadam viņa strādāja Panamas vēstniecībā Apvienoto Nāciju Organizācijā. No 1992. līdz 1994. gadam Senmalo bija ārlietu ministra vietnieka palīdze. No 1994. līdz 2008. gadam Isabela Senmalo strādāja ANO Attīstības programmā Panamā. Pēc tam viņa bija neatkarīga konsultante starptautiskās organizācijās, kā arī valsts iestādēs un privātajā sektorā. Bija vairāku privātu un nekomerciālu sabiedrību padomju locekle. 2011. gadā pēc prezidenta Rikardo Martinelli lūguma Senmalo piedalījās konstitūcijas reformas izstrādē. 2014. gada prezidenta vēlēšanās kandidāts Huans Karloss Varela kā viceprezidentu izvēlējās Isabelu Senmalo. Vēlēšanās uzvarēja Varela, un Senmalo kļuva par viceprezidenti un ārlietu ministri. 2019. gada 1. jūlijā Senmalo viceprezidenta amatā nomainīja Gabrjels Kariso un par ārlietu ministru kļuva Alehandro Ferers Lopess.