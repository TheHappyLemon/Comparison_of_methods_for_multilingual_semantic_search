Jūrmalas augstiņš (Centaurium littorale) ir mainīga izskata augu suga genciānu dzimtas augstiņu ģintī. Tā ir sastopama Eiropas ziemeļu, centrālajā un austrumu daļā. Tiek nodalītas divas pasugas, no kurām Centaurium littorale ssp. littorale ir sastopama arī Latvijā (Baltijas jūras un Rīgas līča krastā vai tā tuvumā). Ierakstīts Baltijas jūras reģiona Sarkanajā grāmatā un Latvijas Sarkanajā grāmatā 2. kategorijā. Jūrmalas augstiņš ir viengadīgs, 5—25 cm garš lakstaugs. Tam ir stāvs, kails un četršķautņains stublājs, kurš augšdaļā dakšveidīgi zaro un dažādos augstumos ir ziedu divžuburonis. Lapas ir lāpstveidīgas un veido rozeti. Stublāja lapām ir 1—3 dzīslas, tās ir sēdošas un ir izvietotas pretēji. Pēc formas lapas ir iegareni lancetiskas, aptuveni 0,8—2,5 cm garas un 0,2—0,4 cm platas. Ziedi ir rožaini sārti vai violeti, vainaglapas un kauslapas pa 5 vai 4. Kauss ir dziļi šķelts, daivas smailas, kauss aptuveni vainaga stobriņa garumā. Auglis ir iegarena divvāršņu pogaļa. Zied no jūnija beigām līdz septembrim. «jūrmalas augstiņš - Centaurium littorale (Turner ex Sm.) Gilmour - Augi - Latvijas daba». www.latvijasdaba.lv. Skatīts: 2022-02-16. Vikikrātuvē par šo tēmu ir pieejami multivides faili. Skatīt: Jūrmalas augstiņš. Encyclopædia of Life raksts (angliski)