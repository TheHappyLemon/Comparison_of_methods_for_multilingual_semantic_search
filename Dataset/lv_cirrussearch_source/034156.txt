Līgums par cenu starpību jeb CFD (angļu: contract for difference) finansēs ir vienošanās starp divām pusēm, pircēju un pārdevēju, kuras ietvaros viena no pusēm maksā otrai pusei starpību starp finanšu instrumenta pozīcijas atvēršanas un slēgšanas cenu. Būtībā tas ir atvasināts finanšu instruments (derivatīvs), kas ļauj tirgotājiem nopelnīt, ceļoties (garās pozīcijas) vai krītoties (īsās pozīcijas) attiecīgā finanšu instrumenta cenai, un to var izmantot, lai spekulētu attiecīgajā tirgū. Piemēram, akciju CFD ļauj tirgotājiem pelnīt uz akciju cenu svārstībām biržā bez nepieciešamības iegādāties pašas akcijas. CFD var tirgot ar akcijām, obligācijām, nākotnes līgumiem, precēm, indeksiem, valūtām un kriptovalūtām. CFD ir aizliegti vairākās valstīs, piemēram, ASV. Ņemot vērā, ka īpašumtiesības uz CFD nav īpašumtiesības uz aktīvu, dažās valstīs, piemēram, Apvienotajā Karalistē, CFD pirkšanas un pārdošanas darījumus neapliek ar nodokli. CFD ieviesa Anglijas riska ieguldījumu fondi 1950. gados, lai iegūtu pieeju tirdzniecības operācijām ar augstu kredītplecu. Sākotnēji CFD bija pieejami tikai institucionālajiem investoriem. Mūsdienās tie ir ļoti populārs tirdzniecības rīks mazo investoru vidū visā pasaulē. Investors prognozē, ka uzņēmuma N akciju vērtība pieaugs. Uzņēmuma akcijas vērtība ir 100$. Investoram ir 1000$. 1. variants (vienkārša iegāde): investors var iegādāties 10 akcijas (1000$/100$) 2. variants (CFD): brokera kredītplecs 1:10 ļauj investoram veikt darījumus, kas 10 reizes pārsniedz viņa depozītu, t.i., par summu $10 000 ($1000 * 10), kura ir vienāda ar 100 akciju vērtību. Ja akcijas vērtība pieaugs līdz 101$: 1. variantā investors saņems peļņu 10$ apmērā (10 akcijas * 1$) 2. variantā investors saņems peļņu 100$ apmērā (100 akcijas * 1$) Ja akcijas vērtība kritīsies līdz 99$: 1. variantā investors zaudēs 10$ (10 akcijas * 1$) 2. variantā investors zaudēs 100$ (100 akcijas * 1$) Ja akcijas vērtība saruks līdz 90$: 1. variantā investors zaudēs 100$ no saviem 1000$ un turpinās tirgot. 2. variantā investors zaudēs visus savus 1000$. Ja akciju vērtība kritīsies zem 90$, investors paliks parādā brokerim. «Counterparty Risk when Trading CFDs». contracts-for-difference.com. Skatīts: 2021. gada 26. novembris. «It's a gamble either way». smh.com.au. Skatīts: 2021. gada 26. novembris. «The Laws That Govern the Securities Industry». investor.gov. Skatīts: 2021. gada 26. novembris. «15 Best CFD Brokers & trading Platforms for 2021». comparebrokers.co. Skatīts: 2021. gada 26. novembris. «How Contract for Differences (CFD) Work». investopedia.com. Skatīts: 2021. gada 26. novembris.