Vacon Oy ir Somijas elektrotehnisko iekārtu uzņēmums. Tā mātes uzņēmums ir Dānijas Danfoss. Vacon galvenais birojs atrodas Vāsā. Uzņēmuma priekštecis Vaasa Control Oy tika dibināts 1993. gadā. Uzņēmuma darbība ir saistīta ar industriālo elektrotehnisko un automatizācijas sistēmu izpildmehānismiem un komponentēm. Tā pamatprodukcija ir mainīgas frekvences piedziņas regulējamai elektrodzinēju vadībai un invertori elektrības pārveidei no līdzstrāvas uz maiņstrāvu enerģijas ražošanas iekārtām. 1993. gadā ABB meitas uzņēmums Somijā Abb Industry Oy sāka pārcelt savu frekvences pārveidotāju ražošanu no Vāsas uz Helsinkiem. 13 Vāsas ražotnes darbinieki nolēma dibināt savu uzņēmumu, lai izstrādātu un ražotu rūpnieciskos frekvences pārveidotājus. 9. novembrī tika dibināts uzņēmums Vaasa Control Oy. Nākamais gads pagāja produktu attīstībā, un 1995. gada janvārī tika atvērta ražotne, kur sāka ražot pirmo Vaasa Control frekvences pārveidotāju. 1998. gadā tika atvērts jauns birojs un ražošanas telpas. Ar 110 darbiniekiem Vaasa Control izgatavoja aptuveni 24 tūkstošus dažāda veida frekvences pārveidotāju. 1998. gadā 40 personām piederēja 37 procenti Vaasa Control Oy akciju, asociētajam uzņēmumam Vaasa Engineering bija 36 % un KCI Konecranes — 18 %; pārējās kapitāldaļas piederēja Vaasa Engineering darbiniekiem. 1998. gada decembrī Vaasa Control Oy vadības komanda nodibināja uzņēmumu Vacon Oy; tam piederēja 11,9 % Vaasa Control Oy kapitāldaļu. 2000. gada janvārī tika dibināts uzņēmums Vaasa Engineering Invest Oy kā pārvaldītājsabiedrība Vaasa Engineering Oy piederošo Vaasa Control Oy kapitāldaļu pārvaldīšanai. 2000. gada 10. aprīlī tika panākta vienošanās par Vaasa Control Oy un Vaasa Engineering Invest Oy apvienošanos ar Vacon Oy. 14. augustā Vacon Oy tika pārreģistrēts par publisku kapitālsabiedrību Vacon Oyj. Apvienošanās tika pabeigta 31. augustā, un 19. decembrī Vacon Oyj sāka kotēt akcijas biržas NASDAQ OMX Helsinki galvenajā sarakstā. 2013. gadā Vacon ieņēmumi sasniedza 403,0 miljonus eiro, un uzņēmums visā pasaulē nodarbināja aptuveni 1600 cilvēkus. 2014. gada 16. jūlijā no Somijas Aspo meitas uzņēmuma Kaukomarkkinat tika nopirkts frekvenču pārveidotāju bizness Polijā. 2014. gada 16. septembrī Dānijas uzņēmums Danfoss A/S piedāvāja 1,34 miljardus ASV dolāru, lai iegādātos Vacon Oyj kapitāldaļas. 1. decembrī Danfoss bija iegādājies 90 % Vacon akciju. 2015. gada 15. maijā Vacon kapitāldaļas bija pilnībā pārgājušas Danfoss īpašumā, un NASDAQ OMX Helsinki pārtrauca Vacon Oyj akciju kotēšanu. 30. oktobrī Vacon Oyj reorganizēja par privāto kapitālsabiedrību Vacon Oy. VAASA CONTROL KASVOI NOPEIMMIN Jouni Hentula, is.fi, 8.12.1998 Aspo's Kaukomarkkinat divests frequency converter business in Poland Arhivēts 2016. gada 5. martā, Wayback Machine vietnē. Aspo, July 16, 2014 Danfoss has obtained ownership of all Vacon shares, and the shares are thus delisted Vacon, May 15, 2015