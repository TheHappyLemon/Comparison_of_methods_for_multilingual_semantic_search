Vladislavs II Trimdinieks (poļu: Władysław II Wygnaniec; dzimis 1105. gadā, miris 1159. gada 30. maijā) - Pjastu dinastijas Polijas lielkņazs no 1138. līdz 1146. gadam. Vladislavs bija Polijas lielkņaza Boļeslava III Greizmuta dēls no laulības ar Kijivas Krievzemes lielkņaza Svjatopolka II meitu Zbislavu. Bija precējies ar Austrijas markgrāfa Leopolda III meitu Agnesi fon Bābelbergu (dēls Meško IV un meita Riksa - Kastīlijas karaļa Alfonso VII sieva). Boļeslavs III pirms nāves bija sadalījis karalisti vairākās daļās savu dēlu starpā, bet vecāko iecēlis par lielkņazu. Gandrīz tūlīt pēc tēva nāves ar Bohēmijas, Svētās Romas impērijas un Kijivas Krievzemes atbalstu centās atjaunot valsts vienotību. Tomēr, kad pēc Vladislava II pavēles tika nogalināts ietekmīgais vojevoda Pjotrs Vostovics (Piotr Włostowic), saasinājās attiecības ar Krievzemi un jaunākie brāļi padzina lielkņazu no valsts. 1146. gadā bija spiests pamest valsti, jo jaunākie pusbrāļi ar Gņezno prelāta palīdzību to padzina no Polijas, kur viņš vairs nekad neatgriezās. Apmeties Altenburgā pie sava sievasbrāļa Vācijas karaļa Konrāda III, kurš veica neveiksmīgu kampaņu pret Poliju. 1152. gadā Frīdriham I Barbarosam izdevās sakaut poļus, tomēr viņš neatdeva liekņaza titulu Vladislavam II, bet atzina Boļeslavu IV Cirtaino par savu vasali. Pēc Vladislava II nāves viņa dēliem tika piešķirtas kņazistes Silēzijā. Vikikrātuvē par šo tēmu ir pieejami multivides faili. Skatīt: Vladislavs II Trimdinieks. Encyclopædia Britannica raksts (angliski)