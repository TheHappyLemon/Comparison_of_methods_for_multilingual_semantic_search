Portofransē (franču: Port-aux-Français) ir Francijas vissezonas pētniecības stacija Indijas okeānā, Kergelēna arhipelāgā, Francijas Dienvidjūru un Antarktikas Zemju administratīvais centrs. Izvietota salas austrumos, Kurbē pussalas dienvidos, Morbiāna līča krastā. Lai arī apdzīvotā vieta skaitās ciems, tajā nav pastāvīgo iedzīvotāju; vasarā tur uzturas vairāk nekā 100 cilvēki, ziemā — ap 60. Lai nostiprinātu savu suverenitāti arhipelāgā, Francija 1949. gada decembrī vietā, kas bija piemērota lidlauka izbūvei (bet kas joprojām nav izbūvēts), izveidoja pagaidu bāzi. 1951. gadā tur tika ierīkota pastāvīga meteostacija, kas vēlāk papildināta ar laboratorijām ģeomagnētisko, ģeofizisko, atmosfēras un citu pētījumu veikšanai. No 1955. līdz 1957. gadam Portofransē tika izbūvēta roņu apstrādes fabrika, kas slēgta 1960. gadā, bet aprīkojums izvests uz Reinjonu. Portofransē stacijas ēku kopējā platība ir ap 9000 m²; tur atrodas kinoteātris, hospitālis, kapela, bibliotēka, pasts, sporta komplekss. 4 km uz austrumiem no Portofransē atrodas CNES (Centre national d'études spatiales) satelītu novērošanas stacija. «Discover France! KERGUELEN ISLANDS, Part 2». Arhivēts no oriģināla, laiks: 2014. gada 22. februārī. Skatīts: 2014. gada 22. janvārī. «Base de Port-aux-Français, archipel de Kerguelen». Arhivēts no oriģināla, laiks: 2014. gada 2. februārī. Skatīts: 2014. gada 22. janvārī. Vikikrātuvē par šo tēmu ir pieejami multivides faili. Skatīt: Portofransē. French-Polar-Team Port aux Francais Station / Kerguelen Islands - TAAF AMAEPF Port aux Français