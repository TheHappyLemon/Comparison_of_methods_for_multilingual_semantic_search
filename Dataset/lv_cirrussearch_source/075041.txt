Batasuna ( Basku valodā: Vienotība) bija basku nacionālistu politiskā partija Spānijā, kur tā ir aizliegta kopš 2003. gada, pēc tam, kad tiesā tika pierādīta partijas dalība teroristiskās organizācijas ETA finansēšanā. Batasuna turpināja funkcionēt Francijā, līdz 2013. gada janvārī paziņoja par likvidēšanos. Batasuna tika izveidota 2001. gadā kā partijas Herri Batasuna mantiniece. Partija ar dažādiem nosaukumiem pārstāvēja basku nacionālistus kopš tā tika legalizēta septiņdesmito gadu beigās, kad Spānijā tika atjaunota demokrātija. Batasuna iepriekšējie nosaukumi bija Herri Batasuna, bet vēlāk - Euskal Herritarrok. 2003. gadā Batasuna tika aizliegta, taču par spīti aizliegumam, organizēja neskaitāmus mītiņus, publiskas sapulces un vairākus strādnieku streikus. Batasuna Spānijā tika nodibināta no jauna ar nosaukumu - Eusko Abertzale Ekintza-Acción Nacionalista Vasca, taču tika aizliegta 2008. gada februārī. Batasuna bija viena no Basku Nacionālās Atbrīvošanas Kustības, kurā ietilpa sociālās organizācijas, tirdzniecības apvienības, jauniešu (Jarrai un Gazteriak, tagad apvienotas ar Haika un Segi) un sieviešu grupas (Egizan), dalībniecēm. Jarrai-Haika-Segi, Gestoras pro-Amnistia, Askatasuna un citas Batasuna radniecīgas organizācijas ar dažādu institucīju lēmumiem arī tika pasludinātas par nelegālām. Iemesls viens un tas pats - sadarbība ar ETA. Batasuna, kā ETA sastāvdaļa, ir iekļauta "Eiropas Savienības teroristisko personu un organizāciju sarakstā". Bijušie Batasuna biedri un atbalstītāji Spānijā tagad atbalsta kreiso separātistu koalīciju Euskal Herria Bildu. 2012. gada oktobrī Basku zemes reģionālajās vēlēšanās šī koalīcija ierindojās otrajā vietā aiz konservatīvās Basku nacionālistu partijas, kas vēlas plašākas autonomijas piešķiršanu reģionam. TVNET: Batasuna paziņo par likvidēšanos