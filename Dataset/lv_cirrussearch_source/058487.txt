Pemela Hovarda Šraivere (angļu: Pamela Howard Shriver; dzimusi 1962. gada 4. jūlijā) ir bijusī amerikāņu tenisiste. Vairākkārtēja Grand Slam sieviešu un jaukto dubultspēļu turnīru uzvarētāja. 1988. gada vasaras olimpisko spēļu dubultspēļu turnīra uzvarētāja pārī ar Zinu Garisoni. Bijusī pirmā rakete dubultspēlēs. 1984. gadā kalendārā Grand Slam uzvarētāja dubultspēlēs (pārī ar Martinu Navrātilovu). 1978. gadā, 16 gadu vecumā, Šraivere pievērsa sev uzmanību, iekļūstot ASV atklātā čempionāta finālā. Turnīra pusfinālā viņa ar 7:6, 7:6 pārspēja Martinu Navrātilovu, tomēr finālā zaudēja Krisai Evertei ar rezultātu 5:7, 4:6. Tas izrādījās vienīgais Grand Slam vienspēļu fināls Šraiveres karjerā. Kopumā sportiste deviņas reizes spēlēja Grand Slam turnīru pusfinālos (ASV atklātajā čempionātā 1978., 1982., 1983. gadā; Austrālijā 1981.-1983., Vimbldonā 1981., 1987., 1988. gadā), uzvarēja 21 WTA turnīrā. Bija 20. gadsimta 80. gadu labāko spēlētāju vidū. Tās augstākā vieta reitingā bija trešā. Šraiveres pēdējais lielais panākums vienspēlēs bija 1988. gada Vimbldonas turnīra pusfināla sasniegšana. Ceturtdaļfinālā Šraivere uzvarēja Everti, bet pusfinālā piekāpās to gadu spēcīgākajai tenisistei Štefijai Grāfai. Ievērojams bija Pamas Šraiveres sniegums 1988. gada sezonas noslēguma čempionātā Ņujorkā. Pusfinālā viņa sensacionāli pārspēja Štefiju Grāfu, kura tā gada sezonā bija labojusi visus rekordus un bija ārpus konkurences. Tomēr finālā viņa zaudēja Gabrielai Sabatini. Vislielākos panākumus amerikāniete guva dubultspēļu sacensībās. Kopā ar Martinu Navrātilovu viņa uzvarēja 20 Grand Slam turnīros (Australian Open 1982-1985, 1987-1989; Roland Garros 1984-1988; Vimbldonas turnīrā 1981-1984, 1986; US Open 1983-1984., 1986 -1987). 1984. gadā viņa kopā ar Navrātilovu ieguva kalendāro "Grand Slam". No 1983. gada aprīļa līdz 1985. gada jūlijam Šraivera—Navrātilovas pārim bija rekordliela nezaudētu spēļu sērija-109 mači pēc kārtas. Astoņdesmito gadu beigās Šraivere, kura jau bija nopelnījusi vairāk nekā četrus miljonus dolāru naudas balvā un, pateicoties draudzīgajai dabai un daiļrunībai, noslēdza arī daudzus sponsorēšanas līgumus, sāka domāt par karjeras beigšanu. Kopš tā laika viņa savās sarunās un runās arvien vairāk uzsvēra, ka ir "vairāk nekā tikai tenisiste". Tā rezultātā draugi sāka viņu saukt par "Pemu netenisisti" Šraiveri (angļu: "Pam Not a Tennis Player" Shriver). 1989. gadā viņai pirmo reizi kopš 1980. gada neizdevās pabeigt sezonu vienspēļu ranga desmitniekā. Neskatoties uz to, 1991. gadā Pema kopā ar padomju sportisti Natāliju Zverevu uzvarēja ASV atklātajā čempionātā. 1988. gadā Seulā Pema, spēlējot pārī ar Zinu Garisoni, kļuva par olimpisko čempioni. Jauktajā dubultspēlē parī ar Emilio Sančesu 1987. gadā viņa uzvarēja Francijas atklātajā čempionātā. Pema ir divkārtēja Fed kausa ieguvēja kopā ar ASV izlases komandu. 1986. gadā viņa ieguva šo titulu pārī ar Navrātilovu, bet 1989. gadā pārī ar Garisoni. Kopumā viņa uzvarēja 106 dubultspēļu turnīros (78 uzvaras pārī ar Navrātilovu). Tas ir tenisa vēsturē trešais labākais sasniegums pēc Martinas Navrātilovas un Rozmarijas Kasalas. 1994. gadā viņa beidza profesionālās tenisistes gaitas un strādāja par ASV un Lielbritānijas radio raidorganizāciju komentētāju. Starptautiskā tenisa slavas zāle (2002) Sāras Palfrijas Dancigas balva (1986) Šraiveres reininga vēsture WTA mājaslapā (angliski) Vikikrātuvē par šo tēmu ir pieejami multivides faili. Skatīt: Pema Šraivere. Olympedia profils (angliski) Munzüger Sport profils (vāciski) WTA tenisistes profils (angliski) ITF profils (angliski) Billijas Džīnas Kingas kausa profils (angliski) Starptautiskās tenisa slavas zāles profils (angliski) tennisabstract.com profils (angliski)