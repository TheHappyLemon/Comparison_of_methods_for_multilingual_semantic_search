Krosmintons (agrāk spīdmintons) ir sporta spēle ar raketi un volānu. Spēli izgudroja sportists no Berlīnes Bils Brandess, balstoties uz badmintona, tenisa un skvoša pamatelementiem. Sākotnēji izgudrotāja ideja bija izveidot badmintona lauka variantu, tāpēc viņš volānu nomainīja uz mazāku un smagāku. Pateicoties tam un tīkla trūkumam spēles temps ir ātrāks nekā parastajā badmintonā. 2011. gadā notika pirmais krosmintona pasaules čempionāts Berlīnē. 2015. gadā Latvijas Sporta federāciju padome atzina Latvijas Krosmintona federāciju kā sporta veida pārstāvi Latvijā. 2023. gadā Starptautiskajā Krosmintona federācijā ietilpa 34 valstis, starp kurām bija arī Latvija. Taču šā paša gada jūlijā starptautiskās federācijas vietnē kā "pašreizējais turnīrs" ierakstīts aicinājums pieteikties uz 2020. gada Nāciju kausa rīkošanu, lai gan vietnē atrodams aktīvs tuvāko turnīru kalendārs. Līdzīgas problēmas sastopamas arī Latvijas federācijas vietnē, kur galvenajā lapā uzrādīts 2020. gada turnīru kalendārs. 2022. gadā Zagrebā notika kārtējais pasaules čempionāts, kurā lielākos panākumus guva japāņi. Latvijas pārstāves sieviešu dubultspēlēs Santa Paegle un Agnese Logoša izcīnīja bronzas medaļas. Divas zelta medaļas ieguva Latvijas pārstāvji junioru kategorijās - Artūrs Dzirkalis puišu U18 un Agate Kristiāna Spāre meiteņu U16. 2023. gada pasaules čempionātā Brno Spāre uzvarēja meiteņu U18 grupā un ieguva bronzu kopā ar Dzirkali jauktajās dubultspēlēs. Paegle ar Logošu sieviešu dubultspēlēs ieguva sudraba medaļu. Vēl Latvijas sportisti ieguva 8 dažādas medaļas dažādās disciplīnās un vecumu kategorijās. Par uzvarētājiem vienspēlēs atkal kļuva japāņi - Akihiro Ņisimura vīriešiem un Jurina Abe sievietēm. Krosmintona spēles laukumu veido divi kvadrāti (5,50 x 5,50 m), kas viens no otra novietoti 12,80 metru attālumā. Bērnu un pusaudžu grupās lieto mazākus laukumus un nedaudz lēnākus volānus. Spēles laukumam jābūt līdzenam, tas neprasa daudziem sporta veidiem raksturīgus īpašus papildelementus, kā tīklu vai grozus. Spēles mērķis ir piezemēt volānu pretinieka laukumā Spēlētāji lieto īpašas raketes, jo badmintona raketes nav pietiekami izturīgas, bet skvošam domātās nav piemērotas spēles ātrumam. Volāna lidojuma ātrums sasniedz 290 km/h, to paredzēts lietot līdz 4 balles stiprā vējā. Pastāv tumsā spēlējama versija - blekmintons ar spīdošu vai mirgojošu volānu. «LSFP». lsfp.lv. Skatīts: 2023-07-19. «Members». International Crossminton Organisation (en-US). Skatīts: 2023-07-19. «Current Competition». International Crossminton Organisation (en-US). Skatīts: 2023-07-19. «LATVIJAS KROSMINTONA FEDERĀCIJA» (latviešu). Skatīts: 2023-07-19. «Latvijai pirmo reizi zelta medaļas pasaules čempionātā krosmintonā». Sportacentrs.com (latviešu). 2022-07-05. Skatīts: 2023-07-19. «Latvijai pirmo reizi zelta medaļas Pasaules čempionātā krosmintonā | Latvijas Krosmintona federācija» (latviešu). 2022-07-04. Skatīts: 2023-07-19. «International Crossminton Organisation». ico.tournamentsoftware.com. Skatīts: 2023-07-19. «International Crossminton Organisation». ico.tournamentsoftware.com. Skatīts: 2023-07-19. «Equipment». International Crossminton Organisation (en-US). Skatīts: 2023-07-19. Vikikrātuvē par šo tēmu ir pieejami multivides faili. Skatīt: Krosmintons. Oficiālā mājaslapa (angliski)