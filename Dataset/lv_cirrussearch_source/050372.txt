Igaunijas Nacionālā opera (igauņu: Rahvusooper Estonia) ir operas trupa, kas kopā ar Igaunijas Nacionālo simfonisko orķestri dala teātra "Estonia" ēku Igaunijas galvaspilsētā Tallinā. Igaunijas Nacionālā opera iestudē operas, baleta izrādes, operetes un mūziklus, štatā darbojas apmēram 500 cilvēku. 1865. gadā Tallinā tika nodibināta dziedāšanas biedrība "Estonia". 1871. gadā pie tās nodibināja teātra trupu. 19. gadsimta beigās teātra izrādes kļuva regulāras, daudzas no tām bija dziesmu spēles un komēdijas. 20. gadsimta sākumā vairāk sāka iestudēt nopietnākas drāmas. 1906. gadā biedrība pārtapa par profesionālo teātra trupu "Estonia". 1907. gadā tika iestudēta pirmā operete (Ervē "Madmazele Nituša"), 1908. gadā - pirmā opera (Konradīna Kreicera "Nakts nometne Granadā"). 1913. gadā tika atklāta pašreizējā operas ēka, kas tolaik bija lielākā celtne pilsētā. 1922. gadā teātrī "Estonia" tika iestudēta pirmā pilnā baleta izrāde (Leo Deliba "Kopēlija"). 1928. gadā teātrī tika iestudēta pirmā nacionālā igauņu opera - Evalda Āva "Vikingi". Teātra ēka smagi cieta Otrajā pasaules karā Tallinas bombardēšanas laikā 1944. gada 9. martā. Pēc kara tā tika atjaunota un 1947. gadā atkal atklāta publikai, interjera noformējumā iegūstot socreālisma iezīmes. Vikikrātuvē par šo tēmu ir pieejami multivides faili. Skatīt: Igaunijas Nacionālā opera.