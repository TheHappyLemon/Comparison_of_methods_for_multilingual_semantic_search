Šaha olimpiāde ir Starptautiskās Šaha federācijas organizētas valstu un teritoriju komandu sacensības, kas notiek ik pēc diviem gadiem. Pirmā šaha olimpiāde bija neoficiāla. Tika mēģināts iekļaut šahu 1924. gada olimpiskajās spēlēs Parīzē, bet tas neizdevās, jo bija grūtības nošķirt amatierus no profesionāliem sportistiem. Sacensības tomēr notika, turklāt arī Parīzē un vienlaikus ar Olimpiskajām spēlēm. Pirmās šaha olimpiādes noslēguma dienā 1924. gada 20. jūlijā tika nodibināta Starptautiskā Šaha federācija. Latvijas šahisti Hermanis Matisons un Fricis Apšenieks šajās sacensībās izcīnīja attiecīgi pirmo un otro vietu, labi startēja arī Kārlis Bētiņš. Otrā neoficiālā šaha olimpiāde notika 1926. gadā Budapeštā. Pirmā oficiālā šaha olimpiāde notika 1927. gadā Londonā. Līdz 1939. gadam sacensības notika neregulāri ik pēc gada vai diviem, bet kopš 1950. gada - regulāri ik pēc diviem gadiem. Latvijas šahisti pirms Otrā pasaules kara aktīvi piedalījās šaha olimpiādēs. Lielākais panākums bija Prāgā izcīnītā 6. vieta. PSRS izlases sastāvā Mihails Tāls ir 8 reizes kļuvis par olimpiādes uzvarētāju komandu vērtējumā (1958-1962, 1966, 1972-1974, 1980-1982), kā arī izcīnījis 5 zelta un 2 sudraba individuālās medaļas. Pēc neatkarības atjaunošanas Latvija regulāri piedalās šaha olimpiādēs. Lielākie panākumi tika izcīnīti Manilā 1992. gadā, kad vīriešu komanda ieņēma 5. vietu, bet sievietes bija 12. vietā. 1924., 1926., 1936. un 1976. (Tripole) notikušās sacensības tiek uzskatītas par neoficiālām šaha olimpiādēm, tādēļ tām nav piešķirts kārtas numurs. Sākot ar 1984. gadu numerācija sieviešu šaha olimpiādēm tika pielīdzināta vīriešu olimpiādes numerācijai. Visvairāk reizes vīriešu šaha olimpiādēs ir piedalījušies lielmeistari Euhenio Torre (Filipīnas) - 23 (1970-2006, 2010-2016), Lajošs Portišs (Ungārija) - 20 (1956-1974, 1978-1988, 1992-1996, 2000) un Heiki Vesterinens (Somija) - 19 (1962-1996, 2006). Visvairāk reizes sieviešu šaha olimpiādēs ir piedalījusies Bulgārijas lielmeistare Margarita Voiska - 19 (1980-2016). Pa 15 reizēm ir piedalījušās vairākas šahistes, tajā skaitā Pasaules eksčempione Maija Čiburdanidze, kas ir pārstāvējusi PSRS un Gruziju (1978-2004, 2008), Tatjana Lemačko, kas ir pārstāvējusi Bulgāriju un Šveici (1974, 1978-1998, 2004, 2008-2010), Jana Bellina, kas ir pārstāvējusi Čehoslovākiju un Angliju (1966-1972, 1976-1996, 2006), Marina Makropulu, kas ir pārstāvējusi Rumāniju un Grieķiju (1982, 1988-2014), Barbara Hunde, kas ir pārstāvējusi Vāciju un Šveici (1978-1988, 1992-1994, 2000-2008, 2012-2014), Spānijas šahiste Njevesa Garsija (1974-2000, 2004) un Bangladešas šahiste Rani Hamida (1986, 1990, 1994-2018), kura arī trīs reizes savas valsts izlases sastāvā ir piedalījusies vīriešu šaha olimpiādēs (1984, 1988, 1992). Starp Latviju pārstāvošiem šahistiem rekordiste ar 11 piedalīšanās reizēm ir Ilze Bērziņa (1998-2000, 2004-2022), viņai seko Normunds Miezis ar 10 piedalīšanās reizēm (1998-2014, 2022). 12 reizes olimpiādēs ir piedalījies Aleksejs Širovs, kas ir pārstāvējis Latviju un Spāniju (1992-2000, 2004-2016). Latvijas pārstāvji ir izcīnījuši vairākas individuālās medaļas šaha olimpiādēs: Vladimirs Petrovs - zelts (1931) un bronza (1939), Movša Feigins - bronza (1933) un sudrabs (1936), Volfgangs Hāzenfuss - bronza (1931), Kārlis Ozols - bronza (1936), Ilze Bērziņa - bronza (2010). Tabulas, statistika vietnē olimpbase.org