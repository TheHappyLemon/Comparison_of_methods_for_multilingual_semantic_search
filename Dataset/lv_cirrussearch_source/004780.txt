Propanols (propanols-1, propilspirts, CH3CH2CH2OH) ir pirmējais spirts. Tas ir bezkrāsains, gaistošs, degtspējīgs šķidrums, kas šķīst ūdenī. Propanolam ir divi izomēri - propanols-1 (jeb propanols) un propanols-2 (jeb izopropanols). Nelielos daudzumos propanols rodas dažos fermentācijas procesos. Propanolu iegūst, katalītiski hidrogenējot propionaldehīdu: CH3CH2CH=O + H2 → CH3CH2CH2OH Propanolu ir iespējams iegūt arī, hidratējot 1-hlorpropānu. To ir iespējams iegūt arī bioķīmiski, tāpat kā etanolu. Propanols reaģē tāpat kā visi citi pirmējie spirti. To ir iespējams oksidēt par aldehīdu un halogenēt par halogēnpropānu-1. Propanolu galvenokārt lieto kā šķīdinātāju. Propanols ir dārgāks par izopropanolu.