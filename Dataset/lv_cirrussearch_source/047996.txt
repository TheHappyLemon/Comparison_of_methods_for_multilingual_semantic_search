"Japānas nogrimšana" (japāņu: 日本沈没) ir japāņu rakstnieka Sakjo Komacu 1973. gadā sarakstīts zinātniskās fantastikas romāns. Šo romānu Komacu rakstīja deviņus gadus. Romānā aprakstīta katastrofāla Japānas arhipelāga nogrimšana okeānā, kam par iemeslu bijušas vulkāniskās un tektoniskās aktivitātes. Šis Komacu darbs 1974. gadā ieguva Japānas detektīvromānu autoru balvu (日本推理作家協会賞) un Seiuna balvu (星雲賞). Latviešu valodā grāmatu Edgara Kataja tulkojumā izdevusi izdevniecība "Zinātne" 1982. gadā, sērijā "Fantastikas pasaulē". 1960. gadu beigās Japānu aizvien biežāk satricina zemestrīces. Vulkāniskas izcelsmes salās uz dienvidiem no Japānas arhipelāga notiek izvirdumi, tās uzsprāgst vai nogrimst. Zinātnieks, profesors Tadokoro uzskata, ka visa cēlonis ir saistīts ar to, ka Japānas salu tuvumā Klusā okeāna litosfēras plātne sāk iegrimt mantijā. Tadokoro paredz, ka šī procesa sekas valstij būs katastrofālas un divu gadu laikā tā pilnīgi nogrims, pie kam šo procesu pavadīs spēcīgi vulkānu izvirdumi. Tehniķis Tosio Onodera, dziļūdens pētniecības batiskafa vadītājs, sāk strādāt slepenas grupas sastāvā, kuras uzdevums ir Klusā okeāna dibena pētīšana Japānas salu tuvumā. Pēc kāda laika, izmantojot iegūtos datus datormodelēšanai, grupa iegūst rezultātu: Japāna nogrims pēc 10 mēnešiem. Valdība sāk rīkoties, lai evakuētu iedzīvotājus: notiek pārrunas ar Austrāliju, Ameriku, Padomju Savienību un citām valstīm. Japāna caur ANO vēršas pie pasaules, lūdzot piedāvāt dzīves vietu, notiek vērtīgāko mākslas darbu izvešana. Evakuācija norisinās uz saasinātu militāro pretrunu fona pasaules valstu starpā, kuras vēlas sadalīt japāņu zinātnisko un tehnisko potenciālu pēc iespējas izdevīgāk sev. Vienlaikus manāma tektonisko aktivitāšu pastiprināšanās Japānas salu rajonā: visā valstī notiek zemestrīces, grunts pacelšanās un nolaišanās, pārtrūkst sakari ar veseliem valsts rajoniem, sāk pietrūkt pārtikas, degvielas un enerģijas, iet bojā simtiem tūkstošu vai pat miljoniem iedzīvotāju, tai skaitā arī Onoderas draudzene Reiko. Līdz brīdim, kad praktiski vairs nav iespējamas glābšanas kuģu operācijas un aviācijas nolaišanās, no valsts izdodas evakuēt aptuveni 70 miljonus no 120 miljoniem iedzīvotāju. kas valstī mita pirms kataklizmas sākšanās. Galu galā Japāna nogrimst zem ūdens, atstājot miljoniem japāņu visā pasaulē kā bāreņus svešā zemē, vairākkārt tiek atkārtots aicinājums šiem izdzīvojušajiem radīt bērnus, lai tādā veidā atjaunotu nāciju. Romāna finālā profesors Tadokoro, atteicies no evakuēšanas, paliek grimstošajā valstī un iet bojā. Onodera, kam izdevies izglābties, kopā ar Masuko, ar kuru viņš iepazinies glābšanas darbu laikā, ar vilcienu brauc caur Sibīriju, dodoties pretī nezināmajam. "Japānas bojā eja" «日本推理作家協会編、監修による出版物のご案内» (japāņu). 日本推理作家協会. Arhivēts no oriģināla, laiks: 2012-04-11. Skatīts: 2009-11-16. «星雲賞リスト» (japāņu). 日本SFファングループ連合会議：星雲賞リスト. Arhivēts no oriģināla, laiks: 2011-08-22. Skatīts: 2009-11-16.