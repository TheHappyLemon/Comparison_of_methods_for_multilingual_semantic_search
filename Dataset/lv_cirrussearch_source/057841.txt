Siekstu laiva ir upju kuģis, kurš līdzīgs baržai ar virsbūvi komandas dzīvojamajām telpām. Uz kuģa klāja izvietoti celtņi un trices, lai no upēm vai citiem sekliem ūdensceļiem izceltu siekstas un citus šķēršļus. Amerikas pilsoņu kara laikā, kad lielākā daļa jūras kauju notika upēs un to pietekās, izmantoja vairākas siekstu laivas. Piemēram, USS Benton, kura bija privāta siekstu laiva un kuru, sākoties Amerikas pilsoņu karam, ASV Armija ātri pārvērta par upju lielgaballaivu. Daudzas Kanādas Britu Kolumbijas upes atvērtas navigācijai uzturēja federālās sabiedrisko darbu pārvaldes siekstu laivas. Britu Kolumbijas dienvidos, Freizeras upē, Kanādas federālā valdība no 1880. gadu sākuma ekspluatēja virkni siekstu laivu ar aizmugurē novietotu dzenratu. Šo laivu sēriju sauca Samson un sērijas pēdējo kuģi Samson V pārtrauca ekspluatēt 1980. gadā. Tagad Samson V ir saglabāts kā muzejkuģis Ņūvestminsteras krastmalā un tas bija pēdējais izmantotais ar tvaiku darbināma aizmugurē novietota dzenrata kuģis Kanādā. Britu Kolumbijas ziemeļos sabiedrisko darbu pārvaldes siekstu laivas ekspluatēja no Prinča Rūperta pilsētas un attīrīja Nasas (Nass - angļu val.), Ekstallas (Ecstall - angļu val.) un Skīnas (Skeena - angļu val.) upes. Siekstu aizvākšanas pakalpojumi īpaši svarīgi bija Freizeras upē, jo tajā bija intensīva kuģu satiksme. Sākot no 1859. gada līdz 1920. gadu sākumam no Ņūvestminsteras ekspluatēja pasažieru un kravas kuģus ar aizmugurē novietotu dzenratu. Šie vieglas konstrukcijas kuģi bija jutīgi pret koka atlūzām un peldošiem baļķiem, kurus upe atnesa katru pavasari palu laikā. Pēc 1920. gadiem lielāko daļu no kuģu plūsmas Freizeras upē veidoja velkoņi ar baržām un tāljūras kuģi upes lejtecē, tādēļ lielākā daļa no siekstu laivu norīkojumiem bija apkalpot valsts ostas un navigācijas zīmes. Britu Kolumbijas ziemeļos, tāpat kā Freizeras upē, lielākā daļa no Kanādas federālās valdības nodrošinātajiem siekstu laivu pakalpojumiem bija žaunu tīklu lašu zvejniecības un konservu cehu atbalstam, kurus sabūvēja lielāko upju grīvās vai to tuvumā. Katru gadu upes ar straumi nes lejā lielu daudzumu koka atlūzu, apdraudot zvejniekus un iznīcinot tīklus. Savienoto Valstu kuģis (United States Ship (USS) — angļu val.) Grinšteins M., Sakss O. Jūrniecības termini Avots, 2006. 60. lpp. ISBN 9984757641 Zvejas rīki Eiropas Komisija. Skatīts: 2021. gada 16. jūlijā