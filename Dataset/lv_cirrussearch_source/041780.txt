Liza Vitoci (itāļu: Lisa Vittozzi; dzimusi 1995. gada 4. februārī) ir itāļu biatloniste, 2023.—2024. gada Pasaules kausa kopvērtējuma uzvarētāja, 2024. gada pasaules čempione 15 km individuālajā distancē un 2023. gada pasaules čempione stafetē, 2018. gada ziemas olimpisko spēļu bronzas medaļniece jauktajā stafetē. 2013. gadā izcīnījusi 2. vietu Pasaules čempionātā jauniešiem un junioriem U19 vecuma grupā. 2014. gadā Nove Mesto kļuva par divkārtēju pasaules jauniešu (U19) čempioni, uzvarot sprinta un iedzīšanas disciplīnās, kā arī ieguva 2. vietu individuālajā klasikā. Pasaules kausa sacensībās debitēja 2014. gada decembrī Estešundā. Pirmo reizi vietu uz goda pjedestāla izcīnīja 2017. gada martā Kontiolahti, iegūstot 3. vietu iedzīšanā. Pasaules čempionātā pirmo reizi piedalījās 2015. gadā, izcīnot bronzas medaļu stafetē. Savās pirmajās ziemas olimpiskajās spēlēs 2018. gadā Phjončhanā labāko individuālo rezultātu (4. vieta) sasniedza masu startā, savukārt jauktajā stafetē kopā ar Doroteju Vīreri, Lūkasu Hoferu un Dominiku Vindišu izcīnīja bronzas medaļu. 2019. gada Pasaules čempionātā Estešundā izcīnīja sudraba medaļu 15 km individuālajā distancē un bronzu jauktajā stafetē. 2018.—2019. gada sezonā ieguva 2. vietu Pasaules kausa kopvērtējumā un izcīnīja mazo kristāla globusu par uzvaru individuālās distances ieskaitē. 2022. gada ziemas olimpiskajās spēlēs Pekinā individuāli nespēja iegūt augstas vietas, labāko rezultātu uzrādot iedzīšanā — 32. vieta. Stafetē ieņēma 5. vietu, bet jauktajā stafetē bija 9. vietā. 2023. gada Pasaules čempionātā Oberhofā izcīnīja četras medaļas: zeltu stafetē, sudrabu jauktajā stafetē un divas bronzas — 15 km individuālajā distancē un 1+1 jauktajā stafetē kopā ar Tommazo Džakomelu. 2022.—2023. gada Pasaules kausa sezonā kopvērtējumā ieņēma 3. vietu, kā arī otro reizi karjerā uzvarēja individuālās distances ieskaitē. 2024. gada Pasaules čempionātā Nove Mesto izcīnīja zelta medaļu un pasaules čempiones titulu 15 km individuālajā distancē, un trīs sudraba medaļas — iedzīšanā, masu startā un 1+1 jauktajā stafetē kopā Tommazo Džakomelu. 2023.—2024. gada Pasaules kausa sezonu noslēdza kā kopvērtējuma uzvarētāja, izcīnot "Lielo kristāla globusu", uzvarēja arī individuālās distances un iedzīšanas ieskaitēs. «Dālmeiera uzvar iedzīšanā un nodrošina uzvaru kopvērtējumā». sportacentrs.com. 2017. gada 11. marts. Skatīts: 2018. gada 20. februārī. Vikikrātuvē par šo tēmu ir pieejami multivides faili. Skatīt: Liza Vitoci. Olympedia profils (angliski) The Sport.org profils (angliski) IBU profils (angliski) biathlon.com.ua profils (ukrainiski) FIS profils (distanču slēpošana) (angliski)