Pūkaugļu grīslis (latīņu: Carex lasiocarpa) ir mainīga izskata grīšļu dzimtas suga. Savvaļā tā ir sastopama ziemeļu apvidos pola tuvumā, tostarp nereti visā Latvijas teritorijā, purvos un pārpurvotos ūdenstilpju krastos. Pūkaugļu grīslis ir daudzgadīgs, 30-100 cm garš lakstaugs, kurš pieder dažādvārpu grīšļu grupai, jo auga sievišķajiem ziediem ir 3 drīksnas un augļa pūslītim ir skaidri nodalīts, divzobains knābītis. Augs ir pelēkzaļš. Tā stublājs ir gluds, stāvs un augšdaļā bezlapains. Lapas ir 0,1-0,2 cm šauras un tās ir īsākas vai tikpat garas, cik stublājs. Ziedkopas apakšējā seglapa ir garāka nekā attiecīgā sievišķo ziedu vārpiņa. Galotnē ir līdz trim vīrišķo ziedu vārpiņām, zem tām parasti ir divas attālinātas, stāvas sievišķo ziedu vārpiņas. Sievišķo ziedu vārpiņas ir līdz 3 cm garas, sēdošas vai apakšējai kātiņš īss. Augļa pūslītis ir tumšpelēks vai pelēkbrūns, blīvi apmatots, bumbierveida, tam ir īss un divzobains knābītis. Segplēksne ir brūna, smaila un īsāka nekā pūslītis. Zied maija beigās un jūnijā. «pūkaugļu grīslis - Carex lasiocarpa Ehrh. - Augi - Latvijas daba». www.latvijasdaba.lv. Skatīts: 2022-04-15.