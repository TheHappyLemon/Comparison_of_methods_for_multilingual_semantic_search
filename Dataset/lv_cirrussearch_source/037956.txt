Giljermo Gustavo (Villijs) Ernangomess Geiers (spāņu: Guillermo Gustavo (Willy) Hernangómez Geuer; dzimis 1994. gada 27. maijā Madridē, Spānijā) ir spāņu basketbolists, spēlē centra pozīcijā, Spānijas basketbola izlases dalībnieks. Kopš 2023. gada pārstāv Spānijas Liga ACB klubu FC Barcelona. No 2016. gada līdz 2023. gadam pārstāvēja vairākus Nacionālās basketbola asociācijas (NBA) klubus. V. Ernangomess ir divkārtējs Eiropas čempions un 2019. gada Pasaules kausa ieguvējs Spānijas izlases sastāvā. V. Ernangomesa brālis Huančo Ernangomess arī ir basketbolists, spēlē NBA un Spānijas izlasē. Spēlējot Seviljas "Cajasol", V. Ernangomess kļuva par labu latviešu basketbolista Kristapa Porziņģa draugu, abi basketbolisti pēc gada pārtraukuma atkal satikās "Knicks" sastāvā. Basketbola karjeru uzsāka Madrides "Real" sistēmā, pirmās sezonas aizvadot tās B komandā, bet pēc tam tiekot izīrēts Seviljas "Cajasol", kuras sastāvā spēlēja jau Spānijas ACB līgā. 2015. gada NBA draftā V. Ernangomesu izvēlējās Filadelfijas "76ers" ar kopējo 35. numuru otrajā kārtā, bet jau drafta naktī tiesības uz spēlētāju tika aizmainītas uz Ņujorkas "Knicks". Pirmo sezonu pēc drafta spēlētājs turpināja spēlēt Spānijā, Madrides "Real" sastāvā. Savā nopietnākajā pieaugušo basketbola sezonā Eiropā viņš 34 spēlēs guva vidēji 5,7 punktus un 3,3 atlēkušās bumbas. "Real" sastāvā piedalījies 17 spēlēs Eirolīgā. 2016. gada jūlijā V. Ernangomess parakstīja līgumu ar Ņujorkas "Knicks" un pievienojās komandai. Oktobrī debitējis sezonas pirmajā spēlē, viņš pamazām nostiprinājās komandas sastāvā, un sezonas otrajā pusē, izmantojot traumētā Žoakima Noā nespēlēšanu, kļuva par komandas pirmā piecinieka centra spēlētāju. Piedalījās uzlēcošo zvaigžņu spēlē 2017. gada NBA Visu zvaigžņu spēles nedēļas nogalē. Karjeras produktīvāko spēli aizvadījis 2017. gada 25. marta zaudējumā pret Sanantonio "Spurs", kurā guva 24 punktus un savāca 13 atlēkušās bumbas zem groziem. Sezonas noslēgumā V. Ernangomesa produktīvā spēle tika novērtēta visas līgas līmenī, iekļaujot viņu NBA simboliskajā debitantu pirmajā izlasē. 2018. gada februārī V. Ernangomess tika aizmainīts uz Šarlotas "Hornets" pret Džoniju O'Braientu un divām nākotnes otrās kārtas drafta izvēlēm. 2020. gda novembrī viņš noslēdza līgumu ar Ņūorleānas "Pelicans", kur spēlēja kā otrais centra spēlētājs, mainot lietuvieti Jonu Valančūnu. 2023. gada vasarā V. Ernangomess atgriezās Eiropas basketbolā un 12. jūlijā parakstīja ienesīgu trīs gadu līgumu ar Spānijas superklubu FC Barcelona pēc tam, kad viņa bijušais klubs Madrides "Real" nolēma nepārsolīt līguma piedāvājumu saskaņā ar vietējās līgas noteikumiem par tanteo tiesībām. Spēlējis Spānijas U18 un U20 izlasēs, ar kurām guvis medaļas Eiropas čempionātos. Spānijas basketbola izlases sastāvā kļuva par 2015. gada Eiropas čempionu, kā arī izcīnīja bronzas medaļu vasaras olimpiskajās spēlēs Riodežaneiro 2016. gadā. V. Ernangomess bija 2019. gada Pasaules kausa turnīra uzvarētājs Spānijas izlases sastāvā un par čempionu kļuva arī 2022. gada Eiropas čempionātā, kura noslēgumā viņu atzina arī par turnīra labāko spēlētāju. https://www.nba.com/pelicans/news/pelicans-sign-weynen-gabriel-and-willy-hernangomez https://www.fcbarcelona.cat/ca/basquet/primer-equip/noticies/3587720/willy-hernangomez-culer-fins-al-2026 Vikikrātuvē par šo tēmu ir pieejami multivides faili. Skatīt: Villijs Ernangomess. Olympedia profils (angliski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) ESPN NBA profils (angliski) RealGM Basketball profils (angliski)