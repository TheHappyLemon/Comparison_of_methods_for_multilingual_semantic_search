Kemba Hadlijs Volkers (angļu: Kemba Hudley Walker; dzimis 1990. gada 8. maijā Bronksā, Ņujorkā, ASV) ir amerikāņu basketbolists, spēlē saspēles vadītāja pozīcijās. Šobrīd pārstāv Eirolīgas un Francijas ProA līgas klubu AS Monaco Basket, bet iepriekš vairāk nekā 10 sezonas spēlējis Nacionālajā basketbola asociācijā (NBA). K. Volkers ir NBA kluba Šarlotas "Hornets" visu laiku visrezultatīvākais spēlētājs. Četras reizes piedalījies NBA Visu zvaigžņu spēlē. Vidusskolas gados viņš pārstāvēja Rice High School basketbola komandu. Trešajā gadā viņš tika iekļauts prestižajā McDonald's All-American izlasē. Pēc vidusskolas absolvēšanas viņš sāka studijas Konektikutas Universitātē. Pirmajā gadā NCAA Konektikutas "Huskies" ar K. Volkeru sastāvā aizkļuva līdz Final Four turnīram. Trešajā gadā (2010.—2011. gada sezona) viņš "Huskies" sastāvā kļuva par NCAA čempionu, finālā tika pārspēta Batleras Universitātes komanda. K. Volkers tika atzīts par ievērojamāko sniegumu uzrādījušo spēlētāju. 2011. gada NBA draftā viņu Šarlotas "Bobcats" izraudzījās ar kopējo 9. kārtas numuru. Visu karjeru aizvadījis šajā klubā (mainījis nosaukumu no "Bobcats" uz "Hornets"). K. Volkers ir komandas visu laiku visrezultatīvākais spēlētājs. Trīs reizes piedalījies NBA Visu zvaigžņu spēlē (2017—2019). 2018. gada 17. novembra zaudētā spēlē pret Filadelfijas "76ers" (119—122) K. Volkers guva 60 punktus, uzstādot savu un komandas vienā spēlē gūto punktu rekordu. 2019. gada jūlijā K. Volkers kā brīvais aģents noslēdza līgumu ar Bostonas "Celtics", kas paredzēja 141 miljona dolāru atalgojumu 4 gados. 2021. gada jūnijā viņš tika aizmainīts no "Celtics" uz Oklahomasitijas "Thunder" pret Elu Horfordu un Mozesu Braunu (abas komandas deva līdzi arī nākotnes drafta izvēles), taču augustā komanda K. Volkeru atbrīvoja, un drīz viņš noslēdza līgumu ar Ņujorkas "Knicks" par ievērojami mazāku summu. 2022. gada vasarā K. Volkers tika aizmainīts uz Detroitas "Pistons", kas oktobrī spēlētāju atbrīvoja no līguma saistībām. 2022.—2023. gada sezonā viņš aizvadīja 9 spēles Dalasas "Mavericks" sastāvā, tomēr līgumu ne ar vienu komandu uz visu sezonu spēlētājam neizdevās noslēgt, tādēļ parādījās informācija, ka viņš varētu pārcelties uz Eiropu, kā reālākais mērķis tika minēts Eirolīgas klubs Milānas "Olimpia", tomēr šis darījums nenotika. 2023. gada vasarā K. Volkers noslēdza līgumu ar Eirolīgas un Francijas ProA līgas klubu AS Monaco Basket. ASV U-18 izlases sastāvā ir izcīnījis sudraba medaļu Amerikas U-18 čempionātā, finālspēlē zaudējot Argentīnas izlasei. «Kemba Walker». Skatīts: 2009-06-21. «Kemba Walker profile on espn.go.com». Skatīts: 2011-03-15. «UConn defeats Butler 53-41 for 3rd national title, Fox Sports, Associated Press». Arhivēts no oriģināla, laiks: 2012. gada 17. oktobrī. Skatīts: 2011. gada 5. aprīlī. Konektikutas studenti triumfē NCAA finālā Vikikrātuvē par šo tēmu ir pieejami multivides faili. Skatīt: Kemba Volkers. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)