Jergens Alfreds Hvīds (dāņu: Jørgen Alfred Hviid; 1916–2001) bija Dānijas un Latvijas hokejists, vēlāk hokeja treneris. Divkārtējs Latvijas un divkārtējs Dānijas čempions kā spēlētājs, vairākkārtējs Dānijas čempions kā treneris. Dzimis 1916. gadā Maskavā tirgotāja ģimenē. 1921. gadā kopā ar vecākiem pārcēlās uz dzīvi Rīgā, kur mācījās Rīgas Vācu valsts klasiskajā ģimnāzijā, nodarbojās ar ledus burāšanu un hokeju. 1931. gadā sāka spēlēt sporta biedrības Kaiserwald ("Mežaparks") hokeja komandā. 1932. un 1933. gadā uzvarēja Latvijas hokeja meistarsacīkstēs kā Rīgas "Unions" komandas uzbrucējs. 1934. gadā pārcēlās uz Dāniju, kur uzsāka mācības militārajā jūrskolā. 1949. gadā piedalījās Dānijas Hokeja savienības dibināšanā, bija Dānijas hokeja izlases kapteinis tās pirmajā pasaules čempionātā (1949). Tiek dēvēts par "dāņu ledus hokeja tēvu". 2005. gadā iekļauts IIHF Slavas zālē. Hokejisti bija arī viņa brālis Eriks Hvīds (spēlējis Dānijas izlases sastāvā 1949. gada pasaules čempionātā) un dēli Jespers un Torstens. «Ieskats Latvijas pirmās čempionvienības Unions vēsturē». Skatīts: 2014-05-21.[novecojusi saite] «A to Z Encyclopaedia of Ice Hockey - H». Arhivēts no oriģināla, laiks: 2013-06-16. Skatīts: 2014-05-21. Eliteprospects profils (angliski)