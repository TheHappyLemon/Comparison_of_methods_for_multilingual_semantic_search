Dveiras tornis (maltiešu: Torri tad-Dwejra; angļu: Dwejra Tower) ir neliels sargtornis pie Dveiras līča, netālu no Sanlorensa ciema, Audešas salā Maltā. Tas tika pabeigts 1652. gadā, un tas ir viens no Laskarisa torņiem. Mūsdienās tas ir labā stāvoklī un ir pieejams publikai. Tas ir viens no četriem Gozo palikušajiem piekrastes sargtorņiem, pārējie ir Šlendi (Xlendi) tornis, Mgaras Šini (Mġarr ix-Xini) tornis un Sopu (Isopu) tornis. Dveiras tornis tika uzcelts 1652. gadā lielmestra Džovanni Paolo Laskarisa laikā, un to finansēja Goco Universitāte. Tas ir viens no Laskarisa torņiem, un tā celtniecības nolūks bija, lai tas darbotos kā sargtornis un sargātu apkārtni no tuvojošajiem ienaidniekiem, it īpaši no pirātu izkāpšanas krastā. Šis tornis, tāpat kā citi torņi, ar uguni un dūmiem varēja sazināties ar tuvējiem aizsardzības nocietinājumiem attiecīgi naktī un dienā. Torņa ekspluatācijas izdevumi tika segti, ražojot sāli no sāls dīķiem pie tā. Astoņpadsmitajā gadsimtā tas bija aprīkots ar trim 6 mārciņu lielgabaliem. 1744. gadā lielmestrs Pinto aizliedza apmeklēt Sēņu klinti, jo tika uzskatīts, ka tur augošai sēnei ir ārstnieciskas spējas, un Dveiras tornis tika izmantots kā novērošanas punkts, lai neļautu nevienam kāpt uz salas. Torni laika posmā no 1839. līdz 1873. gadam apkalpoja Maltas karaliskā aizsardzības artilērija. Tad tas tika pamests līdz 1914. gadam, kad uz to Pirmā pasaules kara laikā tika norīkots Karaļa Maltas pulks un Maltas karaliskā artilērija, un to vadīja rota Nr. 3 ar diviem, vēlāk četriem 12 mārciņu lielgabaliem. To atkal izmantoja Otrajā pasaules karā kā novērošanas posteni, un 1942. gadā tur izvietotie kapteinis Frenks Debono un Karmelo Zahra izglāba līcī avarējušo Karalisko Gaisa spēku pilotu. Torni 1956. gadā iznomāja Džeraldam de Trafordam. Nākamajam nomniekam, nevalstiskajai organizācijai Din l-Art Ħelwa, tas tika nodots pilnīgas sabrukšanas stāvoklī. Torni laika posmā no 1997. līdz 1999. gadam atjaunoja nevalstiskā organizācija Din l-Art Ħelwa. Tagad tas ir labā stāvoklī un ir pieejams sabiedrībai bez maksas. Dveiras tornis tika izmantots 1963. gada filmas Treasure in Malta un 1985. gada filmas Les Loups entre eux filmēšanā.  Jimmy Graham. «Dwerja Tower, Gozo». Le Crac, 2015. gada 4. jūlijs. Skatīts: 2015. gada 11. jūlijs. «Dwejra Tower». Visit Gozo. Arhivēts no oriģināla, laiks: 2016. gada 12. martā. Skatīts: 2014. gada 16. septembris. Arhivēts 2016. gada 12. martā, Wayback Machine vietnē. «Dwejra Tower». Malta Info Guide. Skatīts: 2015. gada 17. maijs. «Dwejra Tower, Gozo». Din l-Art Ħelwa. Skatīts: 2014. gada 16. septembris. Stanley Farrugia Randon. Heritage Saved – Din l-Art Ħelwa – 1965–2015. Luqa : Miller Distributors Ltd., 2015. 163–170. lpp. ISBN 9789995752132. Vikikrātuvē par šo tēmu ir pieejami multivides faili. Skatīt: Dveiras tornis.