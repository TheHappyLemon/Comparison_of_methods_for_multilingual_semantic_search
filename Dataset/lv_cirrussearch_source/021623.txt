Elans (Els) Makiniss (angļu: Allan (Al) MacInnis; dzimis 1963. gada 11. jūlijā) ir bijušais kanādiešu hokejists, aizsargs, Kanādas hokeja izlases dalībnieks, kurš savas karjeras laikā aizvadījis 1416 spēles Nacionālās hokeja līgas klubos Kalgari "Flames" un Sentluisas "Blues", kā arī kļuvis par 2002. gada Olimpisko čempionu. 2007. gadā uzņemts Hokeja slavas zālē. Makiniss (2020) turpina strādāt Sentluisas "Blues" sistēmā, kur pilda kluba ģenerālmenedžera vecākā padomnieka pienākumus. Kad "Blues" 2019. gadā izcīnīja Stenlija kausu, Makinisa vārds otrreiz uz tā tika iegravēts. NHL karjeru Makiniss sāka 1981.—82. gada sezonā, kad aizvadīja divas spēles Kalgari "Flames" sastāvā. Lai gan jau 1983.—84. gada sezonā Makiniss bija ārkārtīgi rezultatīvs, "Flames" rindās aizsargs nostiprinājās vien 1984.—85. gada sezonā, kad atzīmējās ar 66 punktiem 67 spēlēs. 1988.—89. gada sezonā kopā ar "Flames" izcīna Stenlija kausu. Makiniss izslēgšanas sēriju noslēdza kā komandas rezultatīvākais spēlētājs, iegūstot arī Kona Smita balvu, ko piešķir sērijas vērtīgākajam spēlētājam. Spēlējot kā komandas kapteiņa palīgs, 1990.—91. gada sezona izvērtās rezultatīvākā Makinisa karjerā - to viņš noslēdza ar 103 punktiem. 1994. gada vasarā Makinis noslēdza līgumu ar Sentluisas "Blues" vienību, taču 1994.—95. gada sezonā traumas un lokauta dēļ aizvadīja vien 32 spēles. 1998. gada aprīlī viņš kļuva par sesto aizsargu NHL vēsturē, kas karjeras laikā guvis 1000 rezultativitātes punktus. 1999. gadā kā līgas labākais aizsargs Makiniss ieguva Džeimsa Norisa balvu, taču gan 1999.—2000., gan arī 2002.—03. gada sezonu noslēdza kā visas līgas rezultatīvākais spēlētājs. 2003.—04. gada sezonā traumas dēļ Makiniss aizvadīja vien trīs spēles, un pēc 2004.—05. gada NHL sezonas lokauta paziņoja par karjeras beigšanu. Kanādas hokeja izlases rindās kļuvis par 2002. gada Olimpisko čempionu. Makiniss spēlējis arī 1998. gada Olimpisko spēļu turnīrā, kā arī 1990. gada Pasaules čempionātā un 1991. gada Kanādas kausa izcīņā, kurā kopā ar izlasi svinēja uzvaru. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)