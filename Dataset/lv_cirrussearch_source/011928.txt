Rodžers Džozefs Zelaznijs (angļu: Roger Joseph Zelazny, dzimis 1937. gada 13. maijā, miris 1995. gada 14. jūnijā) bija amerikāņu zinātniskās fantastikas un fantāzijas rakstnieks, trīskārtējs Nebula balvas un seškārtējs Hugo balvas ieguvējs, viens no nozīmīgākajiem Jaunā viļņa zinātniskās fantastikas pārstāvjiem. Zelaznija pazīstamākie darbi ir fantāzijas romānu cikls Emberas hronikas, romāni "Nemirstīgais" (This Immortal, 1968), "Gaismas valdnieks" (Lord of Light, 1968). Gan Zelaznija zinātniskās fantastikas, gan fantāzijas darbiem raksturīgs dažādu tautu mitoloģijas — sengrieķu mitoloģijas, Amerikas indiāņu mitoloģijas, indiešu mitoloģijas, ēģiptiešu mitoloģijas, skandināvu mitoloģijas, japāņu mitoloģijas — motīvu un tēlu izmantojums. Zelaznijs lielā mērā ietekmējies arī no franču, angļu un amerikāņu klasiskās 19. un 20. gs. literatūras, īpaši dzejas. Zelaznijs dzimis Eiklīdā Ohaio, viņa tēvs bija poļu imigrants Jozefs Franks Zelaznijs (vai Želaznijs), māte - Amerikas īriete Džozefīna Svīta. Vidusskolā Zelaznijs bija skolas avīzes redaktors, šajā laikā viņš apmeklēja arī radošās rakstīšanas klubu. 1955. g. viņš iestājās Case Western Reserve University, ko pabeidza 1959. g. ar bakalaura grādu angļu literatūrā (sākotnēji gan viņš bija studējis psiholoģiju). Studijas viņš turpināja Kolumbijas universitātē Ņujorkā, kur specializējās Elizabetes laikmeta un Jakobīņu dramaturģijā. 1962. g. viņš ieguva maģistra grādu. Studiju laikā Zelaznijs nodarbojās ar džudo un citām austrumu cīņām (vēlāk ieguva melno jostu aikido), spēlēja šahu, apguva hindi un japāņu valodu. Zelaznijs nomira 1995. gadā, nāves cēlonis - vēzis. Latviešu valodā publicēts Zelaznija stāsts "Nemirstīgais" tāda paša nosaukuma krājumā ("Vaga", 1993, tulk. Zane Rozenberga un G. Groza). Par Rodžeru Zelazniju (angliski)