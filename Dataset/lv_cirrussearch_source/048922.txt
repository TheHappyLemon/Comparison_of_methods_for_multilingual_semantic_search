Old Town Road ir amerikāņu repera Lil Nas X dziesma, kas sākotnēji izdota 2018. gada 3. decembrī. Pēc tam, kad dziesma ieguva popularitāti TikTok, Lil Nas X parakstīja līgumu ar Columbia Records, kas ieguva tās izplatīšanas tiesības. Dziesma kļuva par pasaules mēroga hītu, sasniedzot pirmo vietu daudzu valstu mūzikas topos, tai skaitā ASV Billboard Hot 100, Apvienotajā Karalistē un Vācijā. Old Town Road ir producējis Nīderlandes producents YoungKio un tā veidošanā izmantota Nine Inch Nails dziesma 34 Ghosts IV. YoungKio šīs dziesmas bītu bija izveidojis aptuveni gadu pirms dziesmas izlaišanas un bija to izlicis pārdošanā tīmeklī. Par to, ka to ir izmantojis Lil Nas X, viņš uzzināja tikai tad, kad izdzirdēja Old Town Road kādā mīmā. Dziesmu Lil Nas X sarakstīja pēc tam, kad izstājās no koledžas, lai uzsāktu mūziķa karjeru. Dziesmas piedziedājums radās no viņa vecāku un māsas iebildumiem pret viņa mūziķa karjeras izvēli (can't nobody tell me nothing — 'neviens man nevar neko iebilst'). Vēlāk viņš izvēlējās izmantot "veco pilsētas ceļu" ("old town road") kā panākumu simbolu. Pēc dziesmas izlaišanas Lil Nas X tās popularizēšanai sāka dziesmus izmantot dažādos mīmos. Vēlāk šādus mīmus sāka veidot arī citi lietotāji, un tie kļuva populāri TikTok, kas strauji popularizēja dziesmu. Pirmais publicētais mūzikas video sastāv tikai no kadriem no 2018. gada vesterna stila datorspēles Red Dead Redemption 2. Old Town Road spēja iekļūt gan galvenajā ASV singlu topā Billboard Hot 100, gan arī starp 50 populārākajām kantrimūzikas, kā arī hiphopa un R&B dziesmām ASV, kas vienlaikus ir izdevies vien nedaudz dziesmām. Tomēr Billboard izvēlējās izņemt dziesmu no kantrimūzikas topa ar pamatojumu, ka tai "neesot pietiekami daudz mūsdienu kantrimūzikas elementu". Lil Nas X izteicās, ka šajā lēmumā ir "ļoti vīlies". Gan Billboard Hot 100, gan arī hiphopa un R&B mūzikas topā Old Town Road spēja sasniegt 1. vietu. Tā, būdama 1 minūti un 53 sekundes gara, kļuva par īsāko dziesmu, kas ir sasniegusi Hot 100 1. pozīciju kopš 1965. gada, kā arī piekto īsāko vēsturē. Tā pārspēja kanādiešu repera Drake rekordu kā dziesma ar visvairāk straumējumiem vienas nedēļas laikā — tā tika straumēta 143 miljonus reižu (tiek skaitīts kopā gan Old Town Road oriģināls, gan remikss ar Billiju Reju Sairusu). 2019. gada 5. aprīlī tika izlaists pirmais oficiālais Old Town Road remikss, kurā piedalās amerikāņu kantrimūziķis Billijs Rejs Sairuss. Sairuss ir izteicies, ka viņš mīlēja Old Town Road oriģinālu jau tad, kad pirmo reizi to bija izdzirdējis. Tā kā šis remikss arī sasniedza 1. vietu Billboard Hot 100 (tā popularitātes dēļ tā dati tika skaitīti kopā ar oriģināla datiem), tas kļuva par pirmo Sairusa singlu, kas sasniedzis pirmo vietu Hot 100. 2019. gada 17. maijā tika izlaists šī remiksa oficiālais mūzikas video. 2019. gada 29. aprīlī tika izlaists otrais oficiālais Old Town Road remikss, kurā piedalās amerikāņu dīdžejs Diplo. To var raksturot kā "remiksa remiksu", jo tajā ir saglabāts Billija Reja Sairusa vokāls. Ir paziņots, ka ir plānots remikss arī ar amerikāņu reperi Young Thug. Tatiana Cirisano. «'Old Town Road' Rapper Lil Nas X Signs to Columbia Records». Billboard, 2019. gada 22. marts. Skatīts: 2019. gada 29. marts. «'Old Town Road' Producer YoungKio on How Lil Nas X's Song Came to Life». Billboard. 2019. gada 28. marts. Skatīts: 2019. gada 9. aprīlis. Andrew R. Chow. «Lil Nas X on 'Old Town Road' and the Billboard Controversy». Time, 2019. gada 30. marts. Skatīts: 2019. gada 30. marts. Elias Leight. «Lil Nas X's 'Old Town Road' Was a Country Hit. Then Country Changed Its Mind». Rolling Stone, 2019. gada 26. marts. Skatīts: 2019. gada 27. marts. Emily Yahr. «Billboard pulled Lil Nas X's viral 'Old Town Road' from the country chart. It ignited a controversy.». The Washington Post, 2019. gada 29. marts. Skatīts: 2019. gada 29. marts. «Short & Sweet Success: At Under 2 Minutes, Lil Nas X's 'Old Town Road' Is Shortest Hot 100 No. 1 Since 1965». Billboard. 2019. gada 11. aprīlī. Skatīts: 2019-05-23. «LIL NAS X’S “OLD TOWN ROAD” BREAKS DRAKE’S RECORD FOR BIGGEST U.S. STREAMING WEEK EVER». XXL Magazine. Jonathan Bernstein. «'Old Town Road' and the History of Black Cowboys in America». Rolling Stone, 2019. gada 5. aprīlis. Skatīts: 2019. gada 5. aprīlis. Today, Lil Nas X released a remix of the song with country-crossover singer Billy Ray Cyrus, who says he "loved the song the first time I heard it." David Renshaw. «Young Thug teases "Old Town Road" remix». The Fader, 2019. gada 9. aprīlis. Skatīts: 2019. gada 9. aprīlis.