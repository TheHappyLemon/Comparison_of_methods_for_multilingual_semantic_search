Nepāliešu valoda (नेपाली भाषा, nepālī bhāṣā) ir viena no ziemeļu indoāriešu valodām. Tā ir Nepālas oficiālā valoda, kā arī viena no oficiālajām valodām Indijas štatā Sikimā un Dārdžilingas apgabalā (atrodas Rietumbengāles štatā). Nepāliešu valodā runā arī daudzi Butānas iedzīvotāji. Nepāliešu valodu nevajadzētu jaukt ar nevaru valodu (Nēpāl bhāṣā), kas dažreiz arī tiek saukta par nepāliešu valodu. Nevaru valoda ir sinotibetiešu valodu saimes valoda. Nepāliešu valodu prot aptuveni 16,3 miljoni cilvēku, no kuriem aptuveni 12,3 miljoni dzīvo Nepālā. Nepālā 45% cilvēku tā ir dzimtā valoda. 35% no Butānas iedzīvotājiem (aptuveni 240 tūkstoši cilvēku) prot nepāliešu valodu. 2,9 miljoni cilvēku, kas prot nepāliešu valodu, dzīvo Indijā. 2012. gadā valodnieki veica izmaiņas valodu klasifikācijā. Nepāliešu valoda kļuva par makrovalodu (ISO 639-3 kods: nep), kurā ietilpst nepāliešu valoda (npi) un dotjalu valoda (dty). Daži valodnieki uzskata, ka dotjalu valoda ir nepāliešu valodas dialekts. Nepāliešu valodai izšķir trīs reģionālos dialektus: rietumu, centrālo un austrumu dialekts. Pastāv arī savdabīgs dialekts, ko izmantoja Nepālas karaliskās ģimenes locekļi un augstākās šķiras cilvēki. Šim dialektam ir īpaša leksika, un to mūsdienās arvien vairāk izmanto izglītotie vidusslāņa cilvēki un jaunbagātnieki. Nepāliešu valodā ir bagātīgs mutvārdu literatūras mantojums. Pēdējo divu ar pusi gadsimtu laikā ir arī izveidojies rakstītās nepāliešu literatūras krājums. Rakstītās nepāliešu valodas vārdu krājumu un stilu stipri ietekmējis sanskrits. Rakstīšanā tiek izmantota dēvanāgarī rakstība. Nepāliešu valodā ir daudz aizguvumi ne tikai no sanskrita, bet arī no hindi un angļu valodas, kā arī no persiešu valodas un arābu valodas. «Nepali» (angļu). Ethnologue. Skatīts: 2018. gada 8. augustā. «Nepali language» (angļu). Encyclopedia Britannica. Skatīts: 2020. gada 16. jūlijā. Vikikrātuvē par šo tēmu ir pieejami multivides faili. Skatīt: nepāliešu valoda. «Nepali language» (angļu). Encyclopedia Britannica. «Непальский язык» (krievu). Большая российская энциклопедия. Arhivēts no oriģināla, laiks: 2020. gada 5. februārī. Skatīts: 2020. gada 16. jūlijā.