Spensers Dinvidī (angļu: Spencer Dinwiddie; dzimis 1993. gada 6. aprīlī Losandželosā) ir amerikāņu basketbolists, spēlē saspēles vadītāja pozīcijā. 2024. gadā pārstāv Nacionālās basketbola asociācijas (NBA) klubu Losandželosas "Lakers". Augstskolu basketbolā pārstāvēja NCAA komandu Kolorado "Buffaloes" (Kolorado Universitāte Bolderā). Pēc trīs sezonām augstskolu basketbolā 2014. gada NBA draftā viņu Detroitas "Pistons" izraudzījās ar kopējo 38. numuru otrajā kārtā. "Pistons" sastāvā S. Dinvidī nostiprināties neizdevās, un pirmo divu NBA sezonu laikā viņš pārsvarā spelēja D Līgas komandā Grandrapidsas "Drive". 2016. gada vasarā viņš tika aizmainīts uz Čikāgas "Bulls" pret Kameronu Bairstovu. Nokļūt "Bulls" sastāvā viņam neizdevās, un rudenī S. Dinvidī spēlēja D Līgas komandā "Windy City Bulls". 2016. gada decembrī viņš kā brīvais aģents noslēdza līgumu ar Bruklinas "Nets", uzreiz iegūstot vietu komandas sastāvā, ko saglabāja šajā un arī sekojošajās sezonās. Karjeras rezultatīvāko spēli aizvadījis 2018. gada janvārī, gūstot 31 punktu pagarinājuma zaudējumā (114—113) pret Toronto "Raptors". Savu rezultativitātes rekordu atkārtojis 2018. gada novembrī, bet pārspēja 12. decembrī iemetot 39 punktus uzvarētā spēlē pret Filadelfijas "76ers" (127—124). Tulīt pēc tam komanda noslēdza jaunu līgumu ar spēlētāju, kura ietvaros viņš saņems 34 miljonus dolāru trīs gados. S. Dinvidī uzvarēja 2018. gada NBA Visu zvaigžņu spēles meistarības konkursā (Skills Challenge), kuru gadu iepriekš bija uzvarējis latviešu basketbolists Kristaps Porziņģis. 2021. gada augustā S. Dinvidī tika aizmainīts uz Vašingtonas "Wizards" plašā piecu komandu maiņas darījumā, kura ievērojamākais spēlētājs bija Rasels Vestbruks. 2022. gada februārī, īsi pirms spēlētāju maiņu perioda beigām, S. Dinvidī tika aizmainīts uz Dalasas "Mavericks" kopā ar latviešu basketbolistu Dāvi Bertānu maiņas darījumā pret citu latviešu basketbolistu Kristapu Porziņģi ("Wizards" ieguva arī otrās kārtas drafta izvēli). 2023. gada februārī S. Dinvidī īsi pirms maiņu termiņa beigām tika aizmainīts uz Bruklinas "Nets" maiņā, kuras galvenais dalībnieks bija Kairijs Ērvings, kurš kopā ar Markīfu Morisu devās uz "Mavericks", bet pretējā virzienā arī Dorians Finijs-Smits un trīs nākotnes drafta izvēles. 2024. gada februārī S. Dinvidī tika aizmainīts uz Toronto "Raptors" pret Denisu Šrēderu un Tadeusu Jangu. Uzreiz pēc tam viņš tika atbrīvots no "Raptors" un 10. februārī noslēdza līgumu ar Losandželosas "Lakers". S. Dinvidī pārstāvēja ASV studentu izlasi 2013. gada Universiādē Kazaņā, Krievijā, kur ASV izlase medaļas neguva. 2020. gada aprīlī sportists paziņoja, ka vēlas pārstāvēt Nigērijas basketbola izlasi. New York Post. Kristaps Porzingis traded to Wizards at NBA trade deadline «Mavs trade for Kyrie». The Official Home of the Dallas Mavericks (en-US). 2023-02-06. Skatīts: 2023-03-21. Vikikrātuvē par šo tēmu ir pieejami multivides faili. Skatīt: Spensers Dinvidī. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) ESPN NBA profils (angliski) RealGM Basketball profils (angliski)