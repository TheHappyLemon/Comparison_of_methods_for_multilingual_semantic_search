Subway ir ASV ātrās ēdināšanas restorānu tīkls, kura galvenais vadības centrs atrodas Milfordā, Konektikutā, tam ir arī pieci reģionālas nozīmes galvenie vadības centri pasaules reģionos. Uzņēmumu 1965. gada 28. augustā dibināja Pīters Baks un Freds Deluka. 1984. gada decembrī Subway Bahreinā atvēra savu pirmo restorānu ārpus ASV. Uzņēmums galvenokārt specializējas uz sviestmaižu un salātu pagatavošanu, tomēr dažās valstīs Subway piedāvā arī picas. Subway pieder uzņēmums Doctor's Associates Inc. Subway ir viena no visātrāk augošajām ātrās ēdināšanas restorānu franšīzēm pasaulē. Pēc 2015. gada 29. jūnija datiem ar Subway zīmolu darbojās 44 019 restorānu 110 pasaules valstīs. Eiropā 2014. gadā bija izvietoti 4018 Subway restorāni. Eiropas reģiona galvenais vadības centrs atrodas Amsterdamā, Nīderlandē. Subway tiek uzskatīts par vienu no veselīgākajiem ātrās ēdināšanas tīkliem pasaulē. Katra sviestmaize tiek gatavota klienta acu priekšā, bet sviestmaižu pamatu veido klienta izvēlēta maize, kas ir svaigi cepta katrā restorānā. 2023. gada 24. augustā tika paziņots, ka panākta vienošanās par Subway pārdošanu investīciju uzņēmumam Roark Capital; darījuma summa netiek atklāta, bet tiek lēsta uz 9,6 miljardiem ASV dolāru. Līdz šim uzņēmums piederēja dibinātāju ģimenēm. Subway franšīzes pirmo restorānu Latvijā atvēra 2014. gada 27. jūnijā, Zigfrīda Annas Meierovica bulvārī 12. Subway franšīzes tiesības Latvijā pieder trim firmām — Submarine Latvia, SUB Latvia un "PLG group". Pēc 2015. gada jūnija datiem Latvijā atrodas pieci Subway restorāni un tie visi ir izvietoti Rīgā. 2015. gada 26. jūnijā uzņēmums paziņoja, ka tuvākajā nākotnē plāno atvērt jaunus restorānus arī citās Latvijas pilsētās. «Explore Our World | SUBWAY.com - United States (English)». SUBWAY. Arhivēts no oriģināla, laiks: 2021. gada 16. maijā. Skatīts: 2021. gada 15. maijā. «"Subway": "McDonald's" un "Hesburger" nav mūsu konkurenti». nra.lv. Subway tiks pārdots investīciju uzņēmumam Roark Capital LETA/AFP, 25.08.2023 «Fotoreportāža: Durvis ver vaļā pirmā «Subway» ēstuve Rīgā». Apollo.lv. 2014. gada 27. jūn. «Plānots atvērt Subway restorānus arī citās Latvijas pilsētās». Dienas Bizness. Vikikrātuvē par šo tēmu ir pieejami multivides faili. Skatīt: Subway. Oficiālā tīmekļa vietne