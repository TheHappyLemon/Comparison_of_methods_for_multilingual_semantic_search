Ostrovas rajons (krievu: Островский район) ir Krievijas Pleskavas apgabala administratīvais rajons. Rajons robežojas ar Pleskavas apgabala Pleskavas, Porhovas, Novorževas, Puškinskije Goru, Krasnogorodskas, Pitalovas un Palkinas rajoniem. Izveidots 1927. gadā likvidētā Ostrovas apriņķa vietā. Gatavojoties Otrajam pasaules karam, 1938. gadā PSRS gar Pleskavas-Daugavpils dzelzceļa līniju un Veļikajas upi izbūvēja Staļina līnijas nocietināto rajonu (Островский укрепрайон) ar 70 DOTiem. 1940. gada 15. jūnija rītausmā uz toreizējās Latvijas-PSRS robežas notika uzbrukums Latvijas robežsargu posteņiem (Masļenku robežincidents). Savukārt Vērmahts Staļina līniju Ostrovas rajonā 1943. gadā otrajā pusē pārbūvēja par Panteras pozīciju (Panther-Stellung) jeb t.s. "Austrumu valni" (Ostwall), kas sastāvēja no galvenās aizsardzības līnijas Panther gar Veļikajas upi un papildus aizsardzības līnijas gar Latvijas—Krievijas robežu. "Austrumu vaļņa" aizsardzībai 1944. gada 16. — 26. martā Veļikajas labajā krastā notika 6. SS korpusa kauja par augstieni 93,4, ko kopš 1952. gada atzīmēja kā Latviešu leģiona karavīru dienu. Vikikrātuvē par šo tēmu ir pieejami multivides faili. Skatīt: Ostrovas rajons.