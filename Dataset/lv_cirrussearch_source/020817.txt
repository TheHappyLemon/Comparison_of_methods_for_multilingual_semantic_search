Sweet Dreams ir amerikāņu seriāla "Radīti skatuvei" (Glee) ceturtās sezonas 19. sērija (seriālā tā kopumā bija 85. sērija). Pirmoreiz tā tika pārraidīta Fox televīzijas kanālā 2013. gada 18. aprīlī. Seriāls ir par izdomātas Viljama Makinlija vidusskolas ansambli "Jaunais virziens" un tā dalībnieku dzīvi. Sērijā piedalās arī Reičelas Berijas bioloģiskā māte Šelbija Korkorana. Tāpat šī ir pēdējā sērija, kurā piedalās Korija Montīta attēlotais Finns Hadsons (Montīts nomira trīs mēnešus pēc sērijas pārraides). Sērijas režisore bija Elodija Kīna, sērijas scenāriju sarakstīja Ross Maksvels. Pirmo sērijas pārraidi kopumā noskatījās 6,14 miljoni skatītāju ASV. Ansambļa vadītājs Vills Šusters paziņo, ka šī gada reģionālās skates tēma ir "Sapņi", tāpat amerikāņu futbola trenere Šenona Bīstija iedrošina Villu izlīgt ar Finnu Hadsonu, kas kopā ar Noā Pakermanu uzsāk studijas Laimas universitātē, tomēr Finns noraida Villa atvainošanos, aizbildinoties ar aizņemtību universitātē. Ņujorkā Reičela Berija gatavojas atlasei uz lomu mūziklā Funny Girl. Viņas bioloģiskā māte Šelbija Korkorana ierodas viņu apciemot un iesaka neizpildīt dziesmu no mūzikla, bet gan kaut ko jaunu. Tajā pašā laikā Finns un Noā tiek uzņemti brālībā. Jaunais virziens iebilst pret Villa dziesmu izvēli. Mārlija Rouza iesaka dziedāt viņas sacerētu dziesmu, tomēr Vills šo piedāvājumu ignorē. Vēlāk viņa kopā ar Bleinu Andersonu, Semu Evansu un Veidu "Unikumu" Adamsu izpilda Mārlijas sacerētu dziesmu "You Have More Friends Than You Know". Vills slepeni noklausās viņus un saprot, ka viņam ir jāieklausās skolēnos. Reičela piezvana Finnam, prasot padomu, ko lai viņa izpilda atlasē. Finns iesaka izpildīt dziesmu, kas kaut ko nozīmē viņai. Vēlāk Reičela izpilda dziesmu Don't Stop Believin', veltot saviem draugiem un atstājot iespaidu uz producentiem. Tajā pašā laikā Noā iedrošina Finnu labāk kļūt par skolotāju, nekā ballēties, un Finns vēlāk satiek Villu. Viņi atvainojas viens otram un nolemj ansambli vadīt kopā. Reičela tiek ielūgta uz mūzikla atlases otro kārtu, savukārt Bleinam sāk parādīties aizdomas, ka Bekija Džeksone par Sjū Silvestras atstādināšanu zina vairāk, nekā atklāj visiem pārējiem. Vills atvainojas ansambļa dalībniekiem un lūdz Mārliju iemācīt kādu no viņas dziesmām. Vēlāk ansamblis izpilda viņas dziesmu Outcast. Sara Bibel. «Thursday Final Ratings: 'The Vampire Diaries' & 'American Idol' Adjusted Up; 'Glee' Adjusted Down». TV by the Numbers, 2013. gada 19. aprīlis. Arhivēts no oriģināla, laiks: 2015. gada 26. septembrī. Skatīts: 2013. gada 19. aprīlis. Fox profils (angliski) TV profils Arhivēts 2013. gada 5. septembrī, Wayback Machine vietnē. (angliski) IMDb profils (angliski)