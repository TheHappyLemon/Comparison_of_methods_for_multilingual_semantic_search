Šis raksts ir par vielu grupu. Par vienkāršāko fenolu skatīt rakstu fenols. Fenoli — organiskie aromātiskie savienojumi, kuros hidroksilgrupas tieši saistītas ar aromātiskās struktūras (benzola gredzena) oglekļa atomiem. Savienojumus, kuros hidroksilgrupa saistīta ar blakus grupu oglekļa atomiem, sauc par aromātiskajiem spirtiem (benzilspirts). Fenoli iedalās: vienvērtīgajos fenolos (fenols, krezols, timols, naftols), divvērtīgajos fenolos (pirokatehīns, rezorcīns, hidrohinons), vairākvērtīgajos fenolos (pirogallols, oksihidrohinons, heksaoksibenzols). Pie fenoliem pieskaita arī savienojumus ar vairākiem benzola gredzeniem molekulā. Naftalīna hidroksilatvasinājumus sauc par naftoliem, antracēna — par antroliem, fenantrēna — par fenantroliem. Fenoliem piemīt vāju skābju īpašības, piemēram, tie var veidot sāļus - fenolātus. Fenolus plaši pielieto kā izejvielu polimēru rūpniecībā, farmaceitisko preparātu, krāsvielu, antioksidantu ražošanā.