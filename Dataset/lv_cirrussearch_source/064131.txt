Mainīgā lāčauza (latīņu: Bromus commutatus) ir graudzāļu dzimtas suga. Tā ir plaši sastopama Eiropā, neiekļaujot ziemeļu daļu. Latvijā mainīgā lāčauza ir reti sastopams, adventīvs (ievazāts) augs. Atsevišķi eksemplāri aug sausās nezālienēs un atmatās, ceļmalās, gar dzelzceļiem. Mainīgā lāčauza ir viengadīgs, 20—70 cm garš lakstaugs ar stāvu stiebru, kuram ir lineāras, 0,3—0,8 cm platas un apmatotas lapas. Lapas maksts ir kaila. Ziedu skara stāva, 5—15 cm gara, skraja, noziedot nesakļaujas, zari īsi. Vārpiņas ir diezgan lielas, 1,7—2,6 cm garas un ar 6—12 ziediem. Ārējās vārpiņas plēksnei ir 3—5 dzīslas, iekšējai — 5—9 dzīslas. Uz aptuveni vienādā izmēra vārpiņas plēkšņu dzīslām ir matiņi, bet vārpiņas kopumā kailas. Ārējās zieda plēksnes mala ir stūraini izvirzīta. Ārējā zieda plēksne ir garāka nekā iekšējā. Auglis ir sīks, plēksnēs ieslēgts grauds. Zied jūnijā, jūlijā. «mainīgā lāčauza - Bromus commutatus Schrad. - Augi - Latvijas daba». www.latvijasdaba.lv. Skatīts: 2022-11-01. Vikikrātuvē par šo tēmu ir pieejami multivides faili. Skatīt: Mainīgā lāčauza. Encyclopædia of Life raksts (angliski)