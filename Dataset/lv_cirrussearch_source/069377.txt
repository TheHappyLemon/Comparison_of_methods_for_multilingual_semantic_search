Mihals Probežs (poļu: Michał Probierz; dzimis 1972. gada 24. septembrī Bitomā) ir poļu futbola treneris un bijušais futbolists. Spēlējis pussarga pozīcijā, lielāko daļu spēlētāja karjeras pārstāvējis Zabžes "Gornik". Kā treneris vadījis dažādus Polijas klubus, strādājis arī Grieķijā, kopš 2023. gada septembra ir Polijas futbola izlases galvenais treneris. Profesionālo karjeru sāka Hožovas "Ruch", bet jau 21 gada vecumā devās uz Vāciju, pievienojoties Bayer Uerdingen, kas tobrīd spēlēja 2. Bundeslīgā. Komanda iekļuva Bundeslīgā, un Probežs 1994.—1995. gada sezonā tajā devās laukumā trīs spēlēs. No 1995. līdz 1997. gadam pārstāvēja citu Vācijas klubu SG Wattenscheid 09, sākotnēji spēlējot 2. Bundeslīgā, vēlāk — Reģionālajā līgā. 1997. gadā atgriezās Polijā un pievienojās Zabžes "Gornik". Paralēli spēlēšanai arī trenēja jauniešus. 2003. gadā viņš tika paaugstināts par spēlējošo trenera asistentu. 2004. gadā viņš pārcēlās uz Ščecinas "Pogon", bet 2004. gada vasarā kļuva par Lodzas "Widzew" spēlētāju. Futbolista karjeru viņš beidza pēc smagas traumas (krustenisko saišu plīsuma), ko guva 2005. gada 21. maijā spēlē pret Radomsko RKS. Spēlējis Polijas U-19 un U-21 izlasēs, Polijas nacionālo izlasi pieaugušajiem nav pārstāvējis. Pēc spēlētāja karjeras beigām kļuva par treneri. Trenera karjeru uzsāka dzimtās pilsētas Bitomas klubā "Polonia" Polijas 2. līgā. 2006.—2007. gada sezonā vadīja Lodzas "Widzew", bet 2007. gadā atgriezās Bitomas "Polonia". 2008. gada jūlijā Probežs tika apstiprināts par Ekstraklasa komandas Bjalistokas "Jagiellonia" galveno treneri. 2009.–2010. gada sezonā ar to izcīnīja Polijas kausu. 2010. gadā uzvarēja arī Polijas Superkausā. 2011. gada septembrī viņš kļuva par Lodzas ŁKS galveno treneri, bet pabija šajā amatā tikai 60 dienas un 2011. gada novembrī parakstīja līgumu ar Grieķijas klubu Saloniku "Aris". Tomēr jau 2012. gada janvārī Probežs darbu ar Grieķijas klubu pārtrauca, par iemeslu minot kluba finansiālās problēmas. Karjeras turpinājumā vadīja Polijas klubus Krakovas "Wisła", Belhatovas GKS un Gdaņskas "Lechia", bet panākumus neguva. 2014. gada aprīlī atgriezās Bjalistokas "Jagiellonia". 2014.—2015. gada sezonā aizveda komandu līdz 3. vietai Ekstraklasa, iekļūstot UEFA Eiropas līgā. Sezonas beigās tika atzīts par līgas sezonas labāko treneri. 2016.—2017. gada sezonā ar Jagiellonia ieguva otro vietu Ekstraklasa — augstāko kluba vēsturē, tomēr pēc sezonas negaidīti klubu atstāja. 2017. gada jūnijā Probežs tika apstiprināts par Krakovas "Cracovia" galveno treneri. 2019. gada janvārī viņš kļuva arī par kluba valdes locekli, kas atbildīgs par sporta lietām. 2019.—2020. gada sezonā ar Cracovia uzvarēja Polijas kausa izcīņā. 2021. gada novembrī pēc apbusējas vienošanās klubu atstāja. 2022. gada 6. janvārī parakstīja līgumu Ņecečas "Bruk-Bet Termalica", kļūstot par galveno treneri, bet pameta šo amatu jau pēc divām dienām. 2022. gada jūlijā Probežs kļuva par Polijas U-21 izlases galveno treneri. 2023. gada 20. septembrī viņš tika apstiprināts par Polijas izlases galveno treneri, aizvietojot portugāļu speciālistu Fernandu Santušu, kurš atkāpās no amata nesekmīgā snieguma 2024. gada Eiropas čempionāta kvalifikācijā dēļ. Jagiellonia Białystok Polijas kauss: 2009—10 Polijas Superkauss: 2010 Cracovia Polijas kauss: 2019–20 Polijas Superkauss: 2020 Individuālie Polijas futbola gada treneris: 2010 Ekstraklasa sezonas labākais treneris: 2014—15 «Kontuzja kończy karierę Probierza». 90minut.pl (poļu). 2005. gada 22. maijs. Skatīts: 2023. gada 14. oktobrī. «Michał Probierz odchodzi z Arisu Salonki! Piłkarze od siedmiu miesięcy nie dostają pieniędzy». sportowefakty.wp.pl (poļu). Skatīts: 2023. gada 14. oktobrī. «Gala Ekstraklasy: przyznano nagrody za sezon 2014/15». przegladsportowy.onet.pl (poļu). 2015. gada 8. jūnijs. Skatīts: 2023. gada 14. oktobrī. «Michał Probierz appointed Cracovia coach!». cracovia.pl (angļu). 2017. gada 17. jūnijs. Skatīts: 2023. gada 14. oktobrī. «Michał Probierz odchodzi z Cracovii». cracovia.pl (poļu). 2021. gada 11. septembris. Skatīts: 2023. gada 14. oktobrī. «Szok! Michał Probierz odchodzi po dwóch dniach pracy». sportowefakty.wp.pl (poļu). 2022. gada 8. janvāris. Skatīts: 2023. gada 14. oktobrī. «Santušu atlaidušo Poliju turpmāk vadīs U21 izlases galvenais treneris». sportacentrs.com. 2023. gada 20. septembris. Skatīts: 2023. gada 14. oktobrī. Vikikrātuvē par šo tēmu ir pieejami multivides faili. Skatīt: Mihals Probežs. WorldFootball profils (angliski) Transfermarkt spēlētāja profils (angliski) Transfermarkt trenera profils (angliski) FBref spēlētāja profils (angliski)