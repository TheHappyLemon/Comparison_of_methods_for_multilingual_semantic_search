Multivides ir ierīces vai datorprogrammas, kas ietver video, CD-ROM enciklopēdijas, skaņas datnes vai prezentācijas. Šim vajadzībām ir izveidotas daudzas programmas, kas spētu atskaņot vai parādīt multivides datnes, piemēram, Winamp, Windows Media Player, Nerro un citas. Tātad, ja multivide ir ierīce vai programma, kas ietver sevī kādu no multivides rakstura datnēm, tad multivides apmācības programmas ir uz multivides datnēm bāzētas apmācības programmas, kuras video, skaņas vai prezentāciju veidā lietotājiem sniedz priekšstatu, kā jāizmanto jaunā programma. Multivides apmācības programmas var būt bāzētas uz dažādu multivides datņu bāzēm. Skolās visbiežāk tās ir uz MS Power Point bāzes veidotas prezentācijas. Tālmācības attīstība sākusies jau tālajā 1840. gadā, kad tā tika rakstiskā veidā izplatīta ar pasta palīdzību. Protams, tajā laikā nebija vēl pieejami interneta un e-pasta pakalpojumi. Lai gan tā laika tālmācība nebija nekādā mēra saistīta ar multivides apmācību programmām, tā ir priekštece 21. gadsimta tālmācībai. Kā zināms, tālmācības mācīšanai tiek izmantotas dažādas multivides apmācības programmas, kuras ir bāzētas kā prezentācijas, skaņas datne vai video. Tālmācības izplatīšana notiek visdažādākajos veidos, tie ir e-pasti, tīmekļa lapas, video datnes, kā arī prezentācijas. 1960. gadā radās datoru apmācītā apmācība. Tās pirmsākumi meklējami Ilinoisas Universitātē. Ap to laiku radās pirmie datori un arī sāka parādīties pirmās multivides apmācības programmas. Multivides rašanās vēl vairāk palielināja apmācības iespējas: CD-ROM, video, audio, VisualBasic programmatūra un citur. Viena no mūsdienu neatņemamām sastāvdaļām ir internets, kas radās 1990. gadā. Ar interneta palīdzību ir vieglāk izplatīt informāciju, tas arī noder multivides apmācību programmu reklamēšanā un izplatīšanā. Ar interneta tehnoloģijām ir daudz lielākas iespējas meklēt lielus daudzumus informācijas, kas varētu noderēt mācībām. Mūsdienu jaunieši vairs nepievērš lielu uzmanību grāmatu lasīšanai, bet vairāk laiku velta internetam un tā piedāvātajiem pakalpojumiem. Tādēļ multivides apmācības programmas tagad tikai sāk kļūt populāras. Šīs apmācību programmas jauniešiem šķiet daudz interesantākas un daudz vairāk piesaista viņu uzmanību. Pateicoties šīm trim tehnoloģijām, kas, laikam ejot, ir attīstījušās, ir radusies uz tīmekli bāzēta multivides apmācība (tālāk tekstā WBA). WBA ietver tālmācību, datoru vadīto apmācību un Interneta tehnoloģijas. Tieši no tām, ņemot vērā visas labākās īpašības, izskaužot kļūdas, izmantojot tehnoloģijas, tradīcijas un piekoptās metodes, radās WBA. Jau tūkstošiem gadu cilvēki nāk kopā, lai mācītos un dalītos savās zināšanās ar citiem. Līdz pat šodienai skolās mēs nākam kopā konkrētā laikā un vietā, lai mācītos skolotāju vadībā. Bet šodien, pateicoties Interneta tehnoloģiju attīstībai, bez šīs prasības var iztikt. Pavisam drīz arī Latvijā būs iespējams mācīties ikvienam jebkur jebkurā laikā, pateicoties uz Web bāzētas apmācības attīstībai. Mūsdienu informācijas laikmets sabiedrībai paver jaunas iespējas gandrīz visās mācību un darba jomās. Interneta tīmeklis ir galvenais attīstības ceļš mūsdienās, jo caur to arī tiek izplatītas multivides apmācības programmas, kā arī caur CD—ROM datu nesējiem. Mūsdienās skolu programmas un citas apmācības nav iedomājamas bez multivides apmācību programmām. Vienas no pirmajām multivides apmācībām bija teksta veidā un prezentācijās. Ar laiku tās sāka izplatīties plašākos apmēros un izveidojās vairāku veidu multivides apmācības: teksta multivides apmācības programmas; video multivides apmācības programmas; prezentācijas; animācijas; grafikas multivides apmācības programmas; CD-ROM enciklopēdijas; spēles. Šie ir tikai daži no multivides apmācības veidiem. Latvijā ir vairākas firmas, kas nodarbojas speciāli ar šādu multivides apmācību programmu izstrādi. Lielākie šāda tipa centri ir: Rīgā: Rīgas Tehniskās Universitātes Tālmācības Studiju Centrs, SIA „Lursoft”, Digitālo multimediju centrs un daudzi citi; Ventspilī: Ventspils Digitālais centrs; Daugavpilī: Daugavpils multimediju centrs; Latvijas augstskolās tagad ir iespējas mācīties veidot multivides mācību materiālus, strādāt ar video. Tādas iespējas ir, piemēram, Daugavpilī. Visā pasaulē un pēdējos gados arī Latvijā ir pieejams ļoti plašs klāsts ar multivides apmācības programmām. Tādēļ šim nolūkam ir izveidotas multivides apmācības programmas angļu valodā, kas palīdz apgūt svešvalodu ar palīglīdzekļiem. Viena no tādām ir „English Discoveries”, šī ir arī viena no vispieprasītākajām visā pasaulē. „English Discoveries” ir interaktīva multivides angļu valodas apmācību programma, ko kopīgi izstrādājuši „EDUsoft Ltd.” un „Berlitz International”, vieni no pasaules vadošajiem valodas mācīšanas firmām. „English Discoveries” pašlaik ir pieejama vairāk nekā 30 dažādās valodās, tai skaitā latviešu un krievu valodā. „English Discoveries” ir kļuvis ļoti populārs angļu valodas apmācības līdzeklis pasaulē. Īsā laikā pasaulē ir pārdots vairāk nekā 3 miljoni kopiju. Mācību nolūkiem paredzētu multivides sistēmu sadaļā visplašāk pārstāvēti varētu būt CD-ROM diski dažādu svešvalodu apguvei. Tas ir labi saprotams, jo jau pirms CD-ROM tehnoloģijas izveides, svešvalodu apguvei tika izmantotas jauktas sistēmas (audioieraksti, grāmatas, videomateriāli). Jaunā tehnoloģija ļāva to visu apvienot vienā informācijas nesējā ar lielu ietilpību. Pieminēšanas vērtas ir valodu mācīšanās programmas „Talk to Me” kompaktdiski, kurus piedāvā mācību literatūras apgāds „Lielvārds”. Tiek piedāvāti franču uzņēmuma „Auralog” izstrādātie CD-ROM angļu, franču, vācu, spāņu un itāļu valodu apguvei. Tildes „Vēstures enciklopēdija" — interaktīvs kompaktdisks vēsturē, kas būtu uzskatāms par pirmo pilna apjoma multivides sistēmu mācību procesam latviešu valodā. Kopš 2008. gada rudens skolēni visā Latvijā lieto mācību līdzekli — Mobilo Vēsturi. Jau nākamā gada pavasarī tiks izlaisti tādi mācību līdzekļi kā Mobilā Autoskola, Mobilā Angļu valoda, Mobilā Ķīmija, Mobilā Ekonomika. Šo mācību līdzekli var izmantot ar mobilo tālruni, mp3, kabatas datoru un iPod palīdzību. Pie informātikas var minēt Rīgas Tehniskās Universitātes Tālmācības Studiju Centra „Ceļvedis IT” multimediju apmācības programmas CD-ROM „Dators lietotājiem” un „Dators lietpratējam”, kas palīdz veidot gan pirmos soļus datorzinībās, gan arī lietotajiem ar pieredzi. Fizikā ir izstrādāta multimediju apmācības programma CD-ROM „Kustība”, lai skolēniem pašmācības ceļā būtu vieglāk apgūt fiziku. Vēl Latvijā pieprasīta multimediju apmācība ir „Gribu zināt visu”. Komplekss "Gribu zināt visu" sevī ieslēdz apmācošos un kontroles moduļus visām sākumskolas pamatmācībām un ļauj nostiprināt zināšanas krāsainu spēļu formā, kā arī atvieglot zināšanu kvalitātes pārbaudi. Programma pati par sevi ir lielisks pašpārbaudes līdzeklis. Šī multimediju apmācības programma sevī satur vairākas apakšnodaļas: krievu valoda, matemātika, latviešu valoda, angļu valoda, māksla, dabas zinības, redzes atmiņa, spēles, zvaigžņu stunda. Ar Eiropas Savienības finansiālu atbalstu īstenots projekts „Mācību satura izstrāde un skolotāju tālākizglītība dabaszinātņu, matemātikas un tehnoloģiju priekšmetos”, lai uzlabotu mācību procesa kvalitāti dabaszinātnēs un matemātikā 10.—12. klasei. Projekta darbs ir virzīts, lai skolēni Latvijas vidusskolās gūtu iespēju mācīties laikmetam atbilstošā mācību procesā, izmantojot daudzveidīgas mācību metodes un mūsdienīgas tehnoloģijas. Projekts nodots skolotājiem visās Latvijas skolās, kas īsteno vispārējās vidējās izglītības programmas, skolotāju atbalsta materiālu komplektus bioloģijā, fizikā, ķīmijā, dabas zinībās un matemātikā 10.—12. klasei, kas izstrādāti laikā no 2005. līdz 2008. gadam. Lai dotu iespēju izmantot informāciju tehnoloģijas mācību procesā, izstrādāts daudzveidīgs vizuālais materiāls elektroniskā formā, kas apkopots kompaktdiskos „Vizuālie materiāli skolotājam” un „Interaktīvs kurss skolēniem pašmācībai”. Izglītības satura un eksaminācijas centrs kopš 2008. gada 15. decembra ir uzsācis īstenot projektu „Dabaszinātnes un matemātika”. Projekts tiek īstenots ar Eiropas Sociālā fonda finansiālu atbalstu. 7.—9. klasē projekta ietvaros tiks veidoti dažādi materiāli, kas būs interesanti skolēniem, piemēram, elektroniskie mācību līdzekļi un daudzveidīgi uzskates materiāli, kā arī skolēni atbildes uz daudziem jautājumiem par dabaszinātnēm un matemātiku varēs meklēt īpaši izveidotā e-vidē. Microsoft PowerPoint — ir prezentācijas materiālu sagatavošanas programma, kas ietilpst Microsoft Office sastāvā. Tā var vizuāli papildināt uzstāšanos lekcijā, stundā vai konferencē, palīdzēt kādas idejas pasniegšanā plašākai auditorijai. Ar MS PowerPoint palīdzību iespējams sagatavot interaktīvus mācību līdzekļus. MS PowerPoint ļauj ievietot prezentācijas arī WWW lapu veidā internetā. MS PowerPoint pamatelements ir prezentācijas kadrs — slaids. Slīdu demonstrācija iespējama ne tikai uz datora monitora, bet arī uz lielā ekrāna. Lai to realizētu, datoram nepieciešams pievienot speciālas iekārtas: šķidro kristālu displeja paneli vai multivides projektoru. Slaidus iespējams izdrukāt. Windows Movie Maker — ir video materiālu sagatavošanas programma, kas ietilpst Windows Media Player uzstādīšanas paketē. Tā ļoti labi noder video pamācību izveidošanai, palīdz no video gan izņemt kadrus, gan pievienot, kā arī ļauj pievienot dažādus specefektus. Izveidoto video materiālu ērti var saglabāt jebkurā formātā un pēc tam to var atskaņot ar jebkuru multivides video atskaņotāju, kas šāda formāta datnes atbalsta. Saglabāto video datni ērti var ierakstīt uz multivides nesēja CD-ROM. Windows Media Center — šī ir programma, kas multivides apmācību programmu lietotājiem ļaus glabāt savus video, skaņas datnes vai arī prezentācijas. Programma ir veidota, lai tajā ērti varētu glabāt multivides datnes un tās viegli varētu pārskatīt. Ar šīs programmas palīdzību visi Jūsu multivides datnes būs vienkopus un nekur nepazudīs. MS FrontPage — ir programma, kas multivides apmācības programmas ļauj izvietot tīmekļa lapās. Tātad ar šīs programmas palīdzību apmācības var sagatavot tīmekļa lietošanai. Tīmekļa izveides līdzekļi ļauj izveidot tīmekļa vietas, kuras pēc tam var skatīt datorā lokāli vai publicēt internetā. Publicējot internetā, ir vieglāk popularizēt savu programmu un izplatīt tālākai lietošanai. MS Paint, Infant wiev, Adobe Photoshop — attēlu apstrādes lietotnes, kurās var rediģēt attēla izmērus, krāsu un pašu zīmējumu. Šīs programmas lieliski palīdzēs sagatavot attēlus prezentāciju multivides apmācībām. MS Paint programma jau ir iekļauta MS Office paketē. Izveidotos vai apstrādātos attēlus ir ļoti vienkārši saglabāt uz datu nesēja CD-ROM. Šīs programmas atbalsta un apstrādā pārsvarā .jpg formāta datnes, bet neatbalsta .gif formāta datnes. GIMP — ir rastra grafikas redaktors, ko lieto fotogrāfiju un citu attēlu apstrādei un izveidei. Tas pieejams visām populārākajām operētājsistēmām. GIMP bieži tiek izmantots tīmekļa lappušu grafikas elementu un logotipu, izdrukas materiālu izveidei, attēlu lieluma mainīšanai, griešanai, krāsu maiņai, vairāku attēlu apvienošanai, defektu novēršanai un konvertēšanai no viena formāta uz citu. Ar GIMP var izveidot arī vienkāršas gif animācijas. Magix Entertainment audio & video Office — audio un video klipu izveidošanai, prezentācijām un mājaslapām. Šī ir universāla programma jeb visu multivides apstrādes ofiss. Sonic Foundry Sound Forge 5.0 — šī ir divu celiņu audio veidošanas programma, kas palīdzēs ērti apstrādāt skaņas datnes, jo šī programma ļauj veidot vairākas skaņas kopā, kā arī ļauj tās sapludināt. Ar šīs programmas palīdzību var ierakstīt arī ierunāto tekstu, kas atvieglos darbu ar multivides apmācības programmu pēc tam. Macromedia Flash MX — ir animāciju, vektorgrafikas sagatavošanas programma. Šī programma ir ļoti praktiska un viegli lietojama, ar to var izveidot uzskatāmas animāciju filmas. Šī programma var būt arī kā multivides datņu veidotāja prezentācijām vai video apmācībām.