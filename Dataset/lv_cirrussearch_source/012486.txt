Saipla (angļu: Siple Station) bija ASV polārstacija Antarktīdā. Izvietota Elsvērta Zemē ap 160 km uz ziemeļiem—ziemeļaustrumiem no Elsvērta kalnu grēdas. Izveidota 1969. gadā kā vasaras nometne, 1973. gadā paplašināta un pārveidota par vissezonas staciju un nosaukta par godu amerikāņu polārpētniekam un pirmajam Amundsenskotas-Sautpolas zinātniskajam vadītājam Polam Saiplam (Paul Siple). 1979. gadā stacija tika izbūvēta no jauna virs sniega ieputinātas pirmās stacijas, 1985. gadā pārveidota par vasaras staciju, slēgta 1988. gadā. Stacija bija izbūvēta kā 13 x 80 m liela un 7 m augsta arkveida struktūra, zem kuras tika izvietotas 24 moduļveida būves. Saiplas stacija tika izveidota magnetosfēras aktīvajai zondēšanai ar ļoti zemas frekvences (3 kHz) viļņu raidītājiem. Saiplas stacijā atradās raidītāji, uztvērēji atradās Robervalā un pie Mistasini ezera Kanādā. Stacijā darbojās pasaulē garākās divas sakrustotas 42 km garas divpolu antenas, kas patērēja 100—150 kW jaudu. Stacijas raidītāji pārraidīja signālus gar Zemes magnētiskā lauka spēka līnijām, kas no Saiplas stacijas izplatījās līdz pat četriem Zemes rādiusiem kosmosā un atgriezās uz Zemes Saiplas konjunkcijas punktā ziemeļu puslodē dienvidaustrumu Kvebekā. «U.S. Stations and Camps in Antarctica». Arhivēts no oriģināla, laiks: 2006. gada 9. februārī. Skatīts: 2007. gada 30. decembrī. «Siple Station». Arhivēts no oriģināla, laiks: 2011. gada 21. decembrī. Skatīts: 2011. gada 21. decembrī.