Kibergoti ir 1990. gadu beigās radusies subkultūra, kas apvieno gotu un kiberpanku iezīmes. Pirmoreiz jēdziens "kibergots" (Cyber Goth) lietots 1988. gada lomu spēlē Dark Future, bet 1982. gadā dibinātā Alien Sex Fiend tiek uzskatīta par pirmo kibergotu mūzikas grupu. Kibergoti kultivē kiborga un postcilvēka ideālu. Parasti viņi klausās industriālo vai postindustrialo (industriālo deju mūziku, tumšo elektro, dažreiz arī power noise) mūziku, lasa kiberpanku literatūru un skatās anime. Kibergoti valkā spīdīgus augstpapēžu vai platformas zābakus ar daudzām dzelzs sprādzēm, pieguļošas gaismu atstarojošas melnas bikses un kreklus, sintētiskas vestes ar rāvējslēdzēju un apmetni. Dažreiz kibergoti izmanto arī militāro stilu. Meitenes parasti valkā lateksa minisvārkus ar horizontāli strīpotām zeķubiksēm un uzroceņiem, topiņus ar lielu izgriezumu un atsegtu vēderu. Matu krāsa kibergotiem parasti ir radioaktīvā krāsā (zaļā, zilā, sarkanā, violetā). Mati bieži ir sapīti dredos, bizītēs vai matos ir iepītas stieples. Ļoti populāri ir pīrsingi — ausīs, degunā, lūpās un uzacīs. Kibergotu grims parasti ir ļoti agresīvs — arī ar radioaktīvām krāsām.