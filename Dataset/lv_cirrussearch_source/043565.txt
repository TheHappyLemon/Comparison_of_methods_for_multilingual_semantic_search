Futbols ir samērā plaši izplatīts sporta veids Grenlandē, kur aptuveni 10% no kopējiem 57 000 salas iedzīvotājiem spēlē futbolu vai ir citādā veidā saistīti ar to ikdienā, kas tādējādi to padara par populārāko nacionālo sporta veidu salas teritorijā. Grenlandes ģeogrāfiskā novietojuma un salīdzinoši auksto klimatisko apstākļu dēļ futbols visu gadu tiek spēlēts galvenokārt iekštelpās. Savukārt gada siltākajos mēnešos, no maija beigām līdz septembra vidum, tas tiek spēlēts arī ārtelpās, lielākoties uz mākslīgā zāliena. Par futbola darbību un to saistītajiem pasākumiem salas teritorijā atbild Grenlandes Futbola asociācija, kas ne tikai pārvalda Grenlandes nacionālo futbola izlasi, bet arī sastāda un rīko vietējo Grenlandes futbola čempionātu starp dažādiem amatieru klubiem. Viena no lielākajām Grenlandes problēmām ir ne tikai tās nepietiekamais futbola laukumu un stadionu skaits, bet arī nepietiekamā kvalitāte, kādā atrodas vairums no Grenlandes futbola laukumiem, kur lielākā daļa ir pārklāta ar smiltīm un akmeņiem. Šādu nekvalitatīvu laukumu izmantošana salīdzinoši bieži noved pie nevajadzīgām spēlētāju traumām, kā arī kalpo par galveno iemeslu tam, kāpēc Grenlandei pašlaik nav iespējams uzņemt un rīkot starprautiskas futbola spēles savā teritorijā. Par laimi pēdējo gadu laikā, galvenokārt pateicoties Dānijas Futbola asociācijas finansiālajam atbalstam, Grenlandē vairāk kā desmit futbola laukumi ir tikuši aprīkoti ar mākslīgo zālienu, kas tādējādi dod iespēju organizēt un attīstīt vietējā līmeņa futbolu daudz kvalitatīvākā formātā. Vairāki futbola laukumi, kas ir aprīkoti ar mākslīgo zālienu, visbiežāk atrodas tieši Grenlandes apdzīvotāko pilsētu apkaimēs kā, piemēram, Kakortokā, Nūkā u.tml. Nūkas stadions šobrīd tiek uzskatīts par galveno futbola laukumu visā salas teritorijā, kas kalpo arī par mājvietu Grenlandes nacionālajai futbola izlasei. Tiesa, tuvākajos gados Nūkas apkaimē tiek plānots uzcelt pilnīgi jaunu nacionālo stadionu, kas pilnvērtīgāk atbilstu vairākām mūsdienu prasībām un viscaur gadu būtu pasargāts no Grenlandes aukstajiem laikapstākļiem. Grenlandes nacionālā futbola izlase pagaidām vēl nav oficiāli startējusi nevienā no FIFA Pasaules kausa kvalifikācijas turnīriem, jo tā nav atzīta par pilntiesīgu dalībvalsti vairāku ierobežojumu dēļ, kur Grenlandes lielākā problēma ir tās pašreizējo futbola laukumu neatbilstība FIFA nospraustajiem standartiem. Šī iemesla dēļ Grenlande cer uz Dānijas futbola asociācijas finansiālu atbalstu, kas ļautu sakārtot tās futbola laukumu atbilstību nepieciešamajām prasībām, lai tādējādi tuvākajā nākotnē tā varētu izvirzīt savu pieteikumu kļūt par oficiālu FIFA dalībvalsti. Tomēr pašreizējie noteikumi paredz, ka, lai Grenlande varētu kļūt par oficiālu FIFA dalībvalsti, tai sākumā ir jāņem oficiāla dalībā kādā no FIFA konfederācijām. Ģeogrāfisku apsvērumu dēļ Grenlandei pastāv divas opcijas — vai nu pievienoties UEFA Eiropas kontnentālajai zonai vai arī CONCACAF Ziemeļamerikas un Centrālamerikas kontinentālajām reģionam, kur lielāka iespēja pastāv, ka tā varētu pievienoties Ziemeļamerikas reģionam, jo tur pašlaik atšķirībā no Eiropas nepastāv ierobežojumi, kas nosaka, ka par oficiālu dalībvalsti var kļūt tikai tāda teritorija, kuras valstisko neatkarību ir atzinusi Apvienoto Nāciju Organizācija. Grenlandes futbola izlase Tomos Knox. «The unlikely success story of football on the massive island of Greenland». thegurdian.com. The Gurdian, 2014. gada 22. oktobris. Skatīts: 2018. gada 24. jūnijs. Chris Scott. «Greenland: The football season where you can glimpse whales and icebergs». cnn.com. CNN, 2017. gada 18. augusts. Skatīts: 2018. gada 24. jūnijs. Brian Homewood. «Danish FA supports Greenland's bid to join UEFA, FIFA». uk.reuters.com. Reuters, 2015. gada 29. oktobris. Skatīts: 2019. gada 30. jūnijs. «New design: The snowdrift of Greenland». stadiumdb.com. Stadium Database. 2017. gada 10. februāris. Skatīts: 2018. gada 24. jūnijs. Futbols Grenlandē — Oficiāls FIFA videomateriāls (angliski)