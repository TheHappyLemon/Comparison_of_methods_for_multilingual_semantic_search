Kriss Kunics (angļu: Chris Kunitz; dzimis 1979. gada 26. septembrī) ir bijušais kanādiešu hokejists, malējais uzbrucējs. Karjeras laikā aizvadījis 1022 spēles Nacionālajā hokeja līgā, četras reizes izcīnot Stenlija kausu. Karjeras lielāko daļu, astoņarpus sezonas, aizvadījis Pitsburgas "Penguins" sastāvā. Kanādas hokeja izlases rindās kļuvis par 2014. gada olimpisko čempionu. Profesionāļa karjeru Kunics sāka, kad 2003. gada 1. aprīlī noslēdza līgumu ar NHL klubu Anahaimas "Mighty Ducks", nākamajā sezonā tās rindās aizvadot 21 spēli. 2004.—05. gada NHL sezonas lokauta laikā uzbrucējs spēlēja AHL vienībā Sinsinati "Mighty Ducks", taču pēc lokauta beigām tika ievietots neaizsargāto spēlētāju sarakstā, tiesības uz hokejistu pārņemot Atlantas "Thrashers" vienībai. "Thrashers" rindās Kunics aizvadīja tikai divas spēles, kad vēlreiz tika ievietots neaizsargāto spēlētāju sarakstā, un atgriezās "Mighty Ducks" rindās, tanī pašā sezonā arī nostiprinoties komandas rindās. 2006.—07. gada sezonā viņš bija jau ceturtais rezultatīvākais "Ducks" spēlētājs, sezonas izskaņā kopā ar komandu izcīnot arī Stenlija kausu. 2008.—09. gada sezonas vidū uzbrucējs tika aizmainīts uz Pitsburgas "Penguins", kopā ar klubu izcīnot jau savu otro Stenlija kausa titulu. Kopš 2010. gada uzbrucējs regulāri spēlē "Penguins" pirmajā maiņā. 2015.—16. un 2016.—17. gada sezonās kopā ar "Penguins" vēlreiz izcīnīja Stenlija kausu. 2017. gada jūlijā noslēdza viena gada līgumu ar Tampabejas "Lightning", taču gadu vēlāk pievienojās Čikāgas "Blackhawks". 2019. gada vasarā paziņojas par karjeras beigšanu. Kanādas hokeja izlases rindās kļuvis par 2014. gada olimpisko čempionu, izcīnījis sudraba medaļu 2008. gada Pasaules čempionātā. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)