Tramvaju satiksme Daugavpilī ir viens no sabiedriskā transporta veidiem Daugavpils pilsētā, Latvijā. To ar tramvajiem nodrošina AS "Daugavpils satiksme", bet līdz 2013. gada 31. decembrim to nodrošināja AS "Tramvaju uzņēmums" (zināms arī kā "Daugavpils Tramvaju uzņēmums"). Tramvaju satiksme tiek nodrošināta pa 5 maršrutiem, kuru kopgarums ir 33 km. AS "Daugavpils satiksme" rīcībā ir 39 tramvaju pasažieru vagoni + 5 dienesta vagoni, regulārā ekspluatācijā atrodas 38 pasažieru vagoni. Daugavpilī ir 2 tramvaju depo, viens - Jātnieku ielā (reizē tas ir arī g/p "Butļerova iela" 1. un 2. maršrutam), kur mūsdienās bāzēta lielākā daļa vagonu, bet otrs — 18. novembra ielā. Tramvaja sliežu platums ir 1524 mm. No 2022. gada 1. jūlija braukšanas maksa Daugavpils tramvajos ir 70 eirocenti, biļetes pārdod konduktori. Pirms tam viena brauciena maksa bija 0,50 EUR darbdienās un sestdienās, bet svētdienās un svētku dienās — 0,21 EUR. Sabiedriskā transporta kustība Daugavpilī jau bija nepieciešama 19. gadsimta beigās. Jau no 1895. gada tika vestas sarunas par tramvaja sistēmas būvniecību. 1910. un 1912. gadā tika ierosināti tramvaja būvniecības projekti, bet līdzekļu trūkums un Pirmais pasaules karš plānus izjauca. Lēmums par tramvaju sistēmas būvniecību tika pieņemts 1946. gada maijā, un jau 1946. gada 11. jūnijā tika uzsākta būvniecība. Tramvaju satiksme Daugavpilī tika atklāta 1946. gada 5. novembrī, tādējādi šī ir visjaunākā tramvaju sistēma Latvijā. Tramvaji kursēja maršrutā Maizes iela (tagad — g/p "Stacija") — 5. augusta iela — Sarkanarmijas iela — Liepājas iela. Sliežu kopējais garums bija 5,7 km, ekspluatācijā bija 10 "Fenikss" tipa vagoni. 1947. gada novembrī tika atklāts sliežu ceļš 2,8 km garumā no Sarkanarmijas iela pa A. Pumpura un Aglonas ielu līdz vecajai Forštatei, kur uzsāka maizes ceptuves būvniecību. Mēnesi vēlāk atklāja sliežu ceļu no tirgus līdz Cietoksnim. No 1951. gada tika uzsākta apgriešanās apļu izbūve tramvaju galapunktos. 1960. gados tika izbūvēts sliežu ceļš līdz Brāļu kapiem, kas vēlāk tika pagarināts līdz Stropu ezeram. 1962. gada 16. novembrī tika atklāts sliežu ceļš no Sarkanarmijas ielas līdz Ķīmiskās šķiedras rūpnīcai (mūsdienu galapunktam "Butļerova iela"). 1970. gados posmā no Stacijas līdz Ķīmiskās šķiedras rūpnīcai uzbūvēja otro sliežu ceļu. 1977. gadā tika uzbūvēts tramvaja loks Cietoksnī, nodrošinot tramvaju satiksmi posmā Stropi—Cietoksnis. No 2018. līdz 2020. gadam tika būvēts 3. tramvaju maršruta pagarinājums līdz Daugavpils reģionālajai slimnīcai. No 2020. gada 5. februāra tramvaji uz/no Stropiem kursē pa šo pagarinājumu. No 2022. gada 24. janvāra atklāts jaunais 4. tramvaju maršruts no stacijas līdz maizes kombinātam. Nauda maršrutam tika iegūta, jo Rīgā tika apturēts t.s. "Skanstes tramvaja" projekts. Tāpat par iegūto naudu tika paredzēts savienot līniju galapunktus Stropos un Ķīmiķu ciematā un tehniski uzlabot līniju uz Cietoksni. 2022. gada 29. septembrī tika paziņots, ka ar AS "Daugavpils Lokomotīvju Remonta Rūpnīca" ir noslēgts līgums par četru četrasu tramvaju vagonu piegādi par kopējo summu 7,4 miljoni eiro. Tramvaju vagonu iegāde un izgatavošana Daugavpilī notiek sadarbībā ar Čehijas uzņēmumu Pragoimex Kohēzijas fonda atbalstītajā projektā "Videi draudzīga un integrēta mobilitāte Daugavpils pilsētā", projekta kopējās izmaksas ir 28 317 548 eiro, no kuriem Kohēzijas fonda līdzfinansējums — 23 179 500 eiro. 2023. gada oktobrī DLRR piegādāja AS "Daugavpils satiksme" pirmos divus no četriem jaunajiem tramvaju vagoniem. 2024. gada 24. janvārī pabeidza tramvaju līniju izbūvi Vaiņodes ielā savienojot Ķīmiju un Stropiem. 3. maršruts kļuva par lokveida maršrutu, papildus tika atklāts jaunais 5. tramvaju maršruts. Mūsdienās Daugavpilī ir 5 tramvaju maršruti. 1987. gadā Daugavpilī bija 4 tramvaju maršruti, eksperimentāli kursēja 3. maršruts "Stacija—Stropi" un 4. maršruts "Ķīmiskās šķiedras rūpnīca—Cietoksnis", pēc tam tie tika apvienoti atpakaļ 3. maršrutā "Stropi—Cietoksnis". Daugavpilī ir 2 tramvaju depo, viens atrodas Jātnieku ielā (reizē tas arī ir 1. un 2. maršruta galapunkts "Butļerova iela"), kur tiek glabāts ritošais sastāvs un tiek veikti remonti, bet otrais (vecais) depo atrodas 18. novembra ielā, kur notiek tramvaju remontdarbi un krāsošana. * - precīzais vagonu skaits patlaban nav zināms. Tramvajs Ļeņina laukumā 1950. gados 1. maršruta tramvajs pie galapunkta "Stacija" (2013) 3. maršruta tramvajs 18. novembra ielā (2012) 1. maršruta tramvajs 18. novembra ielā (2009) KTM-5 tramvaja vagona iekšskats RVR-6M2 tramvajs 1. maršrutā (2013) 3. maršruta tramvaja galapunkts "Cietoksnis" (2011) 3. maršruta tramvaja galapunkts "Stropi" (2011) «Daugavpils - sabiedriskais transports». Arhivēts no oriģināla, laiks: 2014. gada 3. janvārī. Skatīts: 2014. gada 15. februārī. Silvija Smagare. «Daugavpilī no 1. jūnija braukšana sabiedriskajā transportā būs dārgāka». lsm.lv, 2022. gada 30. aprīlī. «Daugavpils Tramvaju uzņēmums - vēsture». Arhivēts no oriģināla, laiks: 2014. gada 2. martā. Skatīts: 2014. gada 15. februārī. 4. maršruta tramvajs sāks kursēt 24. janvārī Daugavpils Satiksme. 4. Stacija - Maizes kombināts Latvijas Radio, Daugavpils par pārdalīto «Skanstes tramvaja naudu» būvēs jaunu sliežu līniju un vienu pārbūvēs Daugavpils lokomotīvju remonta rūpnīca ražos tramvajus Db.lv, 29.09.2022 Daugavpils Lokomotīvju rūpnīca realizē 20 gadus vecu sapni – sāk ražot tramvajus lsm.lv 2023. gada 19. oktobrī Daugavpils Satiksme. Par mums «Daugavpils dome pirks tramvajus no Krievijas militāri rūpnieciskā kompleksa». skaties.lv. «FOTO: Uz Daugavpili atvesti jaunie tramvaji no Krievijas». skaties.lv. «Daugavpilī jaunie tramvaji vēl aizvien nekursē». www.lsm.lv. «„Daugavpils satiksme” sāka izmantot jaunos tramvajus un sliežu ceļu». Daugavpils.lv. "Daugavpils satiksmes" mājaslapa Bijusī Daugavpils tramvaju uzņēmuma mājaslapa Daugavpils tramvajs TransPhoto vietnē