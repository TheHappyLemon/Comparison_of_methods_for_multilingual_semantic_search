"Zirnekļcilvēks: Mājupceļa nav" (angļu: Spider-Man: No Way Home) ir 2021. gada ASV supervaroņu filma par Marvel Comics tēlu Zirnekļcilvēku, ko veidojušas studijas Columbia Pictures un Marvel Studios, bet izplata Sony Pictures Releasing. Šī ir filmu "Zirnekļcilvēks: Atgriešanās mājās" un "Zirnekļcilvēks: Tālu no mājām" tiešs turpinājums un 27 filma Marvel Cinematic Universe (MCU) filmu sērijā. Filmas režisors ir Džons Votss, scenārija autori Kriss Makena un Ēriks Somerss. Galveno lomu, Zirnekļcilvēku, atveido Toms Holands, bet pārējās lomas atveido Zendaja, Benedikts Kamberbačs, Džeikobs Batalons, Džons Favro, Marisa Tomeja, J. B. Smūvs, Benedikts Vongs, Džeimijs Fokss, Alfreds Molina, Vilems Defo, Tomass Heidens Čērčs, Tobijs Magvairs un Endrū Gārfīlds. Filmā Pārkers lūdz Doktoram Stīvenam Strendžam (Kamberbačs) izmantot maģiju, lai Zirnekļcilvēka identitāti atkal padarītu slepenu pēc tās publiskās atklāšanas filmas "Tālu no mājām" beigās. Kad buršanās nojūk, tad no atvērtā multivisuma Pārkera visumā nokļūst superļaundari un varoņi no paralēlajiem realitātēm. Trešā MCU Zirnekļcilvēka filma jau plānota "Atgriešanās mājās" izstrādes laikā 2017. gadā. Nesaskaņas starp Sony un Marvel Studios par savstarpējo līgumu pārveidi, lai turpmāk kopā veidotu šīs sērijas filmas, beidzās ar to, ka Marvel Studios 2019. gada augustā pameta projektu, bet pēc fanu negatīvās reakcijas viņi mēnesi vēlāk noslēdza jaunu vienošanos. Votss, Makena, Somerss un Holands atgriezās pie turpinājuma izstrādes, filmēšana ilga no 2020. oktobra līdz 2021. gada martam Ņujorkā un Atlantā. Filmā "Mājupceļa nav" savas lomas atkārtoti atveido vairāki aktieri no iepriekšējām Zirnekļcilvēka filmu sērijas filmām, kas nav MCU sērijā, kuras režisējuši Sems Reimi un Marks Vebs. Iepriekšējo Zirnekļcilvēka lomu atveidotāju Magvaira un Gārfīlda atgriešanās izraisīja plašas spekulācijas un daudzas informācijas noplūdes, neskatoties uz Sony, Marvel un aktieru centieniem slēpt savu līdzdalību projektā. Filmas "Zirnekļcilvēks: Mājupceļa nav" pirmizrāde notika 2021. gada 13. decembrī Fox Village Theatre Losandželosā, bet ASV kinoteātros to sāka demonstrēt no 17. decembra, kā daļu no MCU Ceturtās fāzes. Latvijā filmas pirmizrāde notika 2021. gada 15. decembrī. Filma saņēma pozitīvas kritiķu atsauksmes, kas izcēla stāstu un aktierspēli. Filmas starptautiskie ienākumi ir vairāk nekā 1,9 miljardi ASV dolāru, kļūstot par ienesīgāko Sony Pictures filmu. Tā ir ienesīgāka 2021. gada filma un sestā visu laiku ienesīgākā filma, kā arī pārspējusi vairākus kases ieņēmumu rekordus, tostarp COVID-19 pandēmijas laikā izdoto filmu ieņēmumu rekordus. Filma saņēmusi vairākas balvas un nominācijas, tostarp tā ir nominēta 94. Kinoakadēmijas balvai kategorijā "Labākie vizuālie efekti". Filmas turpinājums atrodas izstrādē. Rebecca Rubin. «Box Office Preview: Spider-Man: No Way Home Eyes Mighty, Massive, Marvelous $150 Million-Plus Debut». Variety, 2021. gada 14. decembris. «Spider-Man: No Way Home». Box Office Mojo. Skatīts: 2022. gada 1. novembrī. IMDb profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)