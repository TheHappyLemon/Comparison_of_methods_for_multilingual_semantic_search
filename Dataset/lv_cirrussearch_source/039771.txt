Skaņas skrūvgriezis (angļu: Sonic Screwdriver) ir izdomāts daudzfunkciju instruments, ko britu zinātniskās fantastikas seriālā Doctor Who izmanto tā galvenais varonis Doktors. Līdzīgi kā TARDIS, tas ir kļuvis par vienu no seriāla atpazīstamiem elementiem. Arī seriāla atvasinājumos, kā The Sarah Jane Adventures un Torchwood tiek pielietoti priekšmeti ar līdzīgām funkcijām: skaņas lūpukrāsa, skaņas blasters, skaņas zonde un skaņas modulators. Pirmoreiz skaņas skrūvgriezis seriālā parādījās 1968. gada sērijā Furry from the Deep, kur to lietoja otrais Doktors. To bieži izmantojis arī trešais un ceturtais Doktors. No 1982. līdz 1996. gadam tas netika parādīts, bet tad atgriezās seriāla turpinājumā 2005. gadā. Seriāla laikā skaņas skrūvgriezis piedzīvojis daudz dažādu pārmaiņu, jo Doktors to nepārtraukti uzlabo. Vairākos gadījumos tas ticis sabojāts, kas noveda pie nākamā modeļa ieviešanas. Divpadsmitais Doktors savu skaņas skrūvgriezi zaudē, jo pamet to daleku radītājam Davrosam, kad tas kā bērns ir iekļuvis "roku mīnu" laukā. Neskatoties uz Doktora apgalvojumu, ka skrūvgriezis nevienam netiks dots, viņš tomēr vairākas reizes to ir iedevis saviem kompanjoniem. Skaņas skrūvgriezis darbojas ar skaņas viļņu, radiācijas un elektromagnētisma palīdzību, raidot dažādas frekvences un viļņa garuma signālus. Ar to var kontrolēt jebkura laikmeta tehnoloģijas, tās aktivizēt, atspējot, uzlauzt un citādi ietekmēt. Ar to var attālināti kontrolēt dažādas elektroniskas sistēmas, mehānismus un datorus, atvērt slēdzenes, detonēt sprāgstvielas. Tas var izraisīt dažādas ķīmiskās reakcijas, reiz skaņas skrūvgriezis palīdzēja Doktoram mainīt savu acu radzenes krāsu, padarot to tumšu kā saulesbrillēm. Vienā no sērijām skrūvgriezis tika lietots, lai atjaunotu sarautas dzeloņstieples. Skrūvgriezis spēj arī noteikt, pastiprināt un kontrolēt noteiktu enerģiju, skaņas, signālus, frekvences un viļņus, ļaujot doktoram pārtvert teleportējošos personu un nosūtīt to tur, kur viņš vēlas, skenēt un identificēt materiālus, nodibināt sakarus, uzlabot skaņas, signālus un frekvences, darboties kā katalizators vai enerģētikas kanāls. Ar skrūvgriezi var veikt aprēķinus, kā arī izveidot spēka lauku, lai aizsargātos no dalekiem. Specifiskas skaņas skrūvgrieža funkcijas: Durvju atvēršana vai bloķēšana; Jebkādas vielas dedzināšana vai griešana; Attālināta sprāgstvielu detonēšana; Skaņas viļņu vai rentgena staru jaudas pastiprināšana; Ieroču un elektronisko iekārtu iznīcināšana; Luktura funkcijas; Teleportācijas pārtveršana un vadīšana; Iespēja iegūt skaidru naudu no bankomāta; Iespēja mainīt acs radzenes krāsu; Mikrofona funkcijas; Iespēja noteikt un interpretēt signālus; Iespēja veikt medicīnisko skenēšanu; Iespēja bloķēt TARDIS koordinātas; Iespēja izsekot citplanētiešus; Iespēja nelielā mērogā kontrolēt atomu un molekulu īpašības; Darbināt cilvēku vai citplanētiešu datorus; Noteikt ģeogrāfisko atrašanās vietu; Radīt spēka lauku, lai fiziski atvairītu dalekus; Modificēt mobilo tālruni; Atklāt un deaktivizēt maskēšanos; Deaktivizēt robotus; Skenēt lietas; Sašķaidīt stiklu; Runāt ar kādu no attāluma, izveidojot "akustisko koridoru"; Paralizēt dzīvas būtnes nervu centrus; Pievilkt vai atskrūvēt skrūves; Lejupielādēt un pārsūtīt uz datora cieto disku personas apziņu. Skaņas skrūvgriezi var izmantot un uzskatīt arī par humānu aizsardzības ieroci, kas dzīvās būtnes nenogalina un neievaino, taču izraisa sāpes, radot spalgas skaņas vai enerģijas strūklas. Kādu laiku Doktors lieto arī skaņas saulesbrilles, jo viņam vairs nav skrūvgrieža. Šķiet, tām ir tādas pašas funkcijas kā skaņas skrūvgriezim, klāt nākušas dažas jaunas, kā hologrammu veidošana, E-pasta un interneta informācijas lasīšana, saziņa ar Galifrejas kaujas kreiseriem, citplanētiešu iekodētas informācijas dzēšana no cilvēka smadzenēm. Doktora pārejošā akluma periodā tās palīdzēja viņam gūt informāciju par apkārtni, nosūtot to tieši uz viņa smadzenēm. Sērijā Hell Bent TARDIS Doktoram piešķir pavisam jaunu skaņas skrūvgriezi. В Оксфордский словарь включили словосочетание «звуковая отвертка» из «Доктора Кто» Nikhil Malankar. «Sonic Screwdriver: 50 Uses Of This Device From Doctor Who». Tell Me Nothing, 2017-03-28. Arhivēts no oriģināla, laiks: 2017-08-09. Skatīts: 2017-08-09. Световой меч, покебол и ещё 8 гаджетов из научной фантастики. Звуковая отвёртка Sonic screwdriver diagram (angliski) List of appearances and functions in the classic series (angliski) List of appearances and functions in the 2005–2009 series at SFX (angliski) Sonic screwdriver sound effect from the current series (MP3) (angliski) Sonic Screwdriver article on the TARDIS Wiki (angliski)