Ortvins Sarapū (igauņu: Ortvin Sarapuu; dzimis 1924. gada 22. janvārī, miris 1999. gada 13. aprīlī) bija igauņu izcelsmes Jaunzēlandes šahists. Ortvins Sarapū, tāpat kā Pauls Keress dzimis Narvā. Šahu iemācījies spēlēt astoņu gadu vecumā. Viņa pirmais panākums bija uzvara 1940. gada Igaunijas jauniešu čempionātā. 1943. gadā no vācu armijas okupētās Igaunijas viņš aizbēga uz Somiju, bet vēlāk pārcēlās uz Dāniju. 1946. gadā viņš uzvarēja gan Kopenhāgenas čempionātā, gan Kopenhāgenas 5 minūšu ātrspēles čempionātā. 1949. gadā viņš piedalījās šaha turnīrā Oldenburgā, kurā finišēja piektajā vietā. Tas arī palika vienīgais starptautiskais turnīrs Eiropā, kurā viņš spēlējis. Tāpat kā daudzi baltieši pēc Otrā pasaules kara, Sarapū bija palicis bez mājām, kur viņš varētu atgriezties. Pēc Jaunzēlandes šahista Roberta Veida ieteikuma par savu nākamo mītnes zemi viņš izvēlējās Jaunzēlandi. 1950. gadā, drīz pēc Sarapū ierašanās Velingtonā kļuva skaidrs, ka viņa šaha iemaņas bija tālu priekšā tā laika Jaunzēlandes šahistu prasmei. Viņa šaha spēles pieredze bija pietiekama, lai paaugstinātu šaha spēles līmeni Jaunzēlandē. Jaunzēlandes šaha čempionātā viņš uzvarēja apmēram 20 reizes, valsts komandas sastāvā piedalījās 10 šaha olimpiādēs, 1966.gadā kļuva par FIDE starptautisko meistaru, par ieguldījumu šaha attīstībā tika apbalvots ar Britu impērijas ordeni. Jaunzēlandē viņš ir pazīstams kā "Mr. Chess", tur regulāri notiek šaha turnīrs, ko sauc par Sarapū kausa izcīņu. 1948. gadā Sarapū apprecējās ar polieti Barbaru un viņam bija dēls Pēteris. Ortvins Sarapū nomira 1999. gadā Oklendā. «Ortvin Sarapu - the Kiwi Estonian» (angļu). Estonia - Paradise of the North. 2014-08-14. Skatīts: 2018-11-10. Ortvin Sarapu: "Mr. Chess". The Ortvin Sarapu story. New Zealand Chess Supplies, Wainuiomata 1993. ISBN 0-473-01607-9. Ortvin Sarapu: Chess Championships. 25 years of New Zealand Chess Championships 1952-1977. Auckland 1977 Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) Šahista profils olimpbase.org mājaslapā (Pasaules šaha olimpiāde) (angliski) Šahista profils olimpbase.org mājaslapā (Āzijas komandu čempionāts) (angliski) «Estonian chess player Ortvin Sarapu» (angļu). Encyclopedia of New Zealand. Skatīts: 2018-11-10. «A Tribute to Ortvin Sarapu» (angļu). Chess Power. Skatīts: 2018-11-10. Intervija ar Ortvinu Sarapū (angliski)