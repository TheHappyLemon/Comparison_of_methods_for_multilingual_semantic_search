TigriSat ir Irākas pirmais pavadonis. Tas tika veidots pēcdiploma Irākas studentu projektā Itālijas universitātē Sapienza Università di Roma. Zemes tālizpētes pavadoņa uzdevums ir atklāt putekļu vētras virs Irākas. Tas orbītā tika palaists 2014. gada 19. jūnijā. TigriSat veidots CubeSat 3U standartā ar masu aptuveni 3 kg. Tas ir apgādāts ar RGB kameru, kas izmanto īpašus algoritmus, lai uzņemtajos attēlos atklātu putekļus. Pavadonim ir izvēršama ultraīsviļņu (VHF) un decimetru viļņu (UHF) antena telemetrijas noraidīšanai un radiobojai, kā arī S joslas antena; raidītājs darbojas 435,000 MHz frekvencē. Saules baterijas paneļos ir iebūvētas magnētiskās spoles, kas nodrošina orientācijas kontroli, lai kamera būtu pavērsta pret Zemi. TigriSat pārraida attēlus uz divām zemes stacijām Bagdādē un Romā. Pavadoņa siltuma kontrole ir pasīva un balstās uz virsmas materiālu termooptiskajām īpašībām (starojamību un absorbciju). 1989. gadā, Sadama Huseina valdīšanas laikā, Irāka apgalvoja, ka ir palaidusi Zemes mākslīgo pavadoni. Attēli no kosmosa tomēr liecināja, ka nesējraķete eksplodējusi pacelšanās sākumposmā, un tiek apšaubīts, vai vispār bija paredzēta kosmiskā aparāta palaišana orbītā. Tādējādi TigriSat oficiāli tiek uzskatīts par Irākas pirmo pavadoni. 2014. gadā Irākas studentu grupa Itālijas universitātē Sapienza Università di Roma izgatavoja TigriSat. Nanopavadoni projektēja un būvēja augstākā līmeņa pēcdiploma aerokosmiskās inženierijas kursa studenti, ko organizēja Sapienza Università di Roma Aerokosmiskās inženierijas skola (Scuola di Ingegneria Aerospaziale) sadarbībā ar Irākas darba grupu (Itālijas Ārlietu ministrija), Irākas Zinātnes un tehnoloģiju ministriju, Irākas Augstākās izglītības ministriju un Irākas transporta ministriju, kā arī un Itālijas gaisa spēkiem. TigriSat tika palaists 2014. gada 19. jūnijā 19:11:11 UTC ar nesējraķeti Dnepr-1 no Jasnijas militārās bāzes Orenburgas apgabalā Krievijā. TigriSat starta konfigurācijās atradās speciālā konteinerā kosmiskajā aparātā UniSat-6, ko izstrādāja Itālijas privāts uzņēmums G.A.U.S.S. Srl. 19 minūtes pēc starta UniSat-6 tika ievadīts saules sinhronā orbītā ar parametriem: perigejs 612,9 km, apogejs 696,3 km, orbītas slīpums 97,8°, periods 97,7 minūtes. 20. jūnijā, 25 stundas 38 minūtes pēc starta TigriSat tika izmests no UniSat-6 brīvā lidojumā. 2019. gada maijā TigriSat vēl darbojās. Thermovacuum tests on TIGRIsat structure: Validation of the thermal model of a 3U cubesat Claudio Paris, Maurizio Parisse, Wathiq Aziz Allawi; IEEE, 4-5 June 2015 Iraq launches its first satellite – TigriSat Amir Abdallah, Iraqi News, 2014-06-20 UNISAT-6 Mission G.A.U.S.S. Srl #tigrisat twitter TIGRISAT N2YO.com, pavadoņa orbītas parametri