Mērija Elizabete "Sisija" Speiseka (angļu: Mary Elizabeth "Sissy" Spacek, dzimusi 1949. gada 25. decembrī) ir ASV aktrise un dziedātāja. Viņa ir saņēmusi vairākas balvas, tai skaitā Amerikas Kinoakadēmijas balvu, trīs Zelta globusa balvas un Ekrāna aktieru ģildes balvu, kā arī tikusi nominēta četrām BAFTA kino balvām, trīs Emmy balvām un Grammy balvai. 2011. gadā Speisekai piešķīra zvaigzni Holivudas Slavas alejā. 1968. gadā, 18 gadu vecumā, Speiseka ierakstīja savu pirmo singlu "John, You Went Too Far This Time". Pēc tam, kad viņas mūzikas pārdošanas apjomi kritās, beidzās sadarbība ar ierakstu kompāniju, kas Speisekai ļāva pievērsties aktrises karjerai. 1971. gadā viņa piedzīvoja savu kino debiju filmā Women in Revolt (1971). Speisekas pirmā lielā loma bija Terensa Malika kriminālfilmā Badlands (1973). 1976. gadā Speiseka saņēma savu pirmo Amerikas Kinoakadēmijas balvas nomināciju kā labākā aktrise par filmu "Kerija" (1976). 1980. gadā Speiseka saņēma Oskara balvu kā labākā aktrise par filmu "Ogļrača meita" (Coal Miner's Daughter, 1980). Speiseka vēlāk saņēma vēl četras Akadēmijas balvas nominācijas par filmām Missing (1982), "Upe" (The River, 1984), Crimes of the Heart (1986) un In the Bedroom (2001). Speiseka ir piedalījusies arī tādās filmās kā Raggedy Man (1981), "Kenedija slepkavām pa pēdām" (1991), Affliction (1997), "Streita stāsts" (1999), Tuck Everlasting (2002), "Deviņas dzīvības" (Nine Lives, 2005), "Četri Ziemassvētki: visur labāk nekā mājās" (Four Christmases, 2008), Get Low (2010), "Kalpone" (2011) un The Old Man & the Gun (2018). Speiseka tikusi nominēta Emmy balvām par sniegumu televīzijas filmās The Good Old Boys (1995), Last Call (2002) un HBO seriālā "Lielā mīla" (Big Love, 2011). Piedalījusies arī seriālos Bloodline (2015—2017), Castle Rock (2018) un Homecoming (2018). «Sissy Spacek | Biography, Movies, & Facts». Encyclopedia Britannica (angļu). Skatīts: 2021-08-31. IMDb profils (angliski) AllMovie profils (angliski)