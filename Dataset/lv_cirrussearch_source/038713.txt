Super Aguri F1 bija Formula 1 autosacīkšu komanda, kuru izveidoja ekspilots Aguri Sudzuki. Tā bija Honda satelītkomanda. Honda viņiem piegādāja dzinējus un dažreiz arī tās piloti un testpiloti nonāca Aguri komandā. 2008. gada 6. maijā komanda atsauca dalību no 2008. gada F1 sezonas sakarā ar finansiālām problēmām un beidza pastāvēšanu. Tā bija pirmā komanda kopš Arrows, kura bankrotē. Par komandas piedalīšanos tika paziņots 2005. gada nogalē. 2005. gada sezonas beigās BAR vadība paziņoja par to, ka Honda koncerns, kurš iepriekš viņiem piegādāja dzinējus, nopērk pārējās komandas kontrolpaketes daļas un pārņem vadību pār šo komandu. Kopš tā laika BAR sauc par Honda F1. Neilgi pēc sezonas beigām Honda arī paziņoja, ka F1 pirmo reizi kopš 2002. gada vidus piedalīsies 11 komandas. Viņi nepateica neko vairāk par to, ka šī komanda šobrīd piedalās citā sacīkšu sērijā un, ka Honda būs komandas dzinēju piegādātājs. Nedaudz vēlāk izrādījās, ka tā ir IRL komanda Super Aguri Hernandez. Tā kā tās līdzīpašnieks nevēlējās mainīt sacīkšu sēriju, jaunās komandas nosaukums bija Super Aguri F1. Drīz arī tika noskaidrots komandas pirmais pilots - tas bija Takuma Sato, kurš pēc neveiksmīgas sezonas BAR tika aizvietots ar Rubenšu Barikello. Tika baumots, ka otrais pilots būs Kosuke Matsura, bet tenkas izrādījās nepatiesas. Vēlāk tika paziņots, ka Judži Ide, kurš vēl nesen brauca Formula Nippon, piebiedrosies Sato. Tā kā iesniegums tika iedots FIA par vēlu, sākotnēji tas tika noraidīts, taču pēc tam, kad visas pārējās komandas atļāva Aguri startēt, komanda tomēr varēja sākt gatavoties sezonai. 2006. gada Bahreinas GP bija debijas sacīkste ne tikai Aguri komandai, taču tā bija vienīgā, kura tika izveidota no nulles. Pirmajā sacīkstē pilotu atpalīcība no pārējiem bija ievērojama - no 19. vietas īpašnieka Tiagu Monteiru kvalifikācijā Sato atpalika 2 sekundes, bet Ide - piecas. Ja nebūtu Raikonena formulas balstiekārtas bojājuma, tad pēdējā starta rindā būtu tikai japāņu komandas piloti. Sacīkstē Ide izstājās, bet Sato atpalika četrus apļus no līdera. Komanda autosporta fanu aprindās jau bija ieguvusi "mūžīgi pēdējo" statusu, kuru līdz 2005. gada beigām ieņēma Minardi. Pirmā reize, kad finišēja abi piloti, bija sezonas trešajā sacīkstē, Austrālijā. Pēc Sanmarīno GP Ide tika kritizēts par avāriju ar Albērsu. FIA viņam pat atņēma superlicenci, kas nozīmēja, ka komandai nācās meklēt jaunu pilotu. Par tādu kļuva bijušais Renault testpilots Franks Montaņī, kurš iztika ar mazāk incidentiem, tomēr īpaši neuzlaboja komandas rezultātus. Pēc Francijas GP komandā atkal brauca divi japāņi, jo Takumas Sato komandas biedra vietu ieguva Sakons Jamamoto. Pirmajās četrās sacīkstēs viņš izstājās, bet pārējās trīs viņš finišēja attiecīgi 16., 17. un 16. vietā. 2007. gada sezonas sākumā komandas piloti (Takuma Sato un Entonijs Deividsons) visus pārsteidza - kādreiz tik vājie Super Aguri kvalificējas 10. un 11. vietā. Pirmie punkti tika iegūti Spānijas GP, kad Sato finišēja astotais, bet Kanādas GP viņš finišēja sestais un izcīnīja trīs punktus. Lielu daļu skatītāju visvairāk pārsteidza fakts, ka komanda lielāko daļu sezonas pārspēja pat savu māteskomandu Honda F1. 2008. gadā komandā palika gan Deividsons, gan Sato. Komanda lietoja tādu pašu formulu kā Honda, tomēr sezonas gaitā abas komandas savus spēkratus attīstīs dažādi. 2008. gada 18. janvārī Aguri Sudzuki pārdeva pusi komandas Alehandro Agagam, bet tā paša gada martā tika ziņots, ka komandu iegādājās Magma Group kompānija no Dubaijas. Par spīti tam, tika strauji samazināts finansējums un tika ziņots, ka Super Aguri ir jāatrod alternatīvs risinājums līdz 2008. gada 20. aprīlī, vai arī tā nevarēs sacensties. Komanda tika aizsūtīta uz Spānijas GP rīkojošo Montmelo trasi. Honda vēlējās rakstisku garantiju no investora pirms Aguri komandai tiks ļauta piedalīšanās kaut treniņos. Komandas personālam bija liegta ierašanās Turcijas GP, jo Honda pārstāvis Niks Frajs organizētājiem bija pavēstījis, ka Aguri nepiedalīsies sacīkstē. Komandas piloti un vadītājs bija pārsteigti par šo lēmumu. 2008. gada 6. maijā komanda oficiāli atsauca dalību no 2008. gada F1 sezonas sakarā ar finansiālām problēmām un beidza pastāvēšanu. Paziņojumā presei komandas dibinātājs Aguri Sudzuki pateicās atbalstītājiem, pilotiem, personālam, Honda un Bridgestone par ieguldījumu projektā. 2008. gada Turcijas Grand Prix bija pirmā sacīkste kopš 2005. gada nogales, kad piedalījās tikai 10 komandas. «Super Aguri izstājas no F1 čempionāta». DELFI Autosports. 06.05.2008. Arhivēts no oriģināla, laiks: 11.05.2008. Skatīts: 06.05.2008. «Super Aguri trīs dienu izdzīvošanas termiņš (angliski)». F1-Live. 17.04.2008. «Visa Super Aguri komanda aizsūtīta uz Barselonu (angliski)». F1-Live. 22.04.2008. «Super Aguri liegta pieeja Stambulā (angliski)». Autosport. 04.05.2008. «Sato pārsteigts par Stambulas lokautu (angliski)». F1-Live. 05.05.2008. «Suzuki nevar noticēt Turcijas lokautam (angliski)». F1-Live. 05.05.2008. «Super Aguri Honda ceļa beigas (angliski)». F1-Live. 06.05.2008.