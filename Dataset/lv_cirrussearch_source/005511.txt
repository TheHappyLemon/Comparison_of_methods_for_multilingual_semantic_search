Jitlande (vācu: Jütland, dāņu: Jylland) ir pussala Eiropā starp Baltijas jūru un Ziemeļjūru. Pussalas ziemeļdaļa un vidusdaļa pieder Dānijai, bet dienvidu daļa pieder Vācijai. Jitlandes pussalas kopējā platība ir ap 40 000 km². Augstums sasniedz līdz 171 metram virs jūras līmeņa. Ziemeļrietumos krasts ir līdzens, austrumos līčains, bet dienvidrietumos raksturīgas vatu joslas (Vatu jūra). Rietumu daļā lēzenas morēnu augstienes, austrumos tipisks ir morēnu pauguraiņu reljefs, bet ziemeļos lielākoties sastopami līdzenumi, kāpas. Jitlandes pussalai raksturīgs mērens jūras klimats. Derīgie izrakteņi — nafta, dabasgāze, diatomīts, kūdra, liginīti, māls, kaļķakmens un citi. Pussalas rietumu daļā pamatā podzolētās augsnes, bet austrumos un ziemeļrietumos meža brūnās augsnes. Jitlandē ir daudz upju un ezeru. Lielākā pilsēta Dānijai piederošajā daļā ir Orhūsa (Vidusjitlandes reģions), Vācijai piederošajā pusē — Ķīle (Šlēsviga-Holšteina). «Jitlandes pussala». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 309. lpp.. Vikikrātuvē par šo tēmu ir pieejami multivides faili. Skatīt: Jitlande. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)