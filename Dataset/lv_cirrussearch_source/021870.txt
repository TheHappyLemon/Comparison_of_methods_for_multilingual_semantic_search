Mihails Hodorkovskis (krievu: Михаил Борисович Ходорковский; dzimis 1963. gada 26. jūnijā) ir Krievijas uzņēmējs, oligarhs, filantrops un autors. Dzimis ebreju izcelsmes konstruktora Borisa Hodorkovska un viņa sievas Marinas, dzimušas Petrovas, ģimenē. Studēja inženierzinātnes Mendeļejeva Ķīmisko tehnoloģiju institūtā Maskavā (1981-1986). Perestroikas laikā 1989. gadā M. Hodorkovskis ar partneriem atvēra vienu no pirmajām Krievijas komercbankām Menatep. No 1997. līdz 2004. gadam bija naftas uzņēmuma Jukos vadītājs. 2003. gadā Krievijas žurnāls Expert viņu kopā ar Romānu Abramoviču nosauca par gada cilvēku. 2004. gadā Hodorkovski atzina par bagātāko cilvēku Krievijā un vienu no bagātākajiem cilvēkiem pasaulē, Forbes sarakstā ierindots 16. vietā. Miljardieris atbalstīja Krievijas liberālo opozīciju un kritizēja prezidentu Vladimiru Putinu. 2003. gada oktobrī M. Hodorkovski arestēja par krāpšanu un nodokļu nemaksāšanu (kopā ar citu Jukos akcionāru Platonu Ļebedevu). 2005. gadā viņam piesprieda deviņu gadu cietumsodu, ko apelācijas kārtībā samazināja par gadu un Hodorkovski nosūtīja uz soda izciešanas vietu Sibīrijā. 2010. gadā notika otrs tiesas process, kurā Hodorkovski un Ļebedevu atzina par vainīgiem naudas atmazgāšanā un notiesāja uz vēl 13 gadiem ieslodzījumā, soda izciešanu skaitot no apcietināšanas brīža 2003. gadā. 2013. gada decembrī Krievijas prezidents Vladimirs Putins viņu apžēloja, un Hodorkovski atbrīvoja no cietuma. 2014. gadā tiesas piespriestais soda termiņš gan būtu jau beidzies, jo vēlākos tiesas procesos M. Hodorkovskim bija izdevies to samazināt. Atstājis ieslodzījumu, viņš pameta Krieviju un devās uz Berlīni, tad kopā ar ģimeni apmetās uz dzīvi Šveicē. «Hodorkovskis pametis Krieviju un ieradies Berlīnē (16:53)». Delfi.lv. 2013. gada 20. decembrī. Skatīts: 2013. gada 21. decembrī. Vikikrātuvē par šo tēmu ir pieejami multivides faili. Skatīt: Mihails Hodorkovskis. Encyclopædia Britannica raksts (angliski) Oficiālā tīmekļa vietne