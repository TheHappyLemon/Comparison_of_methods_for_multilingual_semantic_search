Deriks Brasārs (franču: Derick Brassard; dzimis 1987. gada 22. septembrī) ir kanādiešu hokejists, centra uzbrucējs. Pašlaik (2022) Brasārs spēlē Nacionālās hokeja līgas kluba Edmontonas "Oilers" sastāvā. Pēc vairākām QMJHL aizvadītām sezonām, profesionāļa karjeru Brasārs uzsāka 2007.—08. gada sezonā, kuru uzbrucējs uzsāka Amerikas hokeja līgas vienībā Sirakjūsas "Crunch". Sezonas gaitā Brasārs tika izsaukts uz NHL, aizvadot 17 spēles Kolumbusas "Blue Jackets" rindās. Nākamajā sezonā hokejists "Blue Jackets" sastāvā jau bija nostiprinājies. Tiesa, decembrī gūtas traumas dēļ uzbrucējs komandas rindās aizvadīja vien 31 spēli. 2012.—13. gada NHL sezonas lokauta laikā spēlēja EBEL līgas kluba Zalcburgas "Red Bull" sastāvā. Drīz pēc sezonas atsākšanās Brasārs tika aizmainīts uz Ņujorkas "Rangers" vienību. 2013.—14. gada sezonā kopā ar "Rangers" sasniedza Stenlija kausa finālsēriju, tajā gan piekāpjoties Losandželosas "Kings" hokejistiem. 2016. gada vasarā tika aizmainīts uz Otavas "Senators", 2018. gada februārī — uz Pitsburgas "Penguins", savukārt vēl gadu vēlāk — uz Floridas "Panthers". Pāris nedēļas pēc nokļūšanas "Panthers" rindās uzbrucējs tika aizmainīts uz Kolorādo "Avalanche". 2019. gada vasarā hokejists noslēdza viena gada līgumu ar Ņujorkas "Islanders". Īsi pirms 2020.—21. gada sezonas sākuma pievienojās Arizonas "Coyotes". Nākamo sezonu jau aizvadījis Filadelfijas "Flyers" rindās. 2022. gada martā Brasārs tika aizmainīs uz Edmontonas "Oilers". Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)