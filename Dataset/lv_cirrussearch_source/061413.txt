Pleznveida grīslis (latīņu: Carex ornithopoda) ir mainīga izskata grīšļu dzimtas suga. Savvaļā tā ir nevienmērīgi sastopama Eiropā — vietām centrālajos un ziemeļu apgabalos, tostarp reti visā Latvijas teritorijā. Ierakstīts Latvijas Sarkanajā grāmatā 3. kategorijā. Pleznveida grīslis ir daudzgadīgs, 5-20 cm garš lakstaugs, kurš pieder dažādvārpu grīšļu grupai, jo tā sievišķajiem ziediem ir 3 drīksnas un augļa pūslītim ir īss knābītis. Augs veido blīvu ceru. Vienam augam ir daudz stublāju — tie ir plakani un raupji. Auga lapas ir 0,2-0,4 cm platas, zaļas, satuvinātas pie pamata, aptuveni stublāja garumā vai garākas. Lapu makstis pie pamata ir brūnas. Ziedkopā ir viena vīrišķo ziedu vārpiņa, tā ir īsa un atrodas ziedkopas sānos. Parasti tā ir īsāka nekā divas vai trīs ļoti tuvu blakus esošās, starainās sievišķās vārpiņas. Kopumā vārpiņā ir 3—5 ziedi. Seglapa ir ļoti īsa, makstveidīga, ar sarainu piedevu galā. Augļu pūslītis ir iegarens, apakšdaļā manāmi šaurāks, zaļganbrūns, apmatots, garāks nekā brūnā, strupā segplēksne ar noapaļotu galu. Knābītis ir īss, gandrīz vesels. Zied maijā un jūnija sākumā. «pleznveida grīslis - Carex ornithopoda Willd. - Augi - Latvijas daba». www.latvijasdaba.lv. Skatīts: 2022-04-23.