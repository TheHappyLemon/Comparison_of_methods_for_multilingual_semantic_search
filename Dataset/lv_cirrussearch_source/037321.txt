Harijs Golombeks (angļu: Harry Golombek; 1911. gada 1. marts Londona — 1995. gada 7. janvāris Londona) bija Lielbritānija starptautiskais lielmeistars šahā (1985). No 1930. gadu vidus līdz 1960. gadu sākumam bijis viens no Anglijas vadošajiem šahistiem. Trīs reizes uzvarējis Lielbritānijas šaha čempionātos (1947, 1949, 1955). 1952. gadā Stokholmā kļuvis par pirmo angļu šahistu, kas piedalījies Pasaules šaha čempiona nosaukuma izcīņas cikla starpzonu turnīrā, kurā ieņēmis 20. vietu. 1946. gadā Lielbritānijas un PSRS šaha izlašu radiomačā nospēlējis neizšķirti divas partijas ar padomju lielmeistaru Isāku Boļeslavski. Daudzu starptautisko šaha turnīru dalībnieks, kuros lielāko panākumu guvis 1953. gadā tradicionālajā Hastingsas jaungada šaha turnīrā, kurā dalījis 1.-4. vietu ar Džonatanu Penrouzu, Danielu Janovski un Antonio Medinu Garsiju. Pārstāvējis Anglijas komandu lielākajos komandu šaha turnīros: Pasaules šaha olimpiādēs piedalījies 9 reizes (1935-1939, 1952-1962); Klāras Benediktas kausa izcīņās piedalījies 2 reizes (1955-1956). Par panākumiem turnīros FIDE 1950. gadā Golombekam kā vienam no pirmajiem piešķīrusi starptautiskā meistara (IM), bet 1985. gadā - starptautiskā lielmeistara (GM) goda nosaukumu. 1954. gadā kļuvis par FIDE starptautisko arbitru. Bijis daudzu nozīmīgu šaha sacensību galvenais tiesnesis, tajā skaitā tiesājis Pasaules šaha čempiona nosaukuma izcīņas cikla pretendentu turnīru 1959. gadā, kurā uzvarēja Mihails Tāls, un 1963. gada maču par Pasaules šaha čempiona nosaukumu starp Mihailu Botviņņiku un Tigranu Petrosjanu. Bijis britu šaha žurnāla British Chess Magazine redaktors (1938—1940), laikrakstu The Times (nomainot šajā vietā Filipu Stjuartu Milneru-Beriju) un The Observer šaha apskatnieks (1945–1985). Sarakstījis vairāk nekā 30 grāmatas par šaha tematiku. Studējis filoloģiju Londonas karaliskajā koledžā. Otrā pasaules kara laikā nodarbojies ar kriptogrāfiju, strādājis pie Enigmas koda atšifrēšanas. 1966. gadā kļuvis par Britu impērijas ordeņa virsnieku. Golombek's Encyclopedia of Chess, edited by Golombek, 1977. ISBN 0-517-53146-1 Golombek, H. (1954). The Game of Chess. A History of Chess, 1976. ISBN 0-7100-8266-5 The Art of the Middle Game. ISBN 0-14-046102-7 Modern Opening Chess Strategy, 1959. Reti's Best Games of Chess, annotated by H. Golombek, 1954. Instructions to Young Chess Players, 1958. ISBN 0-273-48550-4 Capablanca's 100 Best Games, 1970. The World Chess Championship, 1948. British Chess Champions 1904 - present 1952 Stockholm Interzonal Tournament Hastings 1952/53 OlimpBase :: Men's Chess Olympiads :: Harry Golombek OlimpBase :: Clare Benedict Chess Cup :: Harry Golombek Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)