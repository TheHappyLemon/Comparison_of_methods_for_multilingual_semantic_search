Tautas bumba ir komandu sporta veids, kurā sacenšas divas komandas uz taisnstūrveida laukuma, ar rokām mestu bumbu cenšoties trāpīt pretinieku komandas spēlētājiem. Ja spēlētājs, kuram trāpīts ar bumbu, to nenoķer, tas tiek "izsists" un pamet laukumu. Spēlē uzvar komanda, kura izsitusi vairāk spēlētāju (ja tiek spēlēts uz laiku) vai arī izsitusi visus pretinieka komandas spēlētājus, ieskaitot kapteini. Tautas bumba esot radusies kā rituāla kara spēle, kur divas tautas savu ķēniņu vadībā simboliski cīnās par savu teritoriju. Bumba šajā gadījumā ir simboliskais ierocis, kritušie izstājas no spēles, un spēle beidzas līdz pilnīgu pretinieku tautas iznīcināšanu. Latvijā ir pazīstama salīdzinoši sen, 1930. gados pieminēta laikrakstos kā skautu iecienīta spēle, savukārt iepriekš, 1929. gadā laikrakstā "Rigasche Rundschau" lasāms, ka sporta biedrība "Kaiserwald" vācu jauniešiem Rīgā organizē dažādas sporta spēles, tostarp arī "Völkerball". Tautas bumbai nav savas sporta federācijas, un nav vienotu "oficiālu" noteikumu attiecībā uz dalībnieku skaitu, laukuma izmēriem, kā arī spēlei lietojamo bumbu utt. Latvijas Skolu sporta federācijas (LSSF) organizētās skolēnu spartakiādēs tautas bumba tiek spēlēta pēc LSSF apstiprinātiem noteikumiem, saskaņā ar kuriem spēlē piedalās 9 spēlētāji, ieskaitot kapteini. Spēle notiek uz 9×18 m liela laukuma, kas sadalīts uz pusēm, katras komandas kapteinis atrodas aiz pretinieka komandas laukuma gala līnijas. 2012. gada jūnijā Tukuma novada Slampes pagastā, kinopilsētā Cinevilla, notika Latvijas tautas bumbas festivāls, kur tautas bumba tika spēlēta pēc noteikumiem, kas mazliet atšķiras no LSSF noteikumiem — galvenokārt atšķirībā uz spēlētāju skaitu (tautas bumbas festivālā katrā komandā ir 5 spēlētāji, ieskaitot kapteini) un spēles ilgumu. Ja saskaņā ar LSSF noteikumiem spēlē ir divi 5 minūšu ilgi puslaiki (kas var tikt izbeigti ātrāk, ja tiek izsists komandas kapteinis), tad tautas bumbas festivālā, kur spēles dalībnieku minimālais vecums ir 18 gadi, puslaika ilgums ir 8 minūtes, un noteikts, ka spēle notiek ar volejbola bumbu. Warwitz, Siegbert; Rudolf, Anita. Vom Sinn des Spielens. Reflexionen und Spielideen. Schneider Verlag Hohengehren, 2004. ISBN 3896767984. "Schogad leelee Semgales skautu swehtki — Bauskâ". Bauskas Wehstnesis Nr. 38 (18.09.1936.): 1. lpp. 1936. "Jugendsportfest des Verbandes deutscher Jugend in Lettland (vāciski)". Rigasche Rundschau Nr. 207 (13.09.1929.): 6. lpp. 1929. «LR Skolēnu 65. spartakiāde — Tautas bumbas nolikums (PDF)». Latvijas Skolu sporta federācija. Skatīts: 31.03.2013..[novecojusi saite] «Tautas bumbas festivāls — nolikums». tautasbumba.lv. SIA Gratus. Arhivēts no oriģināla, laiks: 2012. gada 19. maijā. Skatīts: 31.03.2013.. Tautas bumbas festivāls