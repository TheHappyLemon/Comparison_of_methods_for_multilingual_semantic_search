Amfora (grieķu: ἀμφορεύς, amphoreús) ir specifisks trauks, kas senajos laikos (galvenokārt Vidusjūras reģionā) tika izmantots par dažādu preču uzglabāšanas un pārvietošanas rīku. Amforas lielākoties tika darinātas no māla, bija pieejamas visdažādākajos izmēros un bieži vien apstrādātas ar dekoratīvajiem elementiem. Mūsdienu arheologiem un vēsturniekiem amforas parasti palīdz izzināt seno laiku tirdzniecības apjomu un preču klāstu, kur tās bieži vien tiek uzietas līdzās kuģu vrakiem Vidusjūras dzelmē. Jēdziens "amfora" ir atvasināts no grieķu valodas vārdu salikuma amphoreus, kas tulkojumā nozīmē "trauks ar diviem rokturiem" (no vārda amphi — 'no abām pusēm' un phoreus — "nesējs"). Amforas salīdzinoši aktīvi tika izmantotas no aptuveni 1500. gada p.m.ē. līdz mūsu ēras 500. gadam, kad arābu ekspansijas rezultātā tika pārtraukta ievērojama daļa no tirdzniecības, kas iepriekšējos gadsimtos bija norisinājusies Vidusjūras reģionā. Senākās amforas 15. gadsimtā p.m.ē. izstrādāja kanaānieši, kas kā vieni no pirmajiem aizdomājās izveidot pārnēsājamus vāzēm līdzīgus traukus ar diviem rokturiem un sašaurinātu (konusveida) lejasdaļu, lai tādējādi tās būtu vieglāk pārvadāt uz kuģiem tirdzniecības vajadzībām. Tā kā kanaānieši aktīvi tirgojās ar Seno Ēģipti, arī ēģiptiešu podnieki ap 14. gadsimtu p.m.ē. sāka darināt līdzīgas amforas (tikai garākas un tievākas). Vēlākos gadsimtos amforas turpināja izstrādāt un uzlabot kanaāniešu pēcteči Levantes reģionā — feniķieši, pēc kuriem sekoja arī senie grieķi un romieši. Amforas senajos laikos tika plaši izmantotas gan preču pārvietošanai tirdzniecībā, gan — uzglabāšanai ikdienas sadzīvē, kurās bieži bija sastopami dažādi uzturā lietojami produkti — graudaugi, rieksti, ogas, olīvas, kaltētas vai iesālītas zivis, kā arī šķidrumi (olīveļļa, vīns, piens, zivju mērce, medus un ūdens). Tāpat atsevišķos gadījumos tās tika izmantotas par urnām, kurās uzglabāja mirušo cilvēku pelnus, iekams miniaturizētas amforas pielietoja dažādu parfimērisko smaržu uzglabāšanai. Senajā Grieķijā amforas dažkārt arī tika izmantotas, lai apbalvotu atlētus par nopelniem sporta pasākumos, kuras bieži vien bija dekoratīvi apstrādātas. No marmora darināta sengrieķu amfora (15. gs. p.m.ē.) No māla darināta etrusku civilizācijas amfora No stikla darināta sengrieķu amfora (2. gs. p.m.ē.) Seno laiku tirdzniecībā un transportēšanai izmantotās amforas Podniecība Senā Grieķija «Amphora». britannica.com. Encyclopaedia Britannica. Skatīts: 2020. gada 26. oktobris. Mark Cartwright. «Amphora». ancient.eu. Ancient History Encyclopedia, 2016. gada 30. augusts. Skatīts: 2020. gada 26. oktobris. Twede, Diana (2002). "Commercial Amphoras: The Earliest Consumer Packages?". Journal of Macromarketing (Sage Publications) 22 (1): 99. Twede, Diana (2002). "Commercial Amphoras: The Earliest Consumer Packages?". Journal of Macromarketing (Sage Publications) 22 (1): 98. Twede, Diana (2002). "Commercial Amphoras: The Earliest Consumer Packages?". Journal of Macromarketing (Sage Publications) 22 (1): 98.-99. Vikikrātuvē par šo tēmu ir pieejami multivides faili. Skatīt: Amfora. Encyclopædia Britannica raksts (angliski) Encyclopædia Universalis raksts (franciski) Pasaules vēstures enciklopēdijas raksts (angliski) Katoļu enciklopēdijas raksts (angliski) Ancient History Encyclopedia ieraksts (angliski)