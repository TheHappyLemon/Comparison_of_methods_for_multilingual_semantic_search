Daiņus Zubrus (lietuviešu: Dainius Zubrus; dzimis 1978. gada 16. jūnijā) ir bijušais lietuviešu hokejists, centra uzbrucējs. Karjeras laikā aizvadījis 1293 spēles Nacionālās hokeja līgas klubos Filadelfijas "Flyers", Monreālas "Canadiens", Vašingtonas "Capitals", Bufalo "Sabres", Ņūdžersijas "Devils" un Sanhosē "Sharks". Lietuvas izlases rindās spēlējis divos Pasaules čempionātos, savukārt Krievijas izlases sastāvā spēlējis 2004. gada Pasaules kausa izcīņā. Savas hokejista gaitas uzsācis Elektrēnos, 1989. gadā Zubrus pārcēlās uz Harkivu, kur turpināja trenēties līdz 1995. gadam, kad pārcēlās uz Ziemeļameriku. Sezonas noslēgumā Filadelfijas "Flyers" ar augsto 15. numuru Zubru izvēlējās 1996. gada NHL draftā. Jau nākamajā sezonā Zubrus debitēja NHL, palīdzot Filadelfijas "Flyers" sasniegt Stenlija kausa finālu. "Flyers" rindās hokejists aizvadīja vēl pusotru sezonu, līdz 1998.—99. sezonas noslēgumā tika aizmainīts uz Monreālas "Canadiens" vienību. 2000.—01. sezonas izskaņā Zubrus tika aizmainīts uz Vašingtonas "Capitals", kuras sastāvā uzbrucējs spēlēja līdz pat 2004. gadam. 2004.—05. sezonas NHL lokauta laikā Zubrus spēlēja Krievijas Superlīgas kluba Toljati "Lada" sastāvā, taču tad atgriezās "Capitals" rindās. 2006.—07. sezonas nogalē Daiņus tika aizmainīts uz Bufalo "Sabres" vienību, taču 2007. gada vasarā Zubrus parakstīja sešu gadu līgumu ar Ņūdžersijas "Devils" vienību. "Devils" rindās bija stabils komandas pamatsastāva spēlētājs. 2015. gada vasarā, pēc astoņām "Devils" rindās aizvadītām sezonām, komanda izpirka Zubrus līgumu, uzbrucējam kļūstot par brīvo aģentu. Rudenī Zubrus pievienojās Sanhosē "Sharks", tās sastāvā aizvadot 50 spēles. Krievijas izlases rindās spēlējis 2004. gada Pasaules kausa izcīņā, taču tad nolēmis spēlēt Lietuvas izlases rindās, izsakoties, ka "Lietuvai esot vairāk nepieciešams nekā Krievijai". Lietuvas izlases rindās Zubrus spēlējis 2005., kā arī 2014. gada Pasaules čempionātos. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)