Lauri Jāko Josepi Kivekess (Lauri Jaakko Jooseppi Kivekäs, līdz 1926. gadam Stenbeks (Stenbäck), dzimis 1903 . gada 7. jūlijā, miris 1998. gada 12. februārī) bija Somijas uzņēmējs un politiķis. Bijis Somijas Rūpniecības konfederācijas priekšsēdētājs un pirmais Nokia padomes priekšsēdētājs. No 1957. līdz 1958. gadam Kivekess bija Somijas tirdzniecības un rūpniecības ministrs divos ministru kabinetos. 1930. gadā Kivekess ieguva jurista diplomu un kopā ar patēvu sāka strādāt Emila Āltonena uzņēmumos. Viņš no 1926. līdz 1947. gadam vairākās Āltonena apavu fabrikās bija menedžeris, tirdzniecības menedžeris, un izpilddirektors. No 1947. līdz 1976. gadam Kivekess bija uzņēmuma Aaltosen kenkätehdas Oy izpilddirektors un prezidents. No 1976. līdz 1980. gadam viņš bija Aaltosen Tehtaat Oy padomes priekšsēdētājs. No 1941. līdz 1966. gadam Kivekess bija arī plastmasas ražotāja Sarvis izpilddirektors; no 1938. līdz 1970. gadam lokomotīvju ražotāja Lokomo padomes loceklis un 1948. līdz 1964. gadam izpilddirektors; no 1929. līdz 1971. gadam Suomen Puunjalostustehdas Oy izpilddirektors. Lauri Kivekess bija padomes loceklis uzņēmumos Finlayson, Suomen Kumitehdas, Suomen Kaapelitehdas, Kansallis-Osake-Pankki. Pēc tam, kad 1966. gadā apvienojās Nokia, Suomen Kumitehdas un Suomen Kaapelitehdas uzņēmumā Nokia Oy, Kivekess bija pirmais tās padomes priekšsēdātājs līdz 1977. gadam, kad viņu nomainīja Bjerns Vesterlunds. Viņš bijis dažādu organizāciju vadībā. 1953. gadā Lauri Kivekesam piešķirts Kalnu padomnieka goda tituls. Lauri Kivekäs geni.com