Rolfs Serensens (dāņu: Rolf Sørensen; dzimis 1965. gada 20. aprīlī) ir bijušais profesionālais dāņu šosejas riteņbraucējs. Viņš ir visvairāk uzvaras guvušais Dānijas riteņbraucējs — 17 profesionāļa sezonu laikā guvis 53 uzvaras. Šobrīd Serensens strādā par riteņbraukšanas komentētāju un aģentu. Dzimis Helsingē, Dānijā, Serensens 17 gadu vecumā pārcēlās uz Itāliju, kur dzīvo līdz šim brīdim. Viņš sadarbojās ar pazīstamajiem sporta ārstiem Frančesko Konkoni un Luidži Čekīni, kuri izmantoja dažādas dopinga metodes. Savu blondo matu dēļ viņš ieguva iesauku Il Biondo. Precējies ar Suzannu Serensenu. Serensens uzvarējis tādās klasiskās viendienas sacensībās kā Flandrijas tūre, Ljēža—Bastoņa—Ljēža, Parīze—Brisele, Parīze—Tūra un Milāna—Turīna, kā arī mazāka prestiža sacensībās, kā Coppa Bernocchi (divreiz) un Rund um den Henninger Turm. Vairākas reizes viņš ir bijis Pasaules kausa līdera godā, 1989. un 1991. gada sezonu noslēdzot trešajā vietā, bet 1997. gadā palika otrais, kad lauztas kājas dēļ nevarēja startēt pēdējās divās Pasaules kausa sezonas sacensībās. Serensens uzvarēja arī 1994. un 1996. gada Tour de France individuālajos posmos un 1991. gadā valkāja dzelteno krekliņu kā līderis pēc komandu brauciena, kurā uzvarēja viņa Itālijas komanda Ariostea. Viņš to saglabāja četras dienas, līdz salauza atslēgas kaulu. Rolfs Serensens Tūrē piedalījās septiņas reizes, pēdējoreiz 2001. gadā. Viņš ir uzvarējis atsevišķos posmos arī citās daudzdienu sacensībās, ieskaitot 1995. gada Giro d'Italia 9. posmu, trīs posmus Vuelta al País Vasco, sešus posmus Tirreno–Adriatico, divus Tour de Suisse un divus Tour de Romandie. Visas savas karjeras laikā Serensens noliedza dopinga lietošanu. Tomēr 2013. gada 18. martā viņš Dānijas TV2 kanālā atzinās EPO un neregulārā kortizona lietošanā. cyclingnews DCU profils (dāniski) Rolfs Serensens profils Trap-Friis.dk. Arhīva kopija Wayback Machine (arhivēts 2011. gada 24. maijā)