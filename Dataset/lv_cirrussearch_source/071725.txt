Diplodoki (latīņu: Diplodocus) ir zauropodu apakškārtas ģints, kuri dzīvoja Juras laikmeta periodā pirms 150-147 miljoniem gadu Ziemeļamerikas rietumos. Pirmo reizi šī dinozaura fosilijas atrada Semuels Vilistons tālajā 1877. gadā. Nosaukumu šai ģintij gadu vēlāk deva Otniēls Čārlzs Māršs, veidojot to no grieķu vārdiem διπλόος (diploos, "dubults, divkāršs") un δοκός (dokos, "baļķis"). Diplodoks ir viens no atpazīstamākajiem dinozauriem ar savu klasisko formu, garo kaklu, asti un četrām masīvām kājām. Ilgu laiku diplodoks tika uzskatīts par lielāko dinozauru, bet mūsdienās ir atklāti vēl lielāki dinozauri, piemēram, Amphicoelias, Bruhathkayosaurus. Lielais dinozaura izmērs ir cieši saistīts ar barības pārpilnību un plēsoņām, kuras bija jāpāraug, lai varētu pretoties tiem. Diplodoki, vieni no pazīstamākajiem zauropodiem, bija uz četrām kājām staigājoši dinozauri. Tam bija ļoti garš kakls un gara, pātagai līdzīga aste. Priekšējās ekstremitātes šim dzīvniekam bija nedaudz īsākas neka pakaļkājas, bet tas netraucēja tam pārvietoties horizontālā virzienā. Bieži vien tas tiek salīdzināts ar piekartilta mehānismu. Starp citu, diplodoks ir lielākais dinozaurs, kura skelets ir atrasts pilnībā.