Modests Musorgskis (krievu: Модест Петрович Мусоргский; dzimis 1839. gada 21. martā [v.s. 9. martā], miris 1881. gada 28. martā [v.s. 16. martā]) bija krievu komponists. Būdams viens no t.s. Varenās kopas dalībniekiem, Musorgskis bija viens no romantisma perioda redzamākajiem krievu komponistiem, kurš centās mūzikā izteikt krievu īpašo identitāti. Pazīstamākie Musorgska darbi ir opera "Boriss Godunovs", simfoniskā glezna "Nakts kailajā kalnā" un klavieru cikls "Izstādes gleznas". Daudzi Musorgska darbi publikai vairāk pazīstami citu komponistu (piemēram, Nikolaja Rimska-Korsakova) redakcijā. Dzimis Pleskavas guberņā ļoti senā (Musorgsku dzimta savus radurakstus skaita no Rurika) muižnieku ģimenē. Sešu gadu vecumā pirmoreiz sāka apgūt klavierspēli. Trīspadsmit gadu vecumā Musorgskis uzsāka mācības Gvardes apakšpraporščiku skolā (Школа гвардейских подпрапорщиков) Sanktpēterburgā, kuru arī pabeidza un dienēja prestižajā Preobraženskas leibgavardes pulkā. 1856. gadā satika komponistu Aleksandru Borodinu, kad abi dienēja militārajā hospitālī. Gandrīz visu atlikušo mūža daļu Musorgskis strādāja par ierēdni valsts pārvaldē, publicēdams savus skaņdarbus. Tomēr Musorgska dzīvi arvien spēcīgāk ietekmēja progresējošs alkoholisms, līdz tā radīto seku dēļ viņš 1881. gadā mira. Vikikrātuvē par šo tēmu ir pieejami multivides faili. Skatīt: Modests Musorgskis. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) Musorgskim veltīta lapa (krieviski)