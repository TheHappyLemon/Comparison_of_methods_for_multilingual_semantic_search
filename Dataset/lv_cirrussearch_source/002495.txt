Anta Rugāte (dzimusi Antonija Lūriņa 1949. gada 16. aprīlī Rundānu pagastā (tagad Ludzas novada Rundēnu pagasts)) ir latviešu žurnāliste un politiķe, bijusi piecu Saeimu (5.—9.) deputāte. A. Rugāte ir beigusi Rīgas 6. vidusskolu, studējusi Jāzepa Vītola Latvijas Valsts konservatorijas teātra fakultātē aktieru nodaļā (1965-1969), tad beigusi Latvijas Valsts universitātes (LVU) Svešvalodu fakultātes franču valodas nodaļu (1975). Pasniedzējas sertifikāciju Publiskajā runā ieguvusi 80. gadu sākumā Starptautiskajā Radio un televīzijas institūtā Maskavā. Pazīstama kā Latvijas Televīzijas žurnāliste un diktore (no 1973. līdz 1993. gadam) un diktore un ārštata žurnāliste arī Latvijas radio (no 1966. līdz 1974. gadam). LVU pasniedzēja Žurnālistikas fakultātē 80.-90. gados. Atmodas laikā bija ne vien populāra žurnāliste, bet arī aktīvi iesaistījās dažādos Latgales kultūras un sabiedriskajos procesos. Izglītību papildinājusi pēc iesaistīšanās politikā - ieguvusi bakalaura un maģistra grādu valsts tiesību zinātnē Policijas akadēmijā (1998-2004). A. Rugāte ir bijusi Latvijas Tautas frontes biedre, īpaši aktīvi politikā iesaistījās pēc Latvijas neatkarības atjaunošanas. 1993. gadā viņa iestājās Kristīgo demokrātu savienībā (KDS) un no tās tika ievēlēta 5. Saeimā. A. Rugāte tika ievēlēta arī 6. Saeimā no apvienības, ko KDS veidoja kopā ar Latvijas Zemnieku savienību un Latgales Demokrātisko partiju. Bijusi Kultūras ministrijas parlamentārā sekretāre (1995-1997).[nepieciešama atsauce] 1998. gadā iestājās Tautas partijā un tika ievēlēta 7. Saeimā, tāpat vēlētāju atsaucību guva un iekļuva arī 8. Saeimā un 9. Saeimā, tādējādi A. Rugāte ir viena no nedaudzajiem Latvijas politiķiem, kas ir bijusi piecu Saeimu deputāte. Visos sasaukumos vadījusi kādu Saeimas komisiju. No 1996. līdz 2010. strādāja Latvijas delegācijas sastāvā Eiropas Padomē Strasbūrā. Eiropas Parlamentā 2002. gada 18. novembrī A. Rugātei Saeima uzticēja pārstāvēt Latvijas valsti un parlamentu, pirmo reizi uzrunājot parlamenta deputātus latviski. A. Rugāte 2004. un 2009. gadā nesekmīgi kandidēja Eiropas Parlamenta vēlēšanās. 2009. gadā A. Rugāte neguva pietiekošu deputātu atbalstu, kandidējot uz Saeimas priekšsēdētāja biedra amatu pēc tam, kad Vineta Muižniece atstāja šo amatu. Anta Rugāte[novecojusi saite] Ludzas bibliotēka «Saeimas prezidija locekļa ievēlēšana atlikta, partneri TP tomēr iesaka virzīt citu kandidātu». Diena.lv. 2009. gada 10. septembrī. gramata21.lv A. Rugātes biogrāfija virtuālajā enciklopēdijā Latvijas ļaudis