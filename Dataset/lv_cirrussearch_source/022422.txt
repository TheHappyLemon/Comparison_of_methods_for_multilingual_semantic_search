Subantarktika vai subantarktiskā josla ir klimatiskā josla Dienvidu puslodē starp Antarktiku dienvidos un mēreno joslu ziemeļos. Visā izplatības apgabalā subantarktiskā josla ir okeāniska un sauszeme pārstāvēta ar dažiem izklaidus arhipelāgiem un salām, kuros pārsvarā ir tundras vai okeānisko pļavu augājs. Subantarktikas ziemeļu un dienvidu izplatības robežas tiek traktētas dažādi, bet pārsvarā tās saistāmas ziemeļos ar Antarktiskās konverģences ziemeļu malu, bet dienvidos — ar Rietumvēju straumes dienvidu malu. Klimatu subantarktiskajā joslā nosaka sezonālā Antarktikas un mērenās joslas gaisa masu nomaiņa. Vidējā gaisa temperatūra ziemā ir -5° līdz -15° C, vasarā — 0° līdz 2° C. Ziemā lielāko daļu akvatorijas aizņem peldošais ledus. Augsts gaisa mitrums, spēcīgs vējš. Nokrišņi līdz 500 mm gadā, pārsvarā sniega veidā. Tabulā iekļautas salas, kas pilnībā atrodas dienvidos no Antarktiskās konverģences. Dažkārt subantarktiskajām salām pieskaita arī Tristana da Kunjas salas, Gofa salu, Folklenda salas, Ugunszemi un Estadosu Atlantijas okeānā un Amsterdamu un Sentpolu Indijas oeānā. Трешников А. Ф., Особенности ледового режима Южного Ледовитого океана, Л., 1963 (Тр. Советской антарктической экспедиции, т. 21) Vikikrātuvē par šo tēmu ir pieejami multivides faili. Skatīt: Subantarktika.