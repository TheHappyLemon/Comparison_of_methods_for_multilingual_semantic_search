AB Litgrid ir Lietuvas enerģētikas uzņēmums, elektrības pārvades tīkla operators. Galvenais birojs atrodas Viļņā. Dibināts 2011. gadā. Uzņēmuma pārziņā ir Lietuvas elektrības augstsprieguma pārvades tīkls. Tas nodrošina arī elektrības pieslēgumus ar kaimiņvalstīm. Litgrid ir atbildīgs par Lietuvas elektrības tirgus integrāciju un attīstību. AB Litgrid akcijas tiek kotētas biržā Nasdaq Vilnius Baltijas Oficiālajā sarakstā (kods LGD1L). Lielākais akcionārs ir Lietuvas Republikas Enerģētikas ministrijai piederošais UAB EPSO-G (97,51 %). 2009. gadā Eiropas Savienība pieņēma enerģētikas tirgus atvēršanas direktīvu "Trešā enerģijas pakete", lai elektrības un dabasgāzes ražošanas un pārdošanas operācijas nodalītu no to transportēšanas tīkliem. Lai izpildītu šo paketi, 2010. un 2011. gadā tika reorganizēts Lietuvas valstij piederošais elektroenerģētikas sektors. 2009. gada 9. oktobrī dibināts Lietuvos Energija meitas uzņēmums UAB LITGRID. 2010. gada 1. janvārī tas no Lietuvos Energija pārņēma elektrības pārvades sistēmas operatora funkcijas. Pārvades augstsprieguma tīkli un citas iekārtas palika Lietuvos Energija īpašumā, un UAB LITGRID tos īrēja. Lai nodrošinātu brīvu elektrības tirdzniecības tirgu Lietuvā, 2009. gada 4. decembrī UAB LITGRID dibināja meitas uzņēmumu AB BALTPOOL. 2010. gada 13. septembrī UAB LITGRID pārveidots par atvērtu akciju sabiedrību AB LITGRID. 2010. gada 28. oktobrī AB Lietuvos Energija nolēma elektrības pārvades sistēmas operatora un tirgus operatora aktivitātes atdalīt atsevišķā uzņēmumā. Jaunais uzņēmums AB LITGRID turtas dibināts 2010. gada 16. novembrī. 1. decembrī LITGRID turtas pārņēma elektrības pārvades operācijas no Lietuvos Energija, kļūstot par AB LITGRID 100 % īpašnieku. LITGRID turtas ieguva 61,13 % uzņēmumā UAB TETAS, kas veica elektrības objektu uzturēšanas, uzstādīšanas un remonta darbus, kā arī 61,13 % uzņēmumā UAB Energetikos Pajėgos, kas veica enerģētika objektu projektēšanas darbus. 97,5 % AB LITGRID turtas kapitāldaļu ieguva Enerģētikas ministrijai piederošais UAB Visagino atominė elektrinė. 2010. gada 22. decembrī LITGRID turtas akcijas sāktas kotēt Viļņas fondu biržā. 2011. gada 1. martā AB LITGRID apvienots ar mātes uzņēmumu AB LITGRID turtas. 1. martā uzņēmums AB LITGRID likvidēts. 14. martā AB LITGRID turtas mainīja nosaukumu uz AB LITGRID. 1. aprīlī uzņēmums Energetikos pajėgos pievienots meitas uzņēmumam TETAS. 18. maijā valstij piederošais uzņēmums AB Klaipėdos Nafta iegādājās BALTPOOL 33 % kapitāldaļu. 2012. gada 19. jūlijā dibināts uzņēmums UAB EPSO-G, kura īpašnieks bija Enerģētikas ministrija. 28. septembrī Visagino atominė elektrinė piederošie LITGRID 97,5 % kapitāldaļu nodoti EPSO-G. 2013. gada 7. janvārī LITGRID nodeva tam piederošos Elektros Tinklo Paslaugos 25,03 % kapitāldaļu uzņēmumam AB LESTO. Savukārt no LEST iegūti 38,87 % UAB TETAS kapitāldaļu, tādējādi kļūstot par tā vienīgo īpašnieku. 2014. gada 24. februārī dibināts meitas uzņēmums UAB Tinklo Priežiūros Centras, kas būtu atbildīgs par savienojumiem starp Lietuvas, Polijas un Zviedrijas energosistēmu savienojumiem. 2016. gada 1. martā enerģētikas biržas operatora Baltpool 67 % kapitāldaļu pārdoti uzņēmumam EPSO-G. AB Litgrid meitas un asociatīvie uzņēmumi: UAB TETAS (100 %), elektrības objektu projektēšanas, modernizācijas, uzturēšanas un remonta darbi UAB Tinklo Priežiūros Centras (100 %), atbildīgs par elektrības savienojumiem starp Lietuvu un kaimiņvalstīm UAB Duomenų Logistikos Centras (20 %), datu centra un telesakaru pakalpojumi LitPol Link Sp.z.o.o (50 %; Polija), Lietuvas — Polijas savienojums LitPol Link. Information about Shares and Majority Shareholders LITGRID, AB (likvidētais uzņēmums) Rekvizitai.lt Litgrid, AB Rekvizitai.lt 2010. gada pārskats Lietuvos Energijos Gamyba Lietuvos Energijos Gamyba LITGRID Arhivēts 2016. gada 20. aprīlī, Wayback Machine vietnē. Nasdaq