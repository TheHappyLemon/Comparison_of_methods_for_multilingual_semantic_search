Žuža Polgāra (ungāru: Polgár Zsuzsa, angļu: Susan Polgar; dzimusi 1969. gada 19. aprīlī Budapeštā, Ungārijā) ir Ungārijā dzimusi starptautiskā lielmeistare šahā (GM 1991), kas kopš 2002. gada pārstāv ASV 8. Pasaules čempione šahā (1996—1999). Vecākā no māsām Polgārām, kuru tāpat kā Judīti un Sofiju, viņu tēvs Lāslo Polgārs mērķtiecīgi izaudzināja par spēcīga līmeņa šahisti. Jau 11 gadu vecumā Žuža Polgāra uzvarēja Budapeštas skolēnu šaha čempionātā ar simtprocentīgu rezultātu. 12 gados viņa kļuva par Pasaules jauniešu čempioni šahā U16 vecuma grupā, bet 1984. gadā Žužai Polgārai bija augstākais Elo reitings starp visām šahistēm. Jau kā pusaudze Žuža piedalījās arī vīriešu šaha turnīros. 1986. gadā viņa kļuva par pirmo sievieti, kas piedalījās FIDE zonālajā turnīrā, kas bija viens no posmiem ceļā uz Pasaules šaha čempiona nosaukumu. 1991. gadā Žuža Polgāra kļuva par trešo sievieti (pēc Nonas Gaprindašvili un Maijas Čiburdanidzes), kurai FIDE piešķīra starptautiskā vīriešu lielmeistara nosaukumu (GM), tuklāt atšķirībā no savām priekštecēm viņai šis tituls tika piešķirts par lielmeistara normas sasniegšanu vīriešu turnīros. Līdz tam lielmeistara titulu piešķira Pasaules čempionēm šahā. 1990. gados Žuža Polgāra sekmīgi iesaistījās cīņā par Pasaules čempiones nosaukumu. Pretendentu turnīrā Šanhajā viņa par trim punktiem apsteidza Nanu Joseliani, taču vēlāk nespēja uzvarēt savu konkurenti finālmačā Monako, kas beidzās neizšķirti 6:6 (+4 -4 =4). Ar izlozes palīdzību par uzvarētāju tika atzīta Joseliani. Nākamajā Pasaules čempiones izcīņas ciklā 1994. gadā Žuža Polgāra kopā ar Maiju Čiburdanidzi uzvarēja pretendentu turnīrā Tilburgā (Nīderlande) un šoreiz mačā Sanktpēterburgā (1995) neatstāja savai pretiniecei nekādas cerības 5½:1½ (+4 -0 =3). 1996. gadā mačā par Pasaules čempiones nosaukumu tika uzvarēta arī toreizējā Pasaules čempione šahā Sje Dzjuņa ar 8½:4½ (+6 -2 =5) 1999. gadā Žuža Polgāra neaizstāvēja savu čempiones titulu, un FIDE viņai to atņēma. Žuža Polgāra ir sekmīgi cīnījusies ar labākajiem šahistiem, uzvarot turnīros gan Anatoliju Karpovu, gan Viktoru Korčnoju, gan citus pazīstamus šahistus. 1988. un 1990. gadā Ungārijas izlases sastāvā viņa ir uzvarējusi Pasaules šaha olimpiādēs. 2002. gadā Žuža Polgāra pārgāja ASV pilsonībā. 2004. gadā viņa ASV izlasei palīdzēja izcīnīt sudraba medaļas Pasaules šaha olimpiādē, bet vēlāk Ņujorkā atvēra savu šaha centru, kurā apmāca jaunos šahistus. Par panākumiem treneres darbā 2004. gadā FIDE viņai ir piešķirusi vecākās treneres nosaukumu. 2005. gadā Žuža Polgāra Floridā uzstādīja Pasaules rekordu simultānspēles seansā, vienlaicīgi spēlējot ar 326 pretiniekiem. Seanss ilga 16 stundas un 30 minūtes, un Žuža Polgāra uzvarēja 309 partijās, 14 partijas beidza neizšķirti, un tikai 3 partijas zaudēja. Šis rekords noturējās līdz 2009. gadam, kad to pārspēja bulgāru lielmeistars Kirils Georgijevs. FIDE Transfers in 2002 1992 Shanghai Candidates Tournament 1994 Tilburg Candidates Tournament 1996 Z. Polgar - Xie Jun Title Match GM Susan Polgar holds a Guiness chess record Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) Šahista profils olimpbase.org mājaslapā (Pasaules sieviešu šaha olimpiāde) (angliski)