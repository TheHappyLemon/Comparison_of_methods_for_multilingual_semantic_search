Minarhisms ir valsts pārvaldes modelis, kura pilnvaras ir samazinātas līdz nepieciešamajam minimumam, aprobežojoties ar katra pilsoņa vai personas, kas uzturas valsts teritorijā, brīvības un īpašuma aizsardzību no ārējiem un iekšējiem agresoriem. Minarhisms kopā ar anarhokapitālismu ir viens no libertārisma atzariem. Minarhisms ir vērsts uz to, lai stimulētu valsts izmiršanas procesus par labu individuālai suverenitātei un kapitālisma institūciju attīstībai, proti, to var uzskatīt par starpposmu starp mūsdienu teritoriālo valsti un anarhokapitālistisko sabiedrības modeli. Minarhisma valsts modelis no libertārisma viedokļa ir attaisnojams ar to, ka valsts, kas aprobežojas tikai ar pilsoņu aizsardzības funkciju pret agresoriem un pastāv uz brīvprātīga finansējuma pamata, nepārkāpj galveno libertārisma principu — neagresijas principu, savukārt jebkuras citas valsts sabiedrības formas ir pretrunā ar libertārismu.