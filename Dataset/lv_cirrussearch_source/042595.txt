Tēlotājmākslas muzejs (ungāru: Szépművészeti Múzeum) ir ārzemju tēlotāja mākslas muzejs Varoņu laukumā, Budapešā, Ungārijā, iepretī izstāžu zālei Mučarnoks. Ēkas arhitekti ir Alberts Šikedans un Fjuljops Hercogs, ēka ir būvēta eklektisma-neoklasicisma stilā, laika posmā no 1900. gada līdz 1906. gadam. Muzeja kolekcija sastāv no dažādiem ārzemju mākslas darbiem, sevī ietverot visus Eiropas mākslas periodus, un tajā ir vairāk kā 100 000 mākslas vienības. Tāpat kolekcijā ir arī senāki mākslas darbi, kas liela daļa ir no Budas pils un no Esterhāzu un Ziču īpašumiem, kā arī privāto kolekcionāru dāvinājumi. Muzeja kolekcija ir sadalīta sešās daļās: seno ēģiptiešu, antīkā, seno skulptūru galerija, vecmeistaru gleznu galerija, modernā kolekcija un grafiskā kolekcija. 2006. gadā muzejs plaši svinēja savu simtgadi. 2015. gada 16. februārī apmeklētājiem muzejs tika slēgts uz renovācijas laiku. Pēc renovācijas muzeja atvēršana paredzēta 2018. gada 31. oktobrī. Tikmēr daļa no muzeja kolekcijas darbiem ir skatāmi Ungārijas Nacionālajā galerijā. Galerijā ir viena no lielākajām ēģiptiešu mākslas kolekcijām Centrāleiropā. Tā sastāv no daudziem mākslas darbiem, kas atrasti arheoloģiskajos pētījumos, ko 1930. gados uzsāka ungāru ēģiptologs Eduards Malers. Turpmākie pētījumi ļāva paplašināt muzeja kolekciju. Viena no interesantākajām kolekcijas daļām ir krāsainie mūmiju sarkofāgi. Kolekcijas pamatā ir mākslas darbi, kas iegūti no Paula Arndta, arheologa no Minhenes, privātkolekcijas. Galvenokārt kolekcijā ir antīkās Grieķijas un Romas mākslas darbi. Visievērojamākā ir 3. gadsimta marmora statuja, ko dēvē par Budapeštas dejotāju. Vēl kolekcijā ir daudz keramikas un bronzas mākslas darbi. Vecmeistaru kolekcija sastāv no 3000 gleznām, kas ļauj vērot nepārtrauktu Eiropas glezniecības attīstību no 13. līdz 18. gadsimta beigām. Kolekcijas pamatā ir 700 gleznas, kas iegūtas no Esterhāzu īpašumiem. Gleznu kolekcija ir sadalīta itāļu, vācu, holandiešu, flāmu, franču, angļu un spāņu daļās. Starp nozīmīgākajām kolekcijas gleznām ir Mazo di Banko Coronation of the Virgin, Saseta Saint Thomas Aquinas at Prayer, Domeniko Girlandaio Saint Stephen Martyr, Bernardo Belloto The Piazza della Signoria in Florence, Džentiles Bellīni Portrait of Caterina Cornaro, Džordžones Portrait of a Young Man, Rafaēla Esterhazy Madonna, Džambatista Pittoni St Elizabeth Distributing Alms, Korredžo Madonna and Child with an Angel, trīs Sebastiano del Piombo gleznas, Bronzino Adoration of the Shepherds un Venus, Cupid and Jealousy, Romanino Doge Agostino Barbarigo Handing over a Banner to Niccolo Orsini, Ticiāna Portrait of Doge Marcantonio Trevisani, Tintoreto Supper at Emmaus, Tjepolo St James the Greater in the Battle of Clavijo, Dīrera Portrait of a Young Man, Bernarda Orleja Portrait of Emperor Charles V, astoņas Lūkasa Krānaha Vecākā gleznas, Pītera Brēgela Vecākā St John the Baptist Preaching, Rubensa Mucius Scaevola Before Porsenna, Martena van Hemskerka Lamentation, divi Fransa Halsa portreti un paliela spāņu vecmeistaru gleznu kolekcija, kurā ietilpst arī El Greko, Velaskesa un Gojas darbi. Kolekcijas pamatekspozīcija ir veltīta skulptūrām no viduslaikiem līdz 17. gadsimtam. Tā ir balstīta uz Karola Puļska itāļu kolekcijas un Istvana Ferenča bronzas kolekcijas. No pēdējā ir viens no vērtīgākajiem mākslas darbiem kolekcijā, neliela statuete ar pakaļkājās saslējušos zirgu un kareivi tā sedlos, kuras autors ir Leonardo da Vinči. Tāpat ir liels daudzums ar krāsotām koka skulptūrām, kas eksponētas vāciešu un austriešu sekcijā. Kolekcijas pamatā ir Esterhāzu, Istvana Delhaesa un Pala Mojovska kolekcijas. Ekspozīcijā attēloti visi Eiropas grafikas posmi. Muzeja kolekcijā ir arī divi Lonardo da Vinči darbi, vairāki Rembranta un Gojas zīmējumi, kā arī franču akvatintas. 19. un 20. gadsimta muzeja mākslas darbu kolekcija ir mazāk nozīmīga par tā seno un antīko kolekciju. Vairums gleznu ir no Bīdermeijera perioda un franču mākslas. No franču mākslas ir apskatāmi darbi no romantisma perioda (Ežēns Delakruā), Barbizona skolas (Žans Batists Kamils Koro, Gistavs Kurbē) un impresionisma (Eduārs Manē, Klods Monē, Kamils Pisaro, Pjērs Ogists Renuārs, Anrī de Tulūzs-Lotreks). Vēl ekspozīcijā ir liels daudzums ar Ogista Rodēna un Konstantīna Menjē skulptūrām. «Idén október 31-én megnyílik a felújított Szépművészeti Múzeum». Arhivēts no oriģināla, laiks: 2018. gada 19. martā. Skatīts: 2018. gada 30. aprīlī. Vikikrātuvē par šo tēmu ir pieejami multivides faili. Skatīt: Tēlotājmākslas muzejs. Krievijas Lielās enciklopēdijas raksts (krieviski) Oficiālā tīmekļa vietne