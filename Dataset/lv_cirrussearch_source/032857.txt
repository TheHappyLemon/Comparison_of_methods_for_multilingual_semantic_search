AB Lietuvos dujos bija Lietuvas dabasgāzes uzņēmums. Galvenais birojs atradās Viļņā. Dibināts kā akciju sabiedrība 1995. gadā. 2016. gadā Lietuvos dujos apvienots ar uzņēmumā Energijos Skirstymo Operatorius. Uzņēmums nodarbojās ar dabasgāzes importu, transportēšanu un pārdošanu gala lietotājiem. AB Lietuvos dujos akcijas tika kotētas biržā Nasdaq Vilnius. Uzņēmuma lielākais īpašnieks kopš 2014. gada bija Lietuvas valstij piederošs uzņēmums Lietuvos Energija (96,6 %). Mazajiem akcionāriem piederēja 3,4 % akciju. Dabasgāzes izmantošana Lietuvā sākās 1960. gadu sakumā, kad tika izbūvēti cauruļvadi no gāzes atradnēm Krievijā. 1990. gadā izveidots valsts uzņēmums Lietuvos dujos. 1995. gada 1. augustā tas reorganizēts par akciju sabiedrību un sākts privatizācijas process. 2002. gada 17. maijā noslēdzās privatizācijas pirmais posms, Vācijas Ruhrgas (vēlāk E.ON Ruhrgas) kļūstot par stratēģisko investoru ar 34 % kapitāldaļu (līdz gada beigām Ruhrgas bija ieguvis 35,6 % akciju). 2004. gada janvārī 34 % akciju pārdoti Krievijas Gazprom. Valstij (Privatizācijas aģentūrai) palika 17,7 % kapitāldaļu. 2008. gadā Lietuvos dujos akcijas sāktas kotēt Viļņas fondu biržā. 2009. gadā Eiropas Savienība pieņēma enerģētikas tirgus atvēršanas direktīvu "Trešā enerģijas pakete", lai elektrības un dabasgāzes ražošanas un pārdošanas operācijas nodalītu no to transportēšanas tīkliem. Lai izpildītu šo paketi, Lietuvos Dujos akcionāru pilnsapulce atbalstīja dabasgāzes cauruļvadu tīkla uzturēšanu atdalīt atsevišķā uzņēmumā Amber Grid, un tas tika dibināts 2013. gada 11. jūnijā. 2014. gadā Lietuvas valstij piederošs uzņēmums Lietuvos Energija no E.ON Ruhrgas International un Gazprom pārpirka tiem piederošās Lietuvos Dujos akcijas. 2016. gada 1. janvārī Lietuvos Dujos apvienots ar elektrības sadales tīkla operatoru AB LESTO, dibinot jaunu uzņēmumu Energijos Skirstymo Operatorius (ESO). Lietuvos dujos, AB Rekvizitai.lt