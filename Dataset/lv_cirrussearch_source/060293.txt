Gumainā cūknātre (Scrophularia nodosa) ir augu suga cūknātru dzimtas cūknātru ģintī. Savvaļā tā ir plaši sastopama Eiropā, tostarp Latvijā, un Rietumāzijā mēreni mitrās vai pārmitrās, atklātās augtenēs, kā arī krūmājos un mežos. Gumainā cūknātre ir daudzgadīgs 50—120 cm garš lakstaugs ar gumveidīgu sakneni. Stublājs ir stāvs, kails, četršķautņains, tas parasti ir vienkāršs vai tam ir maz zaru. Lapas ir iegareni olveidīgas vai lancetiskas, 5—15 cm garas un 2—8 cm platas. Lapas gals ir smails, mala smaili zobaina, pamats ir ieapaļš vai sekli sirdsveidīgs. Lapas uz stublāja ir izvietotas pretēji un tām ir 1—2 cm garš kāts. Ziedi ir izvietoti zaru un stublāju galā skrajā, skarai līdzīgā ziedkopā. Zieda kauss ir ļoti īss. Vainags ir saaudzis, divlūpains, augšdaļā tumšbrūns, pie pamata zaļgans. Auglis ir ieapaļi olveidīga divvāršņu pogaļa. Zied no jūnija līdz augustam. «gumainā cūknātre - Scrophularia nodosa L. - Augi - Latvijas daba». www.latvijasdaba.lv. Skatīts: 2022-02-15.