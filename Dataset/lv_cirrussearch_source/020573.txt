Genādijs Razins (ukraiņu: Геннадій Разін; dzimis 1978. gada 3. februārī) ir bijušais ukraiņu hokejists, aizsargs. Karjeras laikā aizvadījis 12 sezonas dažādos Krievijas Superlīgas un Kontinentālās hokeja līgas klubos. 2006. gadā Kazaņas "Ak Bars" sastāvā izcīnījis Krievijas čempiona titulu. Profesionāļa karjeru Razins sāka 1998.—99. gada sezonā Amerikas hokeja līgas kluba Frederiktonas "Canadiens" rindās. Nākamās trīs sezonas aizsargs aizvadīja citā AHL klubā Kvebekas "Citadelles", taču tad atgriezās Eiropā. 2002. gada vasarā Razins pievienojās Krievijas Superlīgas klubam Habarovskas "Amur", tā rindās aizvadot nākamās divas sezonas. 2004.—05. gada sezonu Razins sāka Kazaņas "Ak Bars" rindās, 2005.—06. gada sezonā kopā ar klubu izcīnot Krievijas čempiona titulu. 2007. gadā hokejists pievienojās Maskavas "Dinamo" rindām, tajā aizvadot nākamās divas sezonas, 2009.—10. gada sezonu aizvadīja Ņižņekamskas "Ņeftehimik" sastāvā, taču tad uz trim gadiem pievienojās Čeļabinskas "Traktor" vienībai. 2013.—14. gada sezonu aizvadīja Doneckas "Donbass" sastāvā, pēc tās noslēdzot profesionāļa karjeru. Ukrainas hokeja izlases rindās spēlējis 2000. un 2004. gada Pasaules čempionātos. Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)