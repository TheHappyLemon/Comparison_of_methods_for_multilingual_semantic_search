Ruprehts Marija Luitpolds Ferdinands (vācu: Rupprecht Maria Luitpold Ferdinand; dzimis 1869. gada 18. maijā, miris 1955. gada 2. augustā), zināms kā Bavārijas Ruprehts jeb Bavārijas Roberts, bija pēdējā Bavārijas karalistes karaļa Ludviga III vecākais dēls, Bavārijas troņmantinieks un Vācijas impērijas armijas ģenerālfeldmaršals. Pirmā pasaules kara laikā karoja Rietumu frontē, komandēdams vispirms Vācijas impērijas 6. armiju, bet vēlāk armiju grupu "Ruprehts". Pēc Vācijas zaudējuma karā Bavārijā tika nodibināta republika. Ruprehts savas dzīves laikā neatzina Bavārijas monarhijas likvidēšanu un pretendēja uz karalistes troni. Būdams politiski labējs monarhists, tomēr bija Ādolfa Hitlera politiskais pretinieks. 1939. gadā devās trimdā uz Itāliju. 1944. gada oktobrī Ruprehta sieva un bērni Ungārijā tika arestēti un kara beigas sagaidīja koncentrācijas nometnē. Pēc kara ar ģimeni atgriezās Bavārijā, kur dzīvoja pilī Štarnbergā. Vikikrātuvē par šo tēmu ir pieejami multivides faili. Skatīt: Bavārijas Ruprehts. Encyclopædia Britannica raksts (angliski) Pirmā pasaules kara enciklopēdijas raksts (angliski)