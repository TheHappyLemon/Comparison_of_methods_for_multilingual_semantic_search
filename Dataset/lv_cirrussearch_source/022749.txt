Ūbeles, ūbeļu ģints (Streptopelia) ir baložu dzimtas (Columbidae) putnu ģints, kas apvieno 13 mūsdienās dzīvojošas sugas. Ūbeles ir Vecās Pasaules putnu sugas. Ģints vēsturiski cēlusies Āfrikā, bet lielākā sugu dažādība sastopama Āzijas tropos. Ūbeles dzīvo arī Eiropā, bet gredzenūbele salīdzinoši nesen introducēta Ziemeļamerikā. Latvijā ligzdo divas ūbeļu ģints sugas: gredzenūbele (Streptopelia decoct) un parastā ūbele (Streptopelia turtur), bet vienu reizi novērota austrumu ūbele (Streptopelia orientalis). Ūbeles ir slaidi, vidēji lieli putni. Tās ir mazākas un gaišākas par baložiem. Mugurpuse visbiežāk ir gaiši brūna, bet apakšpusei ļoti bieži ir sārts tonis. Vairākām sugām uz kakla ir balti-melnas pazīmes. Ūbeles galvenokārt barojas uz zemes ar dažādām augu sēklām, dzinumiem, augļiem un ogām. Ūbeles koku zaros parasti būvē nekārtīgas un vaļīgas ligzdas, izmantojot dažādus zariņus un stiebrus. Nesenā pagātnē ūbeļu ģintī bija par četrām mūsdienās dzīvojošām un vienu izmirušu sugu vairāk. Saskaņā ar jaunākajiem ģenētiskajiem pētījumiem no ūbeļu ģints izdalītas divas jaunas ģintis: palmu ūbeles (Spilopelia), kas apvieno 2 sugas, un sārtie baloži (Nesoenas), kas apvieno 3 sugas. Abām minētajām grupām ir atšķirīga arī morfoloģija un uzvedība. Abas jaunās ģintis ir ūbeļu ģints sugu tuvākās radinieces. Ūbeļu ģints (Streptopelia) Adamavas ūbele (Streptopelia hypopyrrha) Austrumu ūbele (Streptopelia orientalis) Āfrikas gredzenūbele (Streptopelia roseogrisea) Āfrikas sarkanūbele (Streptopelia vinacea) Baltspārnu gredzenūbele (Streptopelia reichenowi) Dienvidāfrikas ūbele (Streptopelia capicola) Gredzenūbele (Streptopelia decaocto) Javas gredzenūbele (Streptopelia bitorquata) Parastā ūbele (Streptopelia turtur) Pelēkgalvas ūbele (Streptopelia decipiens) Sarkanacu ūbele (Streptopelia semitorquata) Sarkanā ūbele (Streptopelia tranquebarica) Tumšā ūbele (Streptopelia lugens) World Bird List: Pigeons, 2018 Family Columbidae Dabas dati: Baložu dzimtas (Columbidae) noteicējs Johnson KP; De Kort S; Dinwoodey K; Mateman AC; Ten Cate C; Lessells CM; Clayton DH (2001), A molecular phylogeny of the dove genera Streptopelia and Columba Arhivēts 2007. gada 27. septembrī, Wayback Machine vietnē. Latvijas daba: Parastā ūbele Latvijas daba: Gredzenūbele Latvijas daba: Austrumu ūbele Doves and Pigeons of Africa