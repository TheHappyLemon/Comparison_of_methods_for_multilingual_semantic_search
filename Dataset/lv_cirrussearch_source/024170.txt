Bjerns Georgs Vilhelms Vesterlunds (Björn Georg Wilhelm Westerlund, dzimis 1912. gada 27. janvārī, miris 2009. gada 11. martā) bija Somijas inženieris, uzņēmējs un politiķis. Nepilnu mēnesi 1961. gadā viņš bija Somijas tirdzniecības un rūpniecības ministrs. Vesterlunda vadībā apvienota korporācija Nokia. Bjerns kā vecākais bērns piedzima rūpnieka Torstena Vesterlunda (Torsten Westerlund) un Elizabetes Kepelas (Elisabeth Köppel) sešu bērnu ģimenē. Torstena Vesterlunda vecāki bija Helena Pensina (Helena Pentzin) un farmaceits un mūzikas izplatītājs Roberts Emils Vesterlunds (Robert Emil Westerlund), kurš no 1930. līdz 1958. gadam bija Suomen Gummitehdas izpilddirektors, kā arī Nokia un Suomen Kaapelitehdas padomes priekšsēdētājs. 1935. gadā Bjerns Vesterlunds Helsinku tehniskajā augstskolā ieguva elektroinženiera diplomu. 1936. gadā viņš sāka strādāt kabeļu ražošanas uzņēmumā Suomen Kaapelitehdas par inženieri laboratorijā. 1940. gadā viņš kļuva par inženieru nodaļas vadītāju. 1947. gadā viņš kļuva par tehnisko direktoru. 1956. gadā Vesterlunds kļuva par Suomen Kaapelitehdas izpilddirektoru, nomainot Verneru Vekmani. 1960. gadā pēc Vesterlunda ierosinājuma Suomen Kaapelitehdas tika izveidota elektronikas nodaļa. 1963. gadā viņš kļuva arī par Suomen Kaapelitehdas padomes locekli. Bez tam viņš 1960. gados bija arī Suomen Kumitehdas padomes loceklis un direktora vietnieks. 1961. gadā no 16. jūnija līdz 14. jūlijam Bjerns Vesterlunds bija bija tirdzniecības un rūpniecības ministrs, pārstāvot Zviedru tautas partiju Sukselainena valdībā. 1962. gadā Vesterlundam piešķīra Kalnu padomnieka goda tituls. 1966. gadā Vesterlunda vadībā Suomen Kaapelitehdas Ab apvienojās ar Suomen Kumitehdas Oy un Nokia Ab, izveidojot Oy Nokia Ab (tagad zināma kā Nokia Oyj). Bjerns Vesterlunds kļuva par Nokia izpilddirektoru un padomes locekli. 1977. gada aprīlī viņš atstāja izpilddirektora amatu, viņa vietā tika iecelts Kari Kairamo, kurš kopš 1972. gada bija izpilddirektora vietnieks. Pēc tam līdz 1979. gadam Vesterlunds bija Nokia padomes priekšsēdētājs. Bjerns Vesterlunds ar pirmo sievu Gretu Anitu Lehto (Greta Anita Lehto) apprecējās 1939. gadā. Viņa mira 1961. gadā. 1964. gadā Vesterlunds apprecējās ar Airi Jauhiainenu (Airi Jauhiainen). Bjernam Vesterlundam bija seši bērni: Kristians (Christian, dzimis 1940. gadā), Ēriks (Eric, 1941), Anita (Anita, 1945), Pērs (Per, 1950), Tarja (Tarja, 1960), Torstens (Torsten, 1964). Westerlund, Björn Biografiakeskus (angliski) Westerlund, Björn (1912 - 2009) Biografiakeskus