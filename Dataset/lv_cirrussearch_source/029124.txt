Juzefs Urbanovičs (poļu: Józef Urbanowicz; dzimis 1916. gada 25. martā, miris 1989. gada 6. jūlijā) bija Latvijas poļu izcelsmes Polijas ģenerālis (generał broni) un valsts darbinieks. No 1965. līdz 1971. gadam — Polijas armijas Galvenās politiskās pārvaldes vadītājs, no 1968. līdz 1984. gadam — Polijas Aizsardzības ministra vietnieks. PASP Centrālās komitejas loceklis. Piecu sasaukumu Sejma deputāts. Dzimis Pirmā pasaules kara laikā Orlā no Latvijas evakuēto Juzefa un Adeles, dzimušas Gutakovskas, ģimenē. 1920. gadā kopā ar ģimeni atgriezās Rīgā. Beidzis poļu pamatskolu, 1932. gadā īsu laiku mācījās poļu ģimnāzijā Rīgā, no kuras izstājās līdzekļu trūkuma dēļ. No 1932. līdz 1935. gadam bija metālapstrādes strādnieks. No 1934. līdz 1938. gadam mācījās Rīgas Jūrskolā. No 1935. līdz 1938. gadam — tirdzniecības flotes matrozis. No 1938. līdz 1939. gadam dienēja Latvijas armijā Alūksnē. Strādāja Rīgā tekstilrūpnīcā. 1939. gadā iestājās LKP. Pēc Latvijas okupācijas 1940. gadā kļuva par Rīgas poļu avīzes Czerwony Sztandar galveno radaktoru. Vācijai iebrūkot PSRS, devās uz PSRS iekšējiem apgabaliem. Kā Sarkanās armijas virsnieks cīnījās pie Maskavas un Staraja Rusas. 1943. gadā, nodibinoties poļu bruņotajiem spēkiem PSRS (t.s. Berlinga armijai), iekļāvās tās sastāvā. No 1943. līdz 1945. gadam bija 4. divīzijas komadiera vietnieks politiskajā darbā. Pēc Polijas Tautas republikas nodibināšanas strādāja Polijas armijā partijas amatos. No 1945. līdz 1952. gadam bija Polijas Kara flotes politiskās daļas priekšnieks, vēlāk līdzīgos amatos Pomerānijas kara apgabalā un Ģenerālštāba akadēmijā. No 1958. līdz 1960. gadam bija Kara politiskās akadēmijas (Wojskowa Akademia Polityczna) komendants. Polijas armijas Galvenās politiskās pārvaldes (Główny Zarząd Polityczno-Wychowawczy Wojska Polskiego) vietnieks no 1960. līdz 1965. gadam, bet no 1965. līdz 1971. gadam — tās vadītājs. No 1968. līdz 1984. gadam — Polijas Aizsardzības ministra vietnieks. No 1984. līdz 1987. gadam — Polijas vēstnieks Mongolijā. Saņēmis Polijas, PSRS un citu valstu apbalvojumus. Miris un apglabāts Varšavā.