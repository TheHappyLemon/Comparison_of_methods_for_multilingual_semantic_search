Karvahala (spāņu: Base Teniente Luis Carvajal Villarroel) ir neaktīva Čīles polārstacija Antarktīdā. Izvietojusies Adelaidas salas dienvidu galā Margeritas līča krastā. Staciju pārvalda Čīles Gaisa spēki, pētniecības darbus koordinē Čīles Antarktikas institūts (INACH). Staciju 1961. gada 3. februārī izveidoja Folklenda Salu Teritorijas dienests kā Bāzi T (angļu: Base T) vai Adelaidu (Adelaide Station). Staciju sākotnēji bija plānots izveidot Rotera ragā Adelaidas salas dienvidaustrumos (apvidū, kur tagad atrodas Roteras stacija), bet ledus apstākļu dēļ kuģi divas sezonas nespēja nokļūt plānotajā vietā un staciju izveidoja pieejamākā vietā salas dienvidu galā. Uz ledāja 1,6 km uz ziemeļiem no stacijas 300 m augstumā tika ierīkots sniega lidlauks vieglajām lidmašīnām. Stacijā tika īstenotas pētniecības programmas ģeodēzijā, ģeoloģijā, glacioloģijā un meteoroloģijā, kā arī tā bija viens no galvenajiem ar aviācijas izmantošanu saistīto izpētes programmu centriem. 1970. gados ledājs, uz kura bija izvietots lidlauks, sāka sairt un 1977. gada 1. martā staciju slēdza, aktivitātes pārvietojot uz 1975. gadā atvērto Roteras polārstaciju. 1984. gada 14. augustā staciju nodeva Čīles valdībai. Pēc nodošanas Čīlei stacija tika pārdēvēta par godu Gaisa spēku pilotam leitnantam Luisam Tomasam Karvahalam Viljaroelam (Luis Tomás Carvajal Villarroel), kurš gāja bojā aviācijas negadījumā Eduardofrejas aviācijas bāzē Karaļa Džordža salā. Stacija tika izmantota galvenokārt kā aviācijas atbalsta punkts līdz negadījumam, kad irstošā ledāja plaisā iekrita un gāja bojā lidlauka aviomehāniķis. Bāze netiek aktīvi izmantota, bet to regulāri apseko Čīles Gaisa spēki. Stacijas apvidū izveidojusies 2—3 tūkstošu kotiku kolonija. 2011./2012. gada sezonā Čīles antarktiskā ekspedīcija ar ledlauzi Almirante Viel veica izpēti, lai izvēlētos vietu jaunas stacijas izveidei Margeritas līča apvidū. «Adelaide Island Station T — History». Arhivēts no oriģināla, laiks: 2015. gada 12. jūlijā. Skatīts: 2012. gada 10. aprīlī. Marguerite Bay/Adelaide Island «Chilecollector. Base Antártica "Teniente Luis Carvajal"». Arhivēts no oriģināla, laiks: 2009. gada 22. aprīlī. Skatīts: 2012. gada 10. aprīlī. Antarctic Treaty Inspections 2005 Estudian nueva base o bien reabrir Teniente Carvajal en bahía Margarita[novecojusi saite] Vikikrātuvē par šo tēmu ir pieejami multivides faili. Skatīt: Adelaida. Vikikrātuvē par šo tēmu ir pieejami multivides faili. Skatīt: Karvahala. Carvajal Station / Adelaide Island A Chef In The Antarctic. Field Trip Part 2 - Carvajal