TAG Heuer ir šveiciešu kompānija, kas galvenokārt ražo un tirgo pulksteņus un modes aksesuārus, kā arī brilles un mobilos telefonus, kas bieži vien saistībā ar komercdarbības licences specifiku tiek ražoti citu kompāniju ražotnēs zem TAG Heuer brenda nosaukuma. Kompānijas pirmsākumi ir meklējami 1860. gadā, kad Edoards Hoiers (Edouard Heuer) Šveices pilsētā Sentimjē to nodibināja zem Uhrenmanufaktur Heuer AG nosaukuma. Savu pašreizējo nosaukumu tā ieguva pēc tam, kad 1985. gadā lielāko daļu no kompānijas akcijām nopirka Luksemburgā bāzētā TAG kompānija (franču: Techniques d'Avant Garde), kas tādējādi to pārdēvēja par TAG Heuer. Visbeidzot 1999. gadā visu kompāniju pārpirka Francijas luksusa preču konglomerāts LVMH, kas līdz ar to kalpo par TAG Heuer kompānijas mātes uzņēmumu. 2015. gada beigās TAG Heuer kompānija noslēdza sadarbību ar Red Bull Racing Pirmās formulas komandu, kas paredzēja, ka 2016. gadā komanda savus Renault ražotos dzinējus izmantoja zem TAG Heuer brenda nosaukuma. Tāpat arī 2016. gada beigās tika oficiāli paziņots, ka vēl uz turpmākajām divām F1 sezonām (2017. un 2018. gadu) Red Bull Racing komanda savus Renault ražotos dzinējus apzīmēs zem TAG Heuer brenda nosaukuma. «Red Bull to run TAG Heuer-badged Renault engines in 2016». Formula1.com (F1 administrācija). 2015. gada 4. decembris. Skatīts: 2017. gada 5. februāris. «Red Bull and TAG Heuer extend engine naming partnership». Formula1.com (F1 administrācija). 2016. gada 25. novembris. Skatīts: 2017. gada 5. februāris. Oficiālā tīmekļa vietne