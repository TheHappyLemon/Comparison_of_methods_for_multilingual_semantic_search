Gruzijas Padomju Sociālistiskā Republika (gruzīnu: საქართველოს საბჭოთა სოციალისტური რესპუბლიკა, sakartvelos sabch'ota sotsialist'uri resp'ublik'a) bija padomju republika un Aizkaukāza PFSR (1922-1936), vēlāk tieša Padomju Savienības sastāvdaļa (1936-1991). Gruzijas PSR izveidoja gruzīnu apdzīvotajā teritorijā pēc tam, kad 1921. gada martā Sarkanā armija iekaroja Gruzijas Demokrātiskās Republikas teritoriju. 1921. gada 16. jūlijā Sarkanās armijas kontrolētajā Adžārijas ziemeļu daļā nodibināja Adžārijas APSR, kas ietilpa Gruzijas PSR sastāvā. Pēc 1921. gada 13. oktobrī parakstītā Karsas miera līguma vēsturiski gruzīnu apdzīvotās Adžārijas dienvidu daļu iekļāva Turcijas sastāvā. 1921. gada 16. decembrī Gruzijas PSR valdība noslēdza militāras, politiskas un finanšu savienības līgumu ar SPR Abhāzija (abhāzu: ССР Аҧсны) valdību. Kopā ar to 1922. gadā Gruzijas PSR tika iekļauta Aizkaukāza PFSR sastāvā. Kad 1936. gadā Aizkaukāza PFSR likvidēja, Gruzijas PSR kļuva par tiešu Padomju Savienības subjektu. 1991. gada 9. aprīlī Gruzija atguva neatkarību no PSRS. Vikikrātuvē par šo tēmu ir pieejami multivides faili. Skatīt: Gruzijas PSR.