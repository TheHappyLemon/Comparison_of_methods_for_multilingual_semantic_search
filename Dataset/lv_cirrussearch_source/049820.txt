Augstais lāčpurns (Morchella elata) ir Latvijā reta lāčpurnu ģints sēne, kuras augļķermeņi pēc apstrādes ir ēdami. Tāpat kā pārējo sēņu sistemātiku, XXI gadsimta sākumā arī lāčpurnu klasifikāciju zinātnieki ģenētisko pētījumu rezultātā sākuši revidēt un šis process paredzami aizņems vēl vairākas desmitgades. Kamēr tas nav noslēdzies, Latvijas avoti lieto veco sistemātiku. Augstā lāčpurna gadījumā no jaunajiem pētījumiem izriet, ka Amerikas kontinentā augošie "augstie lāčpurni" pārstāv atsevišķas sugas, nevis ir augstā lāčpurna lokālas formas. Cepurīte: tumši brūna vai tumši pelēka, jaunībā nedaudz gaišāka. Forma vārpstveida, cepurīte gandrīz pilnībā saaugusi ar kātiņu, doba, ārpusē ar tumšāku kroku tīklu, kurš veido neregulārus, šūnām līdzīgus iedobumus. Gareniskās krokas ir izteiktākas. Platums līdz 8 cm, augstums parasti līdz 10 cm. Mīkstums trausls, bez īpašas smaržas un garšas. Kātiņš: balts līdz dzeltenīgam, reti iesārts, miltains, dobs. Garums līdz 10 (20) cm, resnums 1—3 cm. Sporas: elipsoidālas, gludas, bezkrāsainas, sporu nobirums blāvā krēma vai brūnganā krāsā, vienšūnas, ar eļļas pilieniem, 18-25/11-15 µm. Aski: cilindriski, 280—300x18—20 µm, katrā askā 8 sporas. Saprofīts. Aug pa vienam vai grupās aprīļa beigās un maijā lapu un skuju koku mežos, arī dārzos un pagalmos, bagātīgā augsnē, ābolu pūšanas vietās, zem dzīvžogiem vai skujkoku mizu mulčā. Paretam kāpu smiltājos. Reizēm masveidīgi izdegumos. Sastopams Eiropā, lokālās formas vai vizuāli neatšķiramas citas radnieciskas sugas arī Vidusāzijā, Austrālijā un Ziemeļamerikā. Tāpat kā citi Eiropas lāčpurni, augstvērtīga un pasaulē populāra ēdamā sēne. Ēdams pēc vismaz 10 minūšu termiskas apstrādes, kas samazina tajā iespējami esošo neidentificēto toksīnu daudzumu. Dažiem alerģiskiem indivīdiem izsauc nelielus un diennakts laikā pārejošus gremošanas trakta vai nervu sistēmas traucējumus, tāpēc pirmoreiz ēdot lāčpurnus, ieteicams sākt ar nelielu porciju. Ķīnā tiek veikti mēģinājumi audzēt augstos lāčpurnus un to klada radnieciskās sugas. Pašreizējais komerciālais efekts ir neliels lāčpurnu micēlija ātrās novecošanās dēļ. Līdzīgi ir smailie lāčpurni, kuru kātiņš ir pie cepurītes ir ievērojami tievāks par to, kamēr augstajam lāčpurnam tas pie savienojuma ir gandrīz līdzīgs cepurītes resnumam. Visi lāčpurni, ar kurām Latvijā šo sugu var sajaukt, ir ēdami. Bisītes jeb ķerveļi un ķēvpupi atšķiras no lāčpurniem ar savu virsmu, kura vienmēr ir izlocīti krunkaina, kamēr lāčpurniem — tīkloti šūnaina. Sēņošana Sēnes kulinārijā Sēņu audzēšana Lāčpurnu ģints True morels (Morchella, Pezizales) of Europe and North America: evolutionary relationships inferred from multilocus data and a unified taxonomy Franck Richard, Jean-Michel Bellanger, Philippe Clowez, Karen Hansen, Kerry O’Donnell, Alexander Urban, Mathieu Sauve, Régis Courtecuisse & Pierre-Arthur Moreau «Sugu enciklopēdija "Latvijas Daba"». Arhivēts no oriģināla, laiks: 2019. gada 11. jūlijā. Skatīts: 2019. gada 14. jūlijā. «Sēnes.lv - Augstais lāčpurns». Arhivēts no oriģināla, laiks: 2019. gada 14. jūlijā. Skatīts: 2019. gada 14. jūlijā. «First Nature: Morchella elata Fr. - Black Morel». Arhivēts no oriģināla, laiks: 2019. gada 1. jūlijā. Skatīts: 2019. gada 14. jūlijā. Ēst vai neēst – tāds ir jautājums Latvijas Dabas muzeja blogs, 2011 Pavasara sēnes - E. Vimba Morphological and ultrastructural examination of senescence in Morchella elata. He P, Cai Y, Liu S, Han L, Huang L, Liu W. (2015) PMID: 26281756 DOI: 10.1016/j.micron.2015.07.010 Vikikrātuvē par šo tēmu ir pieejami multivides faili. Skatīt: Augstais lāčpurns. Encyclopædia of Life raksts (angliski) Index Fungorum Mycobank Mikologu biedrība: Latvijā konstatētās sēņu sugas Arhivēts 2021. gada 14. maijā, Wayback Machine vietnē.