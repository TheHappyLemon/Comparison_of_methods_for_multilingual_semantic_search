Marmora krīklis (Marmaronetta angustirostris) ir pīļu dzimtas (Anatidae) nirējpīle. Tā ir vienīgā suga marmora krīkļu ģintī (Marmaronetta). Sastopams Vidusjūras krastos, Tuvajos Austrumos un Kaukāzā, izplatībai turpinoties austrumu virzienā līdz Indijas un Ķīnas rietumiem. Marmora krīklis samērā bieži tiek audzēts dekoratīvos putnu dārzos, bet ir nervozs un grūti uzturams putns ar vēlmi aizlidot. Nesenā pagātnē marmora krīklis tika klasificēts peldpīļu apakšdzimtā, bet mūsdienās to sistematizē nirējpīļu apakšdzimtā. Zinātniskais nosaukums Marmaronetta atvasināts no grieķu valodas un latviski nozīmē "marmors", "marmorveidīgs" (marmaro), "pīle" (netta), bet zinātniskā vārda otrā daļa angustirostris atvasināta no latīņu valodas un nozīmē "šaurs", "mazs" (angustus) un "knābis" (rostris). Marmora krīklis vēsturiski apdzīvoja plašu areālu Vidusjūras krastos, bet mūsdienās izplatība šajā reģionā kļuvusi sadrumstalota: tās ir nelielas teritorijas Portugāles un Spānijas dienvidos, Ziemeļāfrikas rietumos un Izraēlā. Tas sastopams Mezopotāmijas purvājā Irākas dienvidos un Irānā, kā arī izolētās teritorijās Turcijā, Armēnijā un Azerbaidžānā. Izplatības areāls turpinās līdz Indijas un Ķīnas rietumiem. Marmora krīklis ir daļēji migrējošs. Rudenī vistālāk ziemeļos dzīvojošās populācijas pamet ligzdošanas teritorijas un migrē uz dienvidiem. Eiropas putni uz Sāhilas zonu, uz dienvidiem no Sahāras. Tomēr vieni no lielākajiem marmora krīkļu bariem ziemošanas vietās koncentrējas Hūzestānas ostānā Irānā un Irākas purvāju ezeros. Marmora krīklis ir vidēji liela nirējpīle. Ķermeņa garums 40—50 cm, spārnu plētums 60—70 cm. Tēviņi ir lielāki nekā mātītes, un tēviņa svars ir 350—600 g, mātītes 330—530 g. Marmora krīkļa apspalvojums ir pelēkbrūns ar gaišiem, krēmbaltiem lāsumiem. Kakls un spārni ir gari, uz spārniem nav pīlēm raksturīgā spoguļa. Galva bez lāsumiem, taču sānos, pāri acīm stiepjas plata josla kā tumšs ēnojums. Knābis melns un šaurs. Marmora krīklim pakausī ir arī neliels cekuls. Marmora krīkli lidojumā ir viegi atpazīt, tas ir lēns un zems, siluetā izceļoties garajam kaklam un spārniem. Marmora krīklis ir sabiedrisks putns un ārpus vairošanās sezonas (reizēm arī ligzdošanas laikā) uzturas baros, kas var būt gan nelieli, gan ļoti lieli. 2011. gadā Irākas ornitologi vietējā purvāja ezeros novēroja marmora krīkļu baru, kurā bija vismaz 40 000 putnu. Marmora krīklis uzturas bagātīgi aizaugušās ūdenstilpēs (dīķos, ezeros, purva slīkšņās, nelielās upītēs un applūdušās ganībās). Rudenī, pirms migrācijas, marmora krīkļi izveido monogāmus pārus, kuri paliek kopā līdz olu inkubācijas periodam. Marmora krīklis ir visēdājs un barojas ar dažādiem ūdensaugiem, sēklām, augu asniem, saknēm, sipoliem, ūdens kukaiņiem, moluskiem un vēžveidīgajiem. Barošanās notiek, pabāžot galvu zem ūdens un filtrējot caur knābi dūņām pilnu ūdeni. Marmora krīklis barojas agri no rīta vai vēlu vakarā, dienas vidū tas atpūšas. Ligzdošanas sezona ir no aprīļa vidus līdz jūnija beigām. Marmora krīklis ligzdo ieleju ūdenstilpju krastos, kur aug gara zāle vai augsti koki. Ligzda atrodas uz zemes, nelielā iedobē, ieslēpta starp augiem. Iedobe tiek izklāta ar sausu zāli un dūnām. Dējumā ir 4—12 krēmbaltas olas. Perē un par mazuļiem rūpējas tikai mātīte. Inkubācija ilgst 25—27 dienas. Šajā periodā tēviņš mātīti atstāj. Mazuļi drīz pēc izšķilšanās visur seko savai mātei, kas par tiem rūpējas, līdz jaunie putni sāk lidot, apmēram 55 dienu vecumā. World Bird List: Screamers, ducks, geese & swans IUCN: Marmaronetta angustirostris Beauty of Birds: Diving Ducks Jobling, James A. (1991). A Dictionary of Scientific Bird Names. OUP. ISBN 0-19-854634-3. Pardilheira Marmaronetta angustirostris Indianbirds: Marbled teal Snow, David William; Perrins, Christopher, eds. (1997). The Birds of the Western Palearctic [Abridged]. OUP. ISBN 0-19-854099-X. Restoring Iraq's wetland marshes to the original Eden «ARKive: Marbled duck (Marmaronetta angustirostris)». Arhivēts no oriģināla, laiks: 2017. gada 28. jūnijā. Skatīts: 2017. gada 29. aprīlī. Avibase: Marbled Teal Marmaronetta angustirostris (Ménétriés, 1832) IBC: Marbled Teal Marmaronetta angustirostris Vogelwarte: Marmaronetta angustirostris EOL: Marmaronetta angustirostris Arhivēts 2017. gada 17. decembrī, Wayback Machine vietnē.