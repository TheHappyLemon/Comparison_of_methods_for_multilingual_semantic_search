Huans Antonio Pici Torroha (Juan Antonio Pizzi Torroja; dzimis 1968. gada 7. jūnijā) ir Argentīnā dzimis Spānijas futbola treneris un bijušais futbolists, spēlējis uzbrucēja pozīcijā, bijis Spānijas futbola izlases dalībnieks. Vadījis vairākus klubus, bijis Čīles un Saūda Arābijas futbola izlases galvenais treneris. Kopš 2023. gada Pici ir Bahreinas futbola izlases galvenais treneris. Spēlētāja karjeru sāka Argentīnas klubā Rosario Central. 1990. gadā pārgāja uz Meksikas klubu Toluca, bet gadu vēlāk pievienojās Spānijas Pirmās divīzijas komandai Tenerife. Pirmajās divās sezonās La Liga guva 30 vārtus. 1993. gadā pārgāja uz citu La Liga klubu Valencia, bet pēc gada atgriezās iepriekšējā komandā. 1995.—1996. gada sezonā Tenerife rindās ar 31 vārtiem kļuva par sezonas labāko vārtu guvēju, iegūstot Pičiči balvu. 1996. gadā pārgāja uz FC Barcelona. Šī kluba sastāvā divreiz uzvarēja Spānijas Karaļa kausa izcīņā, 1996. gadā izcīnīja Spānijas superkausu, 1997. gadā kļuva par UEFA Kausu ieguvēju kausa un UEFA Superkausa ieguvēju, bet 1997.—1998. gada sezonā uzvarēja La Liga. Pēc tam atgriezās Argentīnā, pārstavēja klubus River Plate un Rosario Central. 2000. gadā nepilnu sezonu aizvadīja FC Porto. 2002. gadā noslēdza karjeru, spēlējot Spānijas klubā Villarreal. Spānijas futbola izlasē debitēja 1994. gada 30. novembrī draudzības spēlē pret Somijas izlasi. Pirmos vārtus izlases labā guva 1995. gada 18. janvārī pret Urugvaju. Spānijas izlases sastāvā Pici piedalījās 1996. gada Eiropas čempionātā un 1998. gada FIFA Pasaules kausā. Pēc 1998. gada Pasaules kausa finālturnīra beidza karjeru izlasē. Kopumā izlases rindās aizvadījis 22 spēles un guvis 8 vārtus. Trenera karjeru sāka 2005. gadā, kopā ar Hosē del Solaru vadot Argentīnas klubu Colón Santa Fe. Pēc tam strādāja dažādos Peru, Čīles un Argentīnas klubos. 2013. gada 26. decembrī Pici kļuva par Valencia CF galveno treneri, bet 2014. gada jūlijā, mainoties kluba vadībai, tika atbrīvots no amata. No 2014. līdz 2016. gadam bija Meksikas kluba León galvenais treneris. 2016. gada 29. janvārī Pici nomainīja Horhi Sampaoli Čīles futbola izlases galvenā trenera amatā. Viņa vadībā Čīle uzvarēja 2016. gada Copa América, kā arī 2017. gada FIFA Konfederāciju kausā aizkļuva līdz finālam, kurā piekāpās Vācijai. Tomēr pēc tam, kad Čīle nespēja kvalificēties 2018. gada FIFA Pasaules kausa finālturnīram, Pici no amata atkāpās. 2017. gada 28. novembrī tika apstiprināts par Saūda Arābijas futbola izlases galveno treneri. Vadīja izlasi 2018. gada FIFA Pasaules kausa finālturnīrā, nespējot izkļūt no grupas. 2019. gada Āzijas kausā komanda izstājās jau astotdaļfinālā, pēc kā Pici amatu atstāja. «Spain - List of Topscorers ("Pichichi")» (angļu). RSSSF. Skatīts: 2018. gada 9. jūnijā. «Pizzi - national football team player». eu-football.info (angļu). Skatīts: 2018. gada 9. jūnijā. «Pizzi takes charge of Saudi Arabia» (angļu). FIFA.com. 2017. gada 28. novembrī. Skatīts: 2018. gada 9. jūnijā. Vikikrātuvē par šo tēmu ir pieejami multivides faili. Skatīt: Huans Antonio Pici. WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)