Kapronskābe (n-heksānskābe, pentānkarbonskābe, С5Н11СООН) pieder pie piesātinātajām karbonskābēm. Kapronskābe ir bezkrāsains eļļains šķidrums ar īpatnēju aromātu, līdzīgu siera vai kazas smakai. Kapronskābes sāļus un esterus sauc par kaproātiem (latīņu: capra - kaza) vai heksanātiem. Kapronskābei ir 8 struktūrizomēri: n-heksānskābe СН3–СН2–СН2–СН2–СН2–COOH 4-metilpentānskābe СН3–СН(СН3)–СН2–СН2–COOH 3-metilpentānskābe СН3–СН2–СН(СН3)–СН2–COOH 2-metilpentānskābe СН3–СН2–СН2–СН(СН3)–COOH 2-etilbutānskābe СН3–СН2–СН(СН2–СН3)–COOH 3,3-dimetilbutānskābe СН3–С(СН3)2–СН2–COOH 2,2-dimetilbutānskābe СН3–СН2–С(СН3)2–COOH 2,3-dimetilbutānskābe СН3–СH(СН3)–СH(СН3)–COOH Kapronskābe var rasties cukura sviestskābās rūgšanas procesā. Geraniola kaproātu satur auga Andropogon Schoenanthus eļļa (Oil of Palmarosa). Kapronskābi satur arī daži dzīvnieku tauki. Kapronskābe dod ginka sēklapvalku raksturīgo smaržu. Kapronskābes esterus lieto kā smaržvielas.