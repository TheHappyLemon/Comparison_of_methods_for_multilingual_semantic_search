Kamigina (filipīniešu: Lalawigan ng Camiguin, angļu: Province of Camiguin, sebuāņu: Lalawigan sa Camiguin) ir viena no Filipīnu provincēm valsts dienviddaļā, Ziemeļmindanao reģionā. Administratīvi dalās 5 municipalitātēs un sīkāk 58 barangajās. Provinces galvaspilsēta un lielākā apdzīvotā vieta ir Mambahao Kamiginas salas ziemeļos. Provincē jaukts etniskais sastāvs. Lielākā daļa iedzīvotāju ir sebuāņi (54 287; 58,6 %), kamigini (18 599; 20,1 %), boholi (9961; 10,7 %) un visaji (4471; 4,8 %). Pēc konfesionālās piederības pārsvarā katoļi (95 %). Province aizņem Kamiginas salu Boholas jūrā, kā arī 4 ha lielo Mantiges salu austrumu piekrastē un neapdzīvoto Putingas sēkli ziemeļos. 9 km plats jūrasšaurums Kamiginu šķir no Austrummisamisas piekrastes Mindanao salā. Reljefs kalnains, salu veido triju aktīvu vulkānu masīvi ar provinces augstāko virsotni Timpoongu (1630 m vjl). Valda subtropu musonu klimats. Salu sākotnēji apdzīvojuši manobo, kas ir pamatiedzīvotāji arī Mindanao ziemeļu un centrālajā daļā. Pirmā spāņu apmetne salā izveidota 1598. gadā mūsdienu Ginsilibanā salas dienvidos. Vēlākos gados salā ieradās ieceļotāji no Visajām un iedzīvotāji sadzīvē pārgāja uz sebuāņu valodu. 1855. gadā dibināta Mambahao, kas izauga par salas galveno apdzīvoto vietu. Ilgstoši Kamigina bija Misamisas un vēlāk Austrummisamisas provinču sastāvā. 1957. gadā Kamigina tika reorganizēta par Austrummisamisas subprovinci, bet 1966. gadā izdalīta kā patstāvīga province. Philippine Statistics Authority. Ethnicity Statistical tables Vikikrātuvē par šo tēmu ir pieejami multivides faili. Skatīt: Kamigina.