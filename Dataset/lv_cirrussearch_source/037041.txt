Rūdolfs Elstners (vācu: Rudolf Elstner; 1893. gada 13. oktobris Bohēmija — 1966. gada 12. augusts Berlīne) bija Vācijas šahists. No 1920. līdz 1960. gadam bijis viens no Berlīnes vadošajiem šahistiem. Augstākā vieta Berlīnes pilsētas šaha čempionātos ir bijusi 1936. gadā izcīnītā 3. vietā aiz Kurta Rihtera un Ludviga Relštāba. Līdz Otrajam pasaules karam daudzus gadus bijis šaha zāles direktors Berlīnē. Pēc kara vadījis šaha kafejnīcu Berlīnē. Uzreiz pēc Otrā pasaules kara bijis viens no Austrumvācijas labākajiem šahistiem. 1947. gadā izcīnījis 3. vietu Padomju okupācijas zonas šaha čempionātā un šaha kluba Friedenauer Schachgesellschaft sastāvā uzvarējis Berlīnes šaha ātrspēles komandu čempionātā, bet 1950. gadā uzvarējis pirmajā Vācijas Demokrātiskās Republikas (VDR) šaha čempionātā, apsteidzot nākamo šaha lielmeistaru Volfgangu Pīču. Līdz 1960. gadu sākumam bijis Austrumberlīnes šaha kluba BSG Einheit Pankow biedrs. Tajā pašā laikā līdz 1950. gadu vidum bijis arī Rietumberlīnes šaha kluba Schach-Club Kreuzberg biedrs un regulāri piedalījies tā sastāvā pilsētas šaha turnīros, kā rezultātā viņam radušās domstarpības ar VDR šaha federāciju. Pilnībā sadarbība ar Rietumberlīni beigusies tikai pēc Berlīnes mūra uzcelšanas 1961. gadā, tomēr pēc tam Schach-Club Kreuzberg uzņēmis Elstneru savu goda biedru pulkā. DDR-ch 01st Soemmerda 1950 Šahista profils chessgames.com mājaslapā (angliski) Šahista profils 365chess.com mājaslapā (angliski)