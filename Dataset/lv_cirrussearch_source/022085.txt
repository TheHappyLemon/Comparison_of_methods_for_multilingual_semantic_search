Fāzela līcis (vācu: Vahselbucht, angļu: Vahsel Bay, spāņu: Bahía de Vahsel) ir ap 11 km plats un ap 16 km garš līcis Vedela jūras dienvidos Antarktīdā. Līci norobežo Luitpolda krasts austrumos un Filhnera šelfa ledāja fronte dienvidos. Līcī tā ziemeļrietumu daļā noplūst Lerhenfelda un Šveicera glečeri. Līci 1912. gada janvārī—februārī atklāja Vācijas Antarktiskā ekspedīcija Vilhelma Filhnera vadībā un nosauca par godu ekspedīcijas kuģa Deutschland kapteinim Rihardam Fāzelam, kurš mira ekspedīcijas laikā. Vēlāk pats Filhners ierosināja līci pārdēvēt par Hercoga Ernsta līci (Herzog-Ernst-Bucht) par godu pēdējam Saksijas-Altenburgas hercogam Ernstam II, bet šis nosaukums neiegājās. Fāzela līča piekraste, kā relatīvi ērtāk sasniedzamā vieta Vedela jūras dienvidos, intensīvi izmantota kā bāze reģiona izpētei. Pirmā polārstacija argentīniešu Henerala Belgrano šeit tika ierīkota 1955. gadā (darbojās līdz 1979. gadam). 1956. gadā tika ierīkota Šekltonas stacija Vivjena Fuksa transantarktiskajai ekspedīcijai. Amerikāņu Starptautiskā ģeofizikas gada polārstacija Elsvērta tika ierīkota 1957. gadā, vēlāk nodota Argentīnai un slēgta 1962. gadā. 1975. gadā pie ledāja frontes tika ierīkota PSRS polārstacija Družnaja, kas 1986. gadā ar atšķēlušos aisbergu tika aiznesta jūrā. Ar šo pašu aisbergu tika aiznestas arī pamestās Šekltona un Henerala Belgrano. BAT Gazetteer. Vahsel Bay Geographic names of AntarcticaOn openlibrary.org Exploring polar frontiers: a historical encyclopedia