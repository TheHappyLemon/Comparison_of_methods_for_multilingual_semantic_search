Bilingsa rags (krievu: мыс Биллингса) vai Valkarans (čukču: Валӄаран) ir zīmīgs zemesrags Krievijas ziemeļaustrumos Longa šauruma krastā Austrumsibīrijas jūras dienvidaustrumos. Administratīvi ietilpst Čukotkas autonomā apvidus Iuļtinas rajonā. Veido Čaunas līča ziemeļaustrumu robežu. Zemesrags izvietojies uz 0,4 līdz 1,8 km platas zemes strēles, kas atdala Valkakinmanki lagūnu no jūras. Apvidus vietējiem čukčiem bija zināms kā Valkarana (Валӄаран) — ‘mājoklis no vaļa žokļiem’; domājams, ka apvidū kādreiz mituši eskimosi, kuru tradīcijās ir kā būvmateriālus izmantot Grenlandes vaļa kaulus. Mūsdienu nosaukums piešķirts par godu angļu jūrasbraucējam Krievijas dienestā Džozefam Bilingsam (Joseph Billings), kura vadītā ekspedīcija 1785.—1793. gadā pētīja un aprakstīja Čukču pussalu un tās piekrasti. 13 km uz rietumiem no zemesraga atrodas Bilingsas ciems, bet 60 km uz dienvidaustrumiem — Jakana rags, kas atdala Austrumsibīrijas jūru no Čukču jūras. Определение "Биллингса мыс" в Большой Советской Энциклопедии Леонтьев В. В., Новикова К. А. Топонимический словарь Северо-Востока СССР