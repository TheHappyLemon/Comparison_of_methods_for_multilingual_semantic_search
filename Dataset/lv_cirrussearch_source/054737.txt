Draglains (angļu: dragline), vilcējs — vienkausa ekskavators — zemes rakšanas mašīna ar speciālu trošu bloka aprīkojumu, kam ir sarežģītas trošu saites. Parasti draglainam ir polipasts, vilces un pacelšanas vinčas, izlice un kauss. Izlices garums var sasniegt 125 metrus, kausa ietilpība — līdz 168 m³. To izmanto liela apjoma zemes rakšanas darbiem: karjeros, hidrotehnisko būvju un meliorācijas būvniecībā. Draglaina shēma Kauss Izbēršana Draglains darbībā (video) Draglainam ir sarežģīta trošu sistēma. Vilces un pacelšanas vinču darba troses, lai izvairītos no to pārklāšanās, tām jābūt pastāvīgi nostieptām. Izlices pacelšanu un nolaišanu tāpat veic atsevišķs trošu mehānisms. Kausa izkraušana notiek ar papildu izkraušanas troses palīdzību. Piekārtā kausa pacelšanas un vilkšanas trosēs svārstību dēļ, draglains vadības ziņā ir vissarežģītākais vienkausa ekskavators. Tajā pašā laikā pieredzējuši ekskavatoru mašīnisti ieguvē iešūpoto kausu spēj aizsviest ievērojamā attālumā (rādiusā) no mašīnas. Elastīgā kausa piekare un viegla režģveida izlice nodrošina vislielāko rādiusu, vislielāko rakšanas dziļumu un vislielāko izgāšanas augstumu, salīdzinājumā ar citu veidu ekskavatoru iekārtām. Turklāt vilkšanas līnijas ir ļoti ražīgas. Piemēram, ekskavators E-10011 ar priekšējo lāpstu aprīkojumu nodrošināja ražību tikai līdz 210 m³ / h, bet ar draglaina aprīkojumu jau — līdz pat 300 m³ / h (aptuveni 1,43 reižu vairāk). Tomēr elastīgā kausa piekare nenodrošina pietiekamu rakšanas un kausa izgāšanas precizitāti. Ir grūtības precīzi iekraut grunti tieši trasnportlīzekļos. Sistemātiski var gadīties grunts nobirumi ārpus uzņemošā transportlīdzekļa bortiem. Tas zināmā mērā arī atkarīgs no ekskavatora mašīnista pieredzes iemaņām, bet ne tikai. Tāpēc grunts izkraušanu parasti vispirms nodrošina vaļņos, tad no vaļņiem ar precīzākiem ekskavatoriem to iekrauj transportlīdzekļos. Draglaina kausu piekar ar ķēdēm pie pacelšanas un vilkšanas trosēm. Pacelšanas trose nodrošina kausa vertikālo pārvietošanu. Vilces trose pievelk kausu pie mašīnas. Vienlaicīgi ar vilkšanu notiek kausa piepildīšana ar grunti. Vienlaicīgi nospriegojot vilces un pacelšanas troses, palielinās attālums starp savienojošo posmu un apgāšanas bloku, kas izsauc izkraušanas troses nostiepšanu un attiecīgi kausa priekšgala pacelšanu. Šajā stāvoklī ar grunti pildīto kausu paceļ no ieguves un pārvieto, pagriežot ekskavatora platformu, līdz izkraušanas vietai. Lai kausu izkrautu, vilces trosi atslābina. Rezultātā kauss apgāžas un grunts no tā izbirst. Draglains spēj nodrošināt lielu rakšanas spēku ar nosacījumu, ka gājiena sākumā kausu iedziļina gruntī, bet iedziļinās tas tikai no pašsvara. Tāpēc, strādājot ar blīvām gruntīm, grunts slāņus iepriekš sairdina, piemēram, ar ķīļveida irdinātājiem vai speciāliem arkliem, kas var būt iekļauti dažu draglainu komplektācijā; vai ar rūpnieciskās spridzināšanas palīdzību. Blīvām gruntīm izmanto mazāka tilpuma, taču smagākus nomaināmos kausus. Dažkārt draglainu izmanto kravu celšanai, to sauc par ekskavatoru — celtni.