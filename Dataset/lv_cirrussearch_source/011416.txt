Sicīliešu valoda (sicilianu, sìculu) ir romāņu saimes valoda, kurā runā 4—5 miljoni cilvēku Itālijai piederošajā Sicīlijas salā, tai pieguļošajās Vidusjūras salās un Kalabrijas reģiona dienvidos. Valodu ietekmējušas grieķu un arābu valodas, Kalabrijai uz ziemeļiem blakusesošajos reģionos runātā neapoliešu valoda, ar kuru tā veido dialektu ķēdi, kā arī itāļu valoda. Valodai nav oficiāla statusa Itālijā, taču tā ir atzīta par minoritātes valodu Sicīlijas reģionā, un to neoficiāli regulē tādas organizācijas, kā Cademia Siciliana un Sicīlijas filoloģijas un valodniecības pētījumu centrs (Centru di studi filulòggici e linguìstici siciliani), kuri iestājas par sicīliešu valodas pieraksta standartizāciju, jo vienotas rakstības sistēmas tai vēl nav. Valodā runā Sicīlijas salā un Kalabrijas reģionā un Apūlijas dienvidos kontinentālajā Itālijā, kā arī diasporas kopienās, piemēram, Amerikas Savienotajās Valstīs, kur izveidojies angļu un sicīliešu valodas sajaukums (Siculish). Valodai ir vairāki dialekti, kuri izveidojušies, pateicoties ģeogrāfiskam attālumam starp valodas pratēju kopienām. Taču arī ģeogrāfiski kompaktās Sicīlijas salas ietvaros pastāv 9 dialekti — rietumu, kurā runā reģiona galvaspilsētā Palermo, centrālais, dienvidaustrumu, austrumu, Mesīnas, Eolas un Pantesko dialekts Sicīlijas salā, Kalabrijas reģionā runātās ziemeļu un dienvidu variācijas un Apūlijas reģionā runātās ziemeļu, centrālās un dienvidu variācijas. Zemāk dots Vispārējās cilvēktiesību deklarācijas pirmā panta tulkojums vairākos sicīliešu valodas dialektos. Salīdzinājumā vērojamas dažādas leksiskas un ortogrāfiskas atšķirības, piemēram, vairākos dialektos izmantots burts ḍ (d ar punktu apakšā), kurš apzīmē balsīgu retrofleksa slēdzeni. Burts r apzīmē retrofleksa tapu /ɽ/, ja tam seko patskanis, citos gadījumos — retrofleksa svelpeni /ʐ/. Vēl viena iezīme, kas kopīga visām variācijām — attiecībā pret latīņu valodu, no kuras sicīliešu valoda cēlusies, patskaņi /e/ un /o/ tiek reducēti uz /i/ un /u/, kas arī atspoguļots ortogrāfijā. (siciliano->sicilianu) «Redirected». Ethnologue (angļu). 2019-11-19. Skatīts: 2020-03-28. Ruffino, Giovanni. Sicilia (1. ed izd.). Roma : Laterza, 2001. ISBN 88-421-0582-1. OCLC 51621683. James Lambert. «A multitude of “lishes”». eww.38.3.04lam (English). doi:10.1075/eww.38.3.04lam. Arhivēts no oriģināla, laiks: 2020-07-29. Skatīts: 2020-03-28.