Veronika Kempbela-Brauna (angļu: Veronica Campbell-Brown; dzimusi Veronika Kempbela; 1982. gada 15. maijā Trelonijā, Jamaikā) ir bijusī jamaikiešu vieglatlēte, sprintere. Viņa ir trīskārtēja olimpiskā čempione (200 m un stafetē), kā arī Pasaules čempione prestižākajā — 100 m — distancē. Olimpiskajās spēlēs un Pasaules čempionātos kopumā izcīnījusi 19 medaļas, tādējādi viņa ir viena no medaļām bagātākajām sportistēm vieglatlētikas vēsturē. Piedalījusies piecās olimpiskajās spēlēs. 2000. gadā Sidnejā izcīnīja sudraba medaļu 4x100 metru stafetē, 2004. gadā Atēnās kļuva par olimpisko čempioni 200 metru distancē un 4x100 metru stafetē, bet 2008. gadā Pekinā atkārtoti kļuva par čempioni 200 m. Pekinas olimpiādē V. Kempbela-Brauna bija Jamaikas delegācijas karognesēja olimpisko spēļu atklāšanas ceremonijā. 2012. gadā Londonā viņa izcīnīja sudrabu 4×100 metru stafetē un bronzu 100 m distancē. 2005. gada Pasaules čempionātā V. Kempbela-Brauna izcīnīja sudraba medaļu 100 un 4×100 metru distancēs, savukārt 2007. gadā kļuva par Pasaules čempioni 100 metru distancē, bet 200 metru distancē izcīnīja sudraba medaļu. V. Kempbela-Brauna ir 2004. un 2005. gada Jamaikas gada sportiste. Dzimusi desmit bērnu ģimenē. Pēc vidusskolas beigām pārcēlusies studēt uz ASV, kur beigusi Ārkanzasas Universitāti. 2007. gadā apprecējusi savu studiju biedru, tāpat Jamaikas sprinteri Omāru Braunu un šobrīd dzīvo Floridas štatā ASV. 2013. gada jūnijā tika izplatīta informācija, ka V. Kempbelas-Braunas maijā ņemtās dopinga analīzes ir pozitīvas. 2014. gada februārī apsūdzības dopinga lietošanā pret sportisti tika atceltas. 2021. gada jūlijā V. Kempbela-Brauna paziņoja par profesionālā sporta karjeras beigām Vikikrātuvē par šo tēmu ir pieejami multivides faili. Skatīt: Veronika Kempbela-Brauna. Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlētes profils (angliski) IAAF Dimanta līgas profils (angliski)