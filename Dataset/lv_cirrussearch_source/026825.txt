Šells Stēfans Levēns (zviedru: Kjell Stefan Löfven, dzimis 1957. gada 21. jūlijā) ir zviedru sociāldemokrāts. No 2014. līdz 2021. gadam viņš bija Zviedrijas premjerministrs. Šells Stēfans Levēns ir dzimis Stokholmā; desmit mēnešu vecumā atstāts patversmē. Viņš auga audžuģimenē Vesterbotenas lēnē. Pēc 48 nedēļu metinātāju kursiem neilgu laiku viņš studēja augstskolā Ūmeo. Darba gaitas Levēns uzsāka 1979. gadā, strādājot par metinātāju vienā no Zviedrijas aizsardzības uzņēmumiem. Pēc diviem gadiem viņu ievēlēja par vietējās arodbiedrības pārstāvi, kam sekoja karjera arodbiedrību organizācijā. 1995. gadā Levēns tika iecelts par metālstrādnieku arodbiedrības ombudu, 2001. gadā ievēlēts par viceprezidentu. 2005. gadā Lēfvens tika izvēlēts par jaunizveidotās arodbiedrības IF Metall priekšsēdētāju. 2006. gadā Levēnu iebalsoja Zviedrijas Sociāldemokrātiskā Strādnieku partijas valdē, savukārt 2012. gada janvārī pēc iepriekšējā līdera aiziešanas Lēfvens kļuva par partijas jauno līderi. Zviedrijas parlamenta vēlēšanās 2014. gada 14. septembrī sociāldemokrāti ieguva lielāko mandātu skaitu. Jaunievēlētais parlaments 2014. gada 2. oktobrī apstiprināja Levēna izveidoto (mazākuma) valdību. Reuters — Swedish parliament confirms Social Democrat's Lofven as new PM Arhivēts 2015. gada 6. janvārī, Wayback Machine vietnē. (angliski)