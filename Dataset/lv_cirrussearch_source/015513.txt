Čada ezers (franču: Lac Tchad) ir sekls beznoteces relikts ezers Āfrikas vidienē, kas mūsdienās ir gandrīz pilnībā izsīcis. Ezeram ir ļoti liela nozīme ekonomikā - tas apgādāja ar ūdeni vairākus miljonus cilvēku četrās valstīs ap to - Čadā, Kamerūnā, Nigērā un Nigērijā, šo iedzīvotāju nodrošinājums ar ūdeni ezera izsīkšanas rezultātā ir problemātisks. Lielākā daļa ezera atrodas Čadas teritorijā. Lielākā pieteka - Šari, kas dod vairāk nekā 90% ūdens. Ezers ir ļoti sekls un pakļauts krasām platības izmaiņām atkarībā no nokrišņu daudzuma baseina teritorijā. Tajā atrodas daudz mazāku salu, sēkļu, peldošu salu, krasti purvaini. Ezeram nav iztekas, taču agrāk tā ūdens ir notecējis uz Soro un Bodeles ieplakām. Tā kā ezers atkāpjas, tā bijušajā gultnē notiek tā saucamā "recesijas lauksaimniecība". Čada ezers ir nozīmīgs dzīvajai dabai, tai skaitā krokodiliem, zivīm un daudzām putnu sugām. Nigērijā ir izveidots Čada ieplakas nacionālais parks. Uzskata, ka Čada ezers ir atlieka no agrākas, daudz lielākas tagadējās Čada ieplakas vietā pastāvējušas iekšzemes jūras, kas pēdējo 13 000 gadu laikā ir ievērojami samazinājusies. Aptuveni pirms 6000 gadiem ezers sasniedza pat 400 000 km2 platību. Savukārt pirms 4000 gadiem un 100 gadus p.m.ē. ezers gandrīz pilnībā izzuda. Kad eiropieši 1823. gadā pirmoreiz apsekoja ezeru, tas vēl bija viens no lielākajiem ezeriem pasaulē, taču kopš tā laika ezera platība būtiski samazinājusies. Globālā sasilšana un aizvien lielākais ūdens patēriņš novedis pie krasas ezera platības samazināšanās pēdējās desmitgadēs. 1960. gados ezera platība vēl pārsniedz 26 000 km2 - tad tas bija Āfrikas ceturtais lielākais ezers. 2000. gadā ezera platība bija jau mazāk nekā 1500 km2. 21. gadsimtā ezers visdrīzāk izzudīs pilnībā. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 141. lpp. Vikikrātuvē par šo tēmu ir pieejami multivides faili. Skatīt: Čada ezers. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)