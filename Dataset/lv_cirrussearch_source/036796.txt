Lībiga dzesinātājs jeb taisnais dzesinātājs ir viens no dzesinātāju veidiem — destilēšanas iekārtām paredzēta ierīce, kas atdzesē destilējamās vielas tvaikus. Ierīce nosaukta tās izgudrotāja vācu ķīmiķa Justusa fon Lībiga vārdā. Dzesinātājs sastāv no divām viena otrā ievietotām stikla caurulēm — pa iekšējo plūst tvaiks, kas pamazām kondensējas, bet iekšējo cauruli aptver ārējā, kur plūst auksts ūdens. Dzesinātājs var būt ar šlifiem (stikla pieslīpējumiem) vai bez tiem. Ūdeni pieslēdz ar parastām gumijas caurulēm. Lībiga dzesinātāju izmanto destilēšanai atmosfēras spiedienā vai vakuumā. Tā augšējo daļu pievieno destilācijas trauka, piemēram, Virca kolbas, slīpajam atzaram, bet apakšā pievieno novaduli uz destilāta savākšanas trauku. Lai dzesinātājs darbotos efektīvi, ūdens plūsmai jāvirzās pretēji kondensējamā tvaika plūsmai (tvaiks virzās slīpi uz leju, dzesēšanas ūdens — uz augšu). Akadēmiskā terminu datubāze — Lībiga dzesinātājs Valdis Drinks. 456 eksperimenti ķīmijā. Rīga : Zvaigzne ABC, 1995, 14. lpp. ISBN 978-9984-560-83-0 Vikikrātuvē par šo tēmu ir pieejami multivides faili. Skatīt: Lībiga dzesinātājs.