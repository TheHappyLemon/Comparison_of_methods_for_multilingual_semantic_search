Jonass Hillers (Jonas Hiller; dzimis 1982. gada 12. februārī) ir šveiciešu hokejists, vārtsargs, Šveices hokeja izlases dalībnieks. Pašlaik (2016) Hillers spēlē Šveices hokeja līgas kluba EHC Biel. Profesionāļa karjeru Hillers sāka 2000.—01. gada sezonā, kad debitēja Šveices hokeja līgas kluba HC Davos rindās. Nākamajās divās sezonas gan kluba sastāvā viņš laukuma nedevās, taču 2003.—04. gada sezonā jau Lausanne HC sastāvā bija komandas otrais vārtsargs, taču tad atgriezās Davosā, kļūstot par komandas pamatvārtsargu un izcīnot Šveices čempiona titulu, kā arī tiekot atzīts par sezonas labāko vārtsargu. 2006.—07. gada sezonā Hillers kopā ar HC Davos vēlreiz izcīnīja līgas čempiona titulu, vienlaikus tiekot atzīts arī par līgas vērtīgāko spēlētāju. 2007. gada maijā Hillers noslēdza līgumu ar NHL klubu Anahaimas "Ducks", 2007.—08. gada sezonā pildot komandas otrā vārtsarga funkcijas aiz Žana Sebastjēna Žigēra. Jau nākamajā sezonā abi vārtsargi spēles laiku dalīja uz pusēm, taču tad Hillers kļuva par komandas pamatvārtsargu. 2014. gada jūnijā "Ducks" ģenerālmenedžeris Bobs Marejs paziņoja, ka līgums ar šveiciešu vārtsargu pagarināts netiks, kā rezultātā jūlijā Hillers noslēdza divu gadu līgumu ar Kalgari "Flames". 2014.—15. gada sezonā viņš bija komandas pamatvārtsargs, taču nākamajā sezonā šo statusu zaudēja, dalot spēles laiku ar somu vārtsargiem Kari Remi un Joni Ortio. 2016. gada aprīlī noslēdza trīs gadu līgumu ar Šveices hokeja līgas klubu EHC Biel. Šveices hokeja izlases rindās spēlējis 2010. un 2014. gada olimpisko spēļu turnīros, kā arī 2006., 2007. un 2008. gada Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski)