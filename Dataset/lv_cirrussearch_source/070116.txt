Pangasinana (filipīniešu: Lalawigan ng Pangasinan, angļu: Province of Pangasinan, pangasinanu: Luyag na Pangasinan, iloku: Probinsia ti Pangasinan) ir viena no Filipīnu provincēm valsts ziemeļdaļā, Ilokosas reģionā. Administratīvi dalās 3 pilsētās un 44 municipalitātēs un sīkāk 1333 barangajās. Provinces centrs ir Lingajenas municipalitāte, bet lielākā apdzīvotā vieta — Sankarlosa. Dagupanas neatkarīgā pilsēta administratīvi un politiski provincē neietilpst, bet dažkārt tiek tai pieskaitīta statistiskos nolūkos. Provincē jaukts iedzīvotāju sastāvs, to apdzīvo pangasinani (55 %) un iloki (44 %). Province izvietojusies Lusonas salas ziemeļrietumos pie Dienvidķīnas jūras Lingajenas līča. Ziemeļos robežojas ar Launionu un Bengetu, austrumos — ar Nuevaviskaju un Nuevaesihu, bet dienvidos — ar Tarlaku un Sambalesu. Rietumos provinces krastus apskalo Dienvidķīnas jūra. Lingajenas līcī vairākas salas, lielākās no kurām ir Kabarrujana un Santjago. Reljefā dominē Centrālās Lusonas zemienes ziemeļdaļa ar Agno upes baseinu, ziemeļaustrumos provinces teritorijā iestiepjas Centrālā Kordiljera, bet rietumos paceļas Sambalesas kalni. Augstākais kalns ir Sanisidoro (737 m vjl). Provinces teritorijā atrodas vairāki neaktīvi un potenciāli aktīvi vulkāni. Province ar centru Lingajenā dibināta 1580. gadā, bet tās administratīvās robežas noteiktas tikai 1611. gadā. Vēlākos laikos daļa provinces teritorijas nodalītas mūsdienu Sambalesas, Tarlakas un Launionas provincēm, bet Sambalesas ziemeļdaļa 1903. gadā savukārt pievienota Pangasinanai. Galvaspilsēta gandrīz visu laiku bija Lingajena, izņemot Filipīnu revolūcijas laiku, kad tā tika pārcelta uz Sankarlosu, un japāņu okupācijas lauku, kad par administratīvo centru tika nozīmēta Dagupana. Vikikrātuvē par šo tēmu ir pieejami multivides faili. Skatīt: Pangasinana.