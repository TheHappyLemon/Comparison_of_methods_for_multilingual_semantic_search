Rikardo Alverto Gareka Nardi (spāņu: Ricardo Alberto Gareca Nardi; dzimis 1958. gada 10. februārī) ir argentīniešu futbola treneris un bijušais futbolists, spēlējis uzbrucēja pozīcijā, bijis Argentīnas futbola izlases dalībnieks. Kopš 2024. gada janvāra ir Čīles futbola izlases galvenais treneris. Pirms tam vadījis dažādus klubus Dienvidamerikā, no 2015. līdz 2022. gadam strādājis ar Peru izlasi. Profesionāla futbolista karjeru sāka 1978. gadā Buenosairesas "Boca Juniors". 1981. gadā tika izīrēts Sarmiento. 1985. gadā pievienojās Boca Juniors galvenajiem sāncenšiem River Plate. 1985. gadā pārgāja uz Kolumbijas klubu América de Cali, kura sastāvā divreiz kļuva par Kolumbijas čempionu (1985. un 1986. gadā). Šīs komandas sastāvā trīsreiz spēlēja Copa Libertadores finālā, bet visas trīs reizes zaudēja. 1989. gadā atgriezās Argentīnā un pievienojās Buenosairesas "Velez Sarsfield". Karjeras pēdējās sezonas aizvadīja Independiente, 1994. gadā uzvarot Argentīnas pirmās divīzijas Clausura čempionātā. Argentīnas izlasē debitēja 1981. gadā pret Poliju. Izlases rindās aizvadījis 20 spēles un guvis 5 vārtus. Trenera karjeru sāka 1996. gadā klubā Talleres. Vēlāk strādāja arī citos Argentīnas klubos: Independiente, Colón, Quilmes un Argentinos Juniors. 2004. gadā neilgu laiku bija trenera asistents Spānijas klubā Elche CF. Karjeras turpinājumā vadīja Kolumbijas klubus América de Cali un Santa Fe. 2006. gadā atgriezās Talleres. No 2007. līdz 2008. gadam bija Peru kluba Universitario galvenais treneris un uzvarēja 2008. gada Apertura čempionātā. 2009. gadā atgriezās Argentīnā un ar Vélez Sarsfield trīs reizes izcīnīja Argentīnas čempionu titulu. 2014. gadā bija Brazīlijas kluba Sanpaulu "Palmeiras" galvenais treneris. 2015. gada februārī tika apstiprināts par Peru futbola izlases galveno treneri. Garekas vadībā Peru izlase 2015. gada Copa America izcīnīja 3. vietu un kvalificējās 2018. gada FIFA Pasaules kausa finālturnīram. Tajā komanda neizkļuva no grupas. Gareka aizveda komandu līdz 2019. gada Copa América finālam, kur tā zaudēja Brazīlijai. Peru nekvalificējās 2022. gada FIFA Pasaules kausam, izšķirošajā spēlē zaudējot Austrālijai. Gareka nespēja vienoties ar federāciju par darba turpināšanu un galvenā trenera amatu atstāja. 2023. gadā vēlreiz vadīja Vélez Sarsfield. 2024. gada janvārī kļuva par Čīles futbola izlases galveno treneri. «Peru name Argentine Gareca as new national team manager» (angļu). Reuters. 2015. gada 20. marts. Skatīts: 2018. gada 3. jūnijā. «Chile hire Argentine Ricardo Gareca as next manager». espn.com (angļu). 2024. gada 24. janvāris. Skatīts: 2024. gada 25. martā. Vikikrātuvē par šo tēmu ir pieejami multivides faili. Skatīt: Rikardo Gareka. WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski)