Eduards Dalmanis (vācu: Eduard Dallmann; dzimis 1830. gada 11. martā, miris 1896. gada 23. decembrī) bija vācu vaļu mednieks, jūrasbraucējs un pirmatklājējs. Dzimis Fletes ciemā pie Brēmenes atvaļināta ulāna ģimenē. Jau 15 gadu vecumā sācis strādāt uz kuģiem par jungu. 1866. gadā kļuvis par Havajās reģistrētā kuģa W.C. Talbot kapteini un uzsācis tirdzniecības braucienus uz Beringa jūras un Čukču jūras piekrastēm. Apgalvojis, ka kā pirmais no eiropiešiem izkāpis krastā Vrangeļa salā, bet tam nav dokumentālu apstiprinājumu. No 1867. līdz 1870. gadam vadījis vaļu medību kuģi Count Bismarck Klusā okeāna tropos, kā arī Beringa un Čukču jūrās. No 1872. līdz 1874. gadam, kad Arktikas jūrās vaļi jau bija izmedīti un kļuva reti sastopami, Dalmani nolīga par tvaikoņa Grönland kapteini Antarktikas piekrastes izpētei. Ekspedīcijas laikā Dalmaņa vadībā tika veikti daudzi atklājumi Antarktīdas pussalas piekrastē, cita starpā Bismarka šaurums un Anveras, Brabantes, Lježas salas un Vilhelma arhipelāgs. 1876. gadā Dalmanis ar to pašu kuģi Grönland medīja vaļus Bafina līcī un Deivisa šaurumā. No 1877. līdz 1884. gadam Krievijas barona fon Knopa uzdevumā veicis ikgadējus mēģinājumus gar Ziemeļu Ledus okeāna piekrasti sasniegt Obas un Jeņisejas grīvas graudaugu transportēšanai. Sakarā ar sarežģītajiem ledus apstākļiem Karas jūrā tikai četri no septiņiem mēģinājumiem bija veiksmīgi. Pēc Arktikas pamešanas Dalmanis 1884. gadā kļuva par tvaikoņa Samoa kapteini un līdz 1893. gadam piedalījās vairākās ekspedīcijās uz Jaungvinejas piekrasti, kur daudzām salām un jūrasšaurumiem ir viņa dotie nosaukumi. Miris 1896. gadā Brēmenes piepilsētā Blūmentālē. Eduarda Dalmaņa vārdā nosaukti: Dalmaņa līcis un Dalmaņa kalns Antarktīdā, Dalmanas polārstacija Antarktīdā, Iela un strūklaka Blūmentālē, Dalmaņa līcis Papua-Jaungvinejā, Dalmaņa zemūdens kalns Klusā okeāna dienvidos. 175. Geburtstag des deutschen Polarfahrers Eduard Dallmann Samoafahrten. Reisen in Kaiser-Wilhelms-Land und Englisch-Neu-Guinea in den Jahren 1884 und 1885 an Bord des Deutschen Dampfers Samoa Weser Kurier. Auf den Spuren von Kapitän Dallmann