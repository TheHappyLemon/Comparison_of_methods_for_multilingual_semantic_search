The Music for UNICEF Concert: A Gift of Song bija labdarības koncerts, kas notika 1979. gada 9. janvārī Apvienoto Nāciju Organizācijas Ģenerālajā asamblejā Ņujorkā. Tā mērķi bija savākt līdzekļus UNICEF pasaules bada risināšanas programmai un atzīmēt International Year of the Child sākumu. Koncerts tika ierakstīts un pārraidīts nākamajā dienā NBC kanālā ASV un visā pasaulē. Koncerta moderators bija Deivids Frosts, kā arī Gilda Rednere un Henrijs Vinklers pieteica izpildītājus. Henrijs Fonda arī piedalījās uz īsu brīdi. Katrs izpildītājs parakstīja lielu pergamentu, kas atzīmēja viņu atbalstu UNICEF mērķiem. Koncerta ideja nāca no Roberta Stigvuda, Bee Gees un Deivida Frosta, kas sākotnēji plānoja koncertu kā ikgadēju pasākumu. Ne visi priekšnesumi tika izpildīti dzīvajā, piemēram, grupa ABBA izpildīja Chiquitita un Bee Gees izpildīja Too Much Heaven pie iepriekš ierakstītām fonogrammām. UNICEF no koncerta guva mazāk par 1 miljonu dolāru, neskaitot autortiesību peļņu no dziesmām un izpildījumiem. Music for UNICEF koncertā piedalījās daži no slavenākajiem popmūzikas māksliniekiem tajā laikā. Izpildītāji ziedoja dziesmu izpildīšanas autortiesības UNICEF organizācijai. Piemēram, 2003. gadā UNICEF no Bee Gees dziesmas Too Much Heaven autoratlīdzības bija guvuši vairāk nekā septiņus miljonus dolāru. Daži mākslinieki ziedoja savu autoratlīdzības tikai uz ierobežotu laiku. Lielākā daļa no dziesmām bija disko dziesmas, kuru vārdi nebija saistīti ar bērnu nabadzību. Bija ieplānota arī Eltona Džona uzstāšanās, bet viņš neieradās uz koncertu. Vairākas nedēļas pēc koncerta Polydor Records izdeva LP ierakstu, kurā bija apkopotas koncertā izpildītās dziesmas jauktā secībā: ABBA — Chiquitita, Bee Gees — Too Much Heaven, Endijs Gibs — I Go For You, Endijs Gibs un Olīvija Ņūtona-Džona — Rest Your Love On Me, Olīvija Ņūtona-Džona — The Key, Džons Denvers — Rhymes & Reasons, Earth, Wind & Fire — September, Rita Kūlidža un Kriss Kristofersons — Fallen Angels , Rods Stjuarts — Da Ya Think I'm Sexy?, Donna Sammere — Mimi's Song. Ierakstā tika iekļautas arī atklāšanas un noslēguma dziesmas: Atklāšanas medley, noslēdzoties ar ABBA dziesmu He is Your Brother, Noslēguma dziesma — Džekijas Dešanonas Put A Little Love In Your Heart. Džona Denvera lapa ar audio paraugiem Olīvijas Ņūtonas-Džonas lapa par albumu ABBA lapa par koncertu Mēģinājuma attēli Ekrānuzņēmumi IMDb profils (angliski)