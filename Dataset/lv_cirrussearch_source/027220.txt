Mate (spāņu: mate, no kečvu: mati) ir tradicionāls Dienvidamerikas dzēriens ar augstu kofeīna saturu. Īpaši populārs tas ir Argentīnā, kur to kā tradīciju aizsargā likums, Urugvajā, Paragvajā, Bolīvijas Gran Čako reģionā un Brazīlijas Dienvidu reģionā, kā arī mazākā mērā Čīles dienviddaļā, Sīrijā un Libānā. To pagatavo, iemērcot žāvētas mates auga lapas karstā ūdenī. Mati pasniedz izdobta pudeļķirbja koplietošanas traukā ar metāla salmiņu. Salmiņu Latīņamerikas valstīs sauc par bombilla, portugāļu valodā — par bomba, bet arābu valodā — par bombija vai vispārīgāk par masassa. Salmiņu tradicionāli veido no sudraba. Komerciāli pieejamie salmiņi parasti ir no jaunsudraba (alpaka), nerūsošā tērauda vai dobas cukurniedres. Ķirbi sauc par mate vai guampa, Brazīlijā — par cuia vai cabaça. Pat ja ūdeni ņem no termosa, dzērienu dzer no tradicionālā trauka. Mati sākotnēji lietoja gvarani un tupī iezemiešu tautas Brazīlijas dienvidos (tai laikā tā bija Paragvajas teritorija līdz Paragvajas karam — no šī fakta ir cēlies matei izmantotā auga zinātniskais nosaukums Ilex paraguariensis). Mate kļuva izplatīta 16. gadsimta beigās, kad Paragvaja kļuva par Spānijas koloniju un mati sāka dzert arī spāņu iebraucēji. 17. gadsimtā mate izplatījās pa Laplatu līdz pat Čīlei, kas to padarīja par Paragvajas galveno eksportpreci, kura izkonkurēja tabaku, kokvilnu un liellopu gaļu. 17. gadsimta 2. pusē jezuītiem izdevās pirmoreiz kultivēt Ilex paraguariensis un ierīkot plantācijas — līdz tam laikam mate tika ievākta un gatavota tikai no savvaļas augiem. Pēc Paragvajas kara (1864—1870) par galveno mates ražotājvalsti kļuva Brazīlija. Kad 1930. gados Brazīlijas uzņēmēji uzmanību vairāk pievērsa kafijai, kas tolaik sekmīgāk bija izplatījusies Eiropā un citur pasaulē, Argentīna pārņēma līderpozīcijas mates ražošanā. Mūsdienās Brazīlijā un Argentīnā saražo 90% no visas pasaulē pārdotās mates, bet pārējos 10% saražo Paragvaja. «Ley 26.871 - Declárase al Mate como infusión nacional.». InfoLEG (Spanish). Argentīnas Ekonomikas ministrija. Arhivēts no oriģināla, laiks: 2015. gada 24. septembrī. Skatīts: 2010. gada 7. oktobrī. «History of Mate». Establecimiento Las Marías. Arhivēts no oriģināla, laiks: 2011. gada 12. Novembris. Skatīts: 2011. gada 8. novembris. (angliski) «FAOSTAT». http://faostat.fao.org/site/339/default.aspx. Skatīts: 2015. gada 5. aprīlis. (angliski) Vikikrātuvē par šo tēmu ir pieejami multivides faili. Skatīt: Mate. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Mate pagatavošana (ar attēliem) Mate — dalīšanās ir tradīcija Raksts par mate ar video pamācību