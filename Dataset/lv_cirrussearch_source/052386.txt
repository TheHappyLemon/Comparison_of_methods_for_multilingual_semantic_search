Adrians Kroitors (rumāņu: Adrian Croitoru; dzimis 1971. gada 24. februārī) ir bijušais rumāņu džudists, deviņkārtējs Rumānijas čempions, Eiropas čempions un Eiropas čempionātu medaļnieks, pasaules čempionātu medaļnieks, trīs olimpisko spēļu dalībnieks. Adrians Kroitors sacensībās piedalījās vidējā (līdz 86 kg) un pussmagā svara kategorijā (līdz 90 kg). No 1993. līdz 2001. gadam deviņas reizes kļuva par Rumānijas čempionu. Eiropas čempionātos izcīnīja zelta (2000), sudraba (1992) un bronzas (1991, 1994) medaļas. Divas reizes (1993. un 1999. gadā) viņš kļuva par pasaules čempionātu bronzas medaļnieku. 1992. gada vasaras olimpiskajās spēlēs Barselonā viņš piedalījās vidējā svara kategorijā, kur cīņā par bronzas medaļu zaudēja kanādietim Nikolasam Džillam un ieņēma dalītu piekto vietu. Nākamajās olimpiskajās spēlēs Atlantā viņš arī startēja vidējā svara kategorijā. Pēc trīs izcīnītajām uzvarām viņš iekļuva pusfinālā, kur zaudēja Uzbekistānas džudistam Armenam Bagdasarovam. Pēc tam viņš zaudēja gandarījuma cīņu par trešo vietu nīderlandietim Markam Heizingam un tāpat kā četrus gadus iepriekš palika piektais. Savās pēdējās olimpiskajās spēlēs 2000. gadā Sidnejā viņš ieņēma devīto vietu. «ADRIAN CROITORU JUDOKA» (angļu). judoinside.com. Skatīts: 2020-04-02. Adriana Kroitora rezultāti sacensībās (angliski) Olympedia profils (angliski) JudoInside profils (angliski) Profils Starptautiskās džudo federācijas mājas lapā.