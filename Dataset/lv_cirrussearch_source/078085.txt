Ābadāna (persiešu: آبادان; Ābādān) ir ostas pilsēta Hūzestānā, Irānas dienvidrietumos. Ābadāna atrodas pie Irānas un Irākas robežas uz Šatalarabas upes deltas salas, kuru sauc tāpat kā pilsētu. Piecdesmit trīs kilometru attālumā atrodas Persijas līcis. Kopā pilsētā dzīvo vairāk kā 415 tūkstoši iedzīvotāju. Pilsētā atrodas osta, kas ir pieejama okeāna kuģiem, starptautiskā lidosta, naftas pārstrādes rūpnīca. Šeit sākas naftas cauruļvads uz Teherānu un Isfahānu. Ābadānā darbojas arī ķīmiskās rūpniecības uzņēmumi, kas ražo amonjaku, sēru un etilēnu. Pilsēta šajā vietā ir izveidojusies apmēram 8. līdz 9. gadsimtā. Pilsētas nosaukums radies no tās dibinātāja vārda. Jau sākotnēji pilsētā darbojās osta, bet otrs nozīmīgs faktors pilsētas izaugsmē bija sāls ieguves vietas tās apkārtnē. Par Ābadānu bieži notika strīdi un karadarbība starp tuvākajām valstīm. Kopš 1847. gada pilsēta atradās Persijas sastāvā. 20. gadsimta pašā sākumā pilsētas apkārtnē tika atklātas naftas iegulas. No 1909. līdz 1913. gadam šeit tika uzcelta naftas pārstrādes rūpnīca, kura vēlāk kļuva par vienu no lielākajām pasaulē. Irānas — Irākas karā pilsēta cieta no karadarbības un daudzi pilsētas iedzīvotāji devās bēgļu gaitās. Tobrīd tika pārtraukta arī naftas pārstrādes uzņēmuma darbība, kura tika atjaunota jau pēc kara un rekonstrukcijas, 1993. gadā. 1997. gadā tā atkal sāka strādāt pirmskara apjomos. Vikikrātuvē par šo tēmu ir pieejami multivides faili. Skatīt: Ābadāna. Ceļojuma uz Ābadānu apraksts (angliski) Ābadānas Tehnoloģiju centrs[novecojusi saite] «جمعیت به تفکیک تقسیمات کشوری» (persiešu valoda). Skatīts: 29 oktobris 2023.