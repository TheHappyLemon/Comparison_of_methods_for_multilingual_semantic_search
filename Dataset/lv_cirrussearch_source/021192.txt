Francijas eiro monētas ir eiro monētas, kuras izdevusi Francija. Francijas eiro monētu valsts puses dizainā izmantoti trīs attēli. Uz 1, 2 un 5 centu monētām attēlota Marianna — jaunas sievietes tēls, kas Franču revolūcijas laikā tika lietots kā alegoriska brīvības un saprāta personifikācija, un kļuvis par vienu no Francijas Republikas simboliem. Uz 10, 20 un 50 centu monētām attēlota sējēja — motīvs, kas pārņemts no iepriekšējās Francijas valūtas franka naudas zīmēm. Uz 1 un 2 eiro monētām attēlots stilizēts koks, kas simbolizē dzīvību, nepārtrauktību un izaugsmi, ko iekļauj sešstūris, kas simboliski ataino Francijas kontūras kartē, un Francijas nacionālais moto Liberté, égalité, fraternité (brīvība, brālība, vienlīdzība). Kā valsts identifikators uz monētām norādīti burti RF, kas ir saīsinājums no République Française (Francijas Republika). Francijas pašreizējais monētu dizains neatbilst ES prasībām, kas nosaka, ka nacionālajam dizainam jāatrodas iekšpus aplī izkārtotām Eiropas Savienības karoga zvaigznēm, tāpēc iespējams, ka nākotnē tas tiks mainīts. Francija 2 eiro piemiņas monētas izdod kopš 2007. gada. Francija ir izdevusi Francijas prezidentūrai Eiropas Savienības Padomē veltītu monētu (2008), Šarlam de Gollam un viņa 1940. gada 18.jūnija uzsaukumam veltītu monētu (2010), Pasaules mūzikas dienai veltītu monētu (2011), franču garīdzniekam un labdarības aktīvistam abatam Pjēram veltītu monētu (2012) un mūsdienu Olimpisko spēļu aizsācējam Pjēram de Kubertēnam veltītu monētu (2013). Kopīgi ar citām valstīm Francija ir izdevusi trīs Eiropas ekonomiskajai vienotībai veltītas monētas, kuras izdeva visas eirozonas valstis kopā un Elizejas līguma (sadarbības līgums ar Vāciju) parakstīšanas 50. gadadienai veltītu monētu kopā ar Vāciju. Turklāt Francija ir izdevusi vairākas zelta un sudraba piemiņas monētas, kas nav paredzētas apgrozībai. 2007 — 50 gadi kopš Romas līguma noslēgšanas 2008 — Francijas prezidentūra Eiropas Savienības Padomē 2009 — 10 gadi kopš Eiropas Ekonomikas un monetārā savienības izveides 2010 — Šarla de Gola 18. jūnija 70. gadadiena 2011 — 30. gadi kopš tiek atzīmēta Pasaules mūzikas diena 2012 — 10 gadi kopš eiro ieviešanas 2012 — Abata Pjēra 100 gadu jubileja 2013 — 50 gadi kopš Elizejas līguma noslēgšanas 2013 — Pjēra de Kubertēna 150 gadu jubileja Uz Francijas monētām ir kaltuves zīme un meistara zīme. Kaltuves zīme ir pārpilnības rags, tā pieder vienai no Parīzes naudas kaltuves filiālēm. Meistara zīme uz dažādu gadu izlaiduma monētām ir atšķirīga. Uz 1999. un 2000. gadā kaltajām monētām tā ir bite (meistars Pjērs Rodjērs), uz 2001. un 2002. gada monētām ir pakavs (Žerārs Bikuā), uz 2003.gada monētām — sirds,kurā ir stilizēti meistara iniciāļi (Seržs Levets), no 2004. gada līdz 2010.gadam izlaistajām monētām tā bija mežrags, vilnis un zivs (Ibērs Larivjērs), bet kopš 2011. gada — piecstūris, kurā ir burti AG, MP un YS (Īvs Sampo).