Džēreds Entonijs Dadlijs (angļu: Jared Anthony Dudley; dzimis 1985. gada 10. jūlijā) ir bijušais amerikāņu basketbolists, spēlēja uzbrūkošā aizsarga un vieglā uzbrucēja pozīcijā. 2020. gada Nacionālās basketbola asociācijas (NBA) čempions Losandželosas "Lakers" sastāvā. Pēc spēlētāja karjeras beigām kļuvis par treneri, šobrīd darbojas Dalasas "Mavericks" sistēmā. Pārstāvēja Bostonas koledžas komandu NCAA. Pēc izcilas koledžu basketbola karjeras 2007. gada NBA draftā viņu Šarlotas "Bobcats" izraudzījās ar kopējo 22. kārtas numuru pirmajā kārtā. 2008. gada decembri viņš tika aizmainīts no Šarlotas "Bobcats" uz Fīniksas "Suns" kopā ar Džeisonu Ričardsonu un otrās kārtas drafta tiesībām pret Borisu Diavu, Radžu Bellu un Šonu Singletriju. "Suns" sastāvā nospēlējis ilgāko savas karjeras posmu, piecas sezonas pēc kārtas. 2012. gada decembrī zaudētā spēlē pret Ņujorkas "Knicks" Dž. Dadlijs uzstādīja savu karjeras rezultativitātes rekordu: 36 punkti. 2013. gada jūlijā trīs komandu maiņas daījuma ietvaros viņš nonāca Losandželosas "Clippers". 2014. gada augustā viņu aizmainīja uz Milvoki "Bucks", bet 2015. gada jūijā uz Vašingtonas "Wizards". Sekojošajā vasarā Dž. Dadlijs kā brīvais aģents atgriezās Fīniksas "Suns", kur aizvadīja vēl divas sezonas. 2018. gada jūlijā "Suns" viņu aizmainīja uz Bruklinas "Nets" kopā ar otrās kārtas drafta izvēli maiņā pret Derelu Arturu. Bruklinas komandas sastāvā šajā sezonā piedalījās 59 spēlēs, no tām 25 dodoties sākumsastāvā. 2019. gada vasarā noslēdza līgumu ar Losandželosas "Lakers", kuras sastāvā 2020. gadā kļuva par NBA čempionu. 2021. gada augustā Dž. Dadlijs paziņoja par spēlētāja karjeras beigām. Pēc spēlētāja karjeras beigām kļuvis par treneri, šobrīd darbojas Dalasas "Mavericks" sistēmā kā viens no galvenā trenera Džeisona Kida asistentiem. Vikikrātuvē par šo tēmu ir pieejami multivides faili. Skatīt: Džēreds Dadlijs. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Eurobasket trenera(-es) profils (angliski) ESPN NBA profils (angliski) RealGM Basketball profils (angliski)