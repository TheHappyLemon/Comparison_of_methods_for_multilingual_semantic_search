Dinagatas Salas (filipīniešu: Lalawigan ng Mga Islang Dinagat, angļu: Province of Dinagat Islands, sebuāņu: Lalawigan sa Mga Pulo sa Dinagat, surigaviešu: Probinsya nan Mga Puyo nan Dinagat) ir viena no Filipīnu provincēm valsts dienviddaļā, Karagas reģionā. Administratīvi dalās 7 municipalitātēs un sīkāk 100 barangajās. Provinces galvaspilsēta ir Sanhosē. Lielākā daļa provinces iedzīvotāju ir visaji (76 987; 60,2 %), sebuāņi (21 106; 16,5 %), surigavieši (13 242; 10,3 %) un varaji (4759; 3,7 %). Pēc konfesionālās piederības — pārsvarā katoļi (ap 53 %); pārējie pieder citām kristiešu kongregācijām. Province aizņem Dinagatas salu grupas ziemeļdaļu starp Filipīnu jūru austrumos, Leites līci ziemeļos un Surigao šaurumu rietumos. Provincē ietilpst Dinagatas sala, ka arī vairākas nelielas saliņas tās piekrastē, lielākās no kurām ir Gibusonga, Uniba, Sibanaka un Kapakjana. Dienvidos ap 150 m platais un 15 km garais Gaboka šaurums Dinagatu atdala no Surigao pilsētas teritorijā ietilpstošajām Nonokas un Avasanas salām. Reljefs galvenokārt paugurains, bet dažas no piekrastes salām ir zemas. Augstākā virsotne ir Redondo (939 m vjl) Dinagatas ziemeļaustrumos. Pirmskoloniālajā laikā Dinagata atradās Butuanas radzahnāta ietekmē, kā arī to par atbalsta punktu izmantoja Ternates radžahnāts. Pirmā spāņu koloniālā municipalitāte tika izveidota tikai 155. gadā un tā iekļāva visu salu. Kā patstāvīga province izveidota 2006. gadā, nodalot no Ziemeļsurigao provinces. Philippine Statistics Authority. Ethnicity Statistical tables Vikikrātuvē par šo tēmu ir pieejami multivides faili. Skatīt: Dinagatas Salas.