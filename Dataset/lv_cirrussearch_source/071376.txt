Dedestiņu tragantzirnis (Astragalus cicer) ir tragantzirņu suga. Tās dabiskais izplatības areāls ir Centrāleiropā un Dienvideiropā, taču tas ir izplatījies arī Ziemeļeiropā, tostarp Latvijā, un Austrumeiropā, kur uzskatāms par adventīvu augu. Latvijas teritorijā atsevišķi eksemplāri un nelielas grupas ir novērotas nezālienēs un dzelzceļu malās. Dedestiņu tragantzirnis ir daudzgadīgs, 20—100 cm garš lakstaugs ar pacilu un bagātīgi zarojošu stublāju, kas ir apmatots ar mīkstiem, piegulošiem matiņiem. Augam ir zarains un koksnains saknenis. Tā lapas ir nepāra saliktas no 8—12 pāriem iegareni olveidīgu lapiņu ar strupu galu. Lapiņas apmatotas un pielapes ir sīkas, lancetiskas. Ziedu ķekars ir blīvs, galviņveidīgs, novietots garā kātā. Ziedi ir gaišdzelteni un stāvi. Zieda kauss ir zvanveidīgs un klāts ar tumšiem matiņiem. Auglis ir ieapaļas, uzpūstas, blīvi raupjmatainas pākstis, kas ir zaļas, kad negatavas, bet nogatavojoties nomelnē. Zied no jūnija līdz augustam. «dedestiņu tragantzirnis - Astragalus cicer L. - Augi - Latvijas daba». www.latvijasdaba.lv. Skatīts: 2024-02-17.