Nagoja (japāņu: 名古屋市, Nagoya-shi) ir pilsēta Čjūbu reģionā, Japānā. Tā atrodas Honsju salas centrālajā daļā pie Ises līča. Nagoja ir viena no vadošajām Japānas rūpniecības pilsētām. Nagojas vēsture aizsākās ar 1610. gadu, kad Ovari atzars no spēcīgā Tokugavas šogunāta uzcēla lielu cietoksni. Pēc Meidži restaurācijas 1868. gadā, kas iezīmēja šogunātu beigas, Nagoja joprojām palika par nozīmīgu tirdzniecības centru. Nagojas ostas attīstība, īpaši pēc Otrā pasaules kara, pilsētas atrašanās valsts centrālajā daļā un vairāku hidroelektrostaciju izbūve stimulēja smagās rūpniecības izaugsmi. Sākotnēji pilsētā tika ražoti pulksteņi, velosipēdi un šujmašīnas, bet pēc tam uzplauka tērauda apstrāde, ķimikāliju ražošana, naftas pārstrāde, kā arī automašīnu, lidmašīnu un kuģu ražošana. Caur pilsētu ir izbūvētas vairākas dzelzceļa līnijas, starp tām arī ātrgaitas dzelzceļa līnija Tōkaidō Shinkansen, kas savieno Osaku un Tokiju. Pilsētas ziemeļu daļā atrodas arī starptautiskā lidosta Chūbu Kokusai Kūkō (NGO). Vikikrātuvē par šo tēmu ir pieejami multivides faili. Skatīt: Nagoja. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) «県民文化局県民生活部　統計課 | 愛知県». Skatīts: 9 marts 2021.