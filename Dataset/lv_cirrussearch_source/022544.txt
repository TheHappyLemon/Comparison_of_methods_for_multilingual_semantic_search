"Dziesma par ledu un uguni" (angļu: A Song of Ice and Fire) ir fantāzijas grāmatu sērija, kuras autors ir amerikāņu rakstnieks un scenārists Džordžs R. R. Mārtins. Pirmo grāmatu, "Troņu spēle" (A Game of Thrones), Mārtins uzsāka rakstīt 1991. gadā, to publicēja 1996. gadā. Autors pakāpeniski pagarināja grāmatu sēriju, sākotnēji domātās triloģijas vietā pašlaik ir sarakstītas piecas un nākotnē iznāks vēl divas grāmatas. Pēdējā iznākusī grāmata 2011. gadā ir "Deja ar pūķiem" (A Dance with Dragons). Pašlaik autors strādā pie 6. grāmatas — "Ziemas vēji" (The Winds of Winter). "Dziesmas par ledu un uguni" sižets norisinās izdomātos kontinentos Vesterosā un Esosā, kuru vēsture stiepjas tūkstoš gadu garumā. Stāsta skatupunkts katrā nodaļā ir no kāda varoņa 3. personas skata, kur varoņu skaits aug no deviņiem - pirmajā daļā, līdz trīsdesmit vienam - piektajā. Stāstu veido trīs galvenie notikumi: varenāko dinastiju cīņa par dzelzs troņa kontroli Vesterosā, Svešo pieaugošais spēks ziemeļos un Dinerīsas Tārgārjenas centieni ieviest jaunu kārtību vergu līcī un sapulcināt sev armiju, ar kuras palīdzību viņa varētu atgriezties no trimdas un atņemt uzurpatoriem dzelzs troni, uz kura gadsimtiem ilgi bija sēdējuši viņas senči. George R. R. Martin's official website So Spake Martin, Collection of statements, correspondences and interviews by George R. R. Martin