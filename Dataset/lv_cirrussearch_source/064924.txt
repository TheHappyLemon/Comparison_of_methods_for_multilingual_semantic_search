Valuā dinastija (franču: Maison de Valois, Maison capétienne de Valois) bija aristokrātu dzimta Francijā, Kapetingu dinastijas atzars, kurai viduslaikos bijusi liela loma Francijas karalistes, Anglijas Karalistes, Spānijas karalistes un citu Eiropas valstu vēsturē. Dzimtas apzīmējums nāk no Šarla d'Valuā, Valuā grāfa (Charles comte de Valois, 1270-1325), Francijas karaļa Filipa III Drosmīgā trešā dēla, karaļa Filipa IV Skaistā jaunākā brāļa, kuram 1285. gadā tika piešķirta Valuā grāfiste. 1328. gadā mira Francijas karalis Šarls IV (Charles IV le Bel), pēdējais dzīvais tiešās Kapetingu dinastijas vīriešu līnijas pārstāvis, neatstājot pēcnācējus. Tuvākais troņmantnieks bija grāfa Šarla d'Valuā dēls Filips, bet pa sieviešu līniju Anglijas karalis Edvards III, kura māte bija mirušā karaļa māsa Izabella. Kad par karali kronēja Filipu VI Valuā, tad šo aktu saskaņā ar "Saliešu tiesībām" noprotestēja Izabella, bet Eduards III, 1337. gadā pasludināja sevi par Francijas karali. Sasaucis savus vasaļus Anglijā un Francijā, viņš iebruka Francijas karaļa domēnā, tādējādi iesākot Simtgadu karu. Valuā dzimtas pārstāvji valdīja Francijā laikā no 1328. līdz 1589. gadam, kad pēc Anrī III Valuā nāves troni pārņēma cits Kapetingu atzars - Burbonu dinastija. D'Valuā grāfi - tiešie Filipa VI Valuā pēcnācēji (ģimene izmira 1498. gadā). D'Valuā, Alansonas hercogi - Šarla d'Valuā otrā dēla, grāfa Šarla II Valuā pēcnācēji (ģimene izmira 1549. gadā). D'Valuā, Anžū hercogi - tiešie Luija d'Valuā, karaļa Žana II Labsirdīgā otrā dēla pēcnācēji (ģimene izmira 1481. gadā). D'Valuā, Berī hercogi - tiešie Žana d'Valuā, karaļa Žana II Labsirdīgā trešā dēla pēcnācēji (ģimene izmira 1416. gadā). D'Valuā, Burgundijas hercogi - tiešie Filipa Drosmīgā d'Valuā, karaļa Žana II Labsirdīgā ceturtā dēla pēcnācēji (ģimene izmira 1477. gadā). Šai ģimenei izveidojās divi atzari: D'Valuā, Brabantes hercogi - tiešie Antuāna d'Valuā, Filipa Drosmīgā dēla pēcnācēji (ģimene izmira 1430. gadā). D'Valuā, Neveras grāfi - tiešie Filipa d'Valuā, Filipa Drosmīgā dēla pēcnācēji (ģimene izmira 1491. gadā). D'Valuā, Orleānas hercogi - tiešie Luija d'Valuā, karaļa Šarla V Gudrā otrā dēla pēcnācēji (ģimene izmira 1515. gadā). Šai ģimenei izveidojās viens atzars: D'Valuā, Angulēmas grāfi - tiešie Žana d'Valuā, Luija d'Valuā otrā dēla pēcnācēji (ģimene izmira 1589. gadā). Kā arī vairāki bastardu, t.i. ārlaulības atzari: d'Valuā d'Orlean-Longvili - tiešie Dunuā grāfa Žana (Jean de Dunois), Orleānas hercoga Luija d'Valuā ārlaulības dēla pēcteči. d'Valuā- Senremī D'Valuā, Angulēmas hercogi - tiešie Šarla d'Valuā Angulēmas hercoga, karaļa Šarla IX ārlaulības dēla, pēcteči. Filips VI Valuā (Philippe VI de Valois), Francijas karalis no 1328. līdz 1350. gadam Žans II Valuā Labsirdīgais (Jean II le Bon de Valois), Francijas karalis no 1350. līdz 1364. gadam Šarls V Valuā Gudrais (Charles V le Sage de Valois), Francijas karalis no 1364. līdz 1380. gadam Šarls VI Valuā Trakais (Charles VI le Fou de Valois), Francijas karalis no 1380. līdz 1422. gadam Šarls VII Valuā Uzvarētājs (Charles VII le Victorieux de Valois), Francijas karalis no 1422. līdz 1461. gadam Luijs XI Valuā Saprātīgais (Louix XI le Prudent de Valois), Francijas karalis no 1461. līdz 1483. gadam Šarls VIII Valuā Laipnais (Charles VIII l'Affable de Valois), Francijas karalis no 1483. līdz 1498. gadam Luijs XII Valuā Tautas tēvs (Louis XII le Père du peuple, de Valois), Francijas karalis no 1498. līdz 1515. gadam Fransuā I Valuā (François Ier de Valois), Francijas karalis no 1515. līdz 1547. gadam Anrī II Valuā (Henri II de Valois), Francijas karalis no 1547. līdz 1559. gadam Fransuā II Valuā (François II de Valois), Francijas karalis no 1559. līdz 1560. gadam Šarls IX Valuā (Charles IX de Valois), Francijas karalis no 1560. līdz 1574. gadam Anrī III Valuā (Henri III de Valois), Francijas karalis no 1574. līdz 1589. gadam Vikikrātuvē par šo tēmu ir pieejami multivides faili. Skatīt: Valuā dinastija. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) www.valois.org Arhivēts 2015. gada 8. decembrī, Wayback Machine vietnē. Eiropas monarhiju ģenealoģijas (vācu val.) Die französischen Valois (vācu val.) Die burgundischen Valois (vācu val.)