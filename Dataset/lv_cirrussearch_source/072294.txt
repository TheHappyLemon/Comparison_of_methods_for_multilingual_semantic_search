Šis raksts ir par Svētās Romas impērijas ķeizaru. Par citām jēdziena Kārlis nozīmēm skatīt nozīmju atdalīšanas lapu. Šis raksts ir par Spānijas karali. Par citām jēdziena Karloss nozīmēm skatīt nozīmju atdalīšanas lapu. Kārlis V (vācu: Karl V; dzimis 1500. gada 24. februārī Gentē, miris 1558. gada 21. septembrī Justes klosterī Estremadurā), bija Hābsburgu dinastijas Svētās Romas impērijas imperators (1519—1556) un Austrijas lielhercogs (1519—1521), kā arī pirmais apvienotās Spānijas karalis (1519—1556) kā Karloss I (spāņu: Carlos I). Viņam bija arī Romiešu karaļa, Itālijas karaļa un Burgundijas hercoga tituls (pēdējais no tiem ļāva valdīt Hābsburgu Nīderlandē). Viens no sava laika varenākajiem valdniekiem Eiropā. Tieši vai pastarpināti valdīja mūsdienu Spānijā, Beļģijā, Nīderlandē, Dienviditālijā, Austrijā un Vācijā. Dzimis 1500. gadā Flandrijā Kastīlijas Filipa I un Huanas Trakās ģimenē kā vecākais dēls. Pēc tēva nāves 1506. gadā viņš kļuva par Burgundijas hercogu. 1516. gadā viņš kļuva par pirmo apvienotās Spānijas karali, kam priekšnoteikums bija viņa vecvecāki mātes līnijā Kastīlijas Izabella I un Aragonas Ferdinands II. Spānijā valdīja kopā ar māti Huanu Trako, kura sirga ar mentālu saslimšanu. Tādējādi Kārlis V kļuva par valdnieku arī Kastīlijai piederošajās Amerikas kolonijās un Dienviditālijā (Neapolē, Sicīlijā, Sardīnijā), pār kuru valdīja Aragona. Pēc vectēva Maksimiliāna I nāves 1519. gadā Kārlis tika izvēlēts par Svētās Romas imperatoru. Kārlis V prata vairākas valodas un uzskatīja sevi par visas kristīgās pasaules svarīgāko valdnieku. Viņa laikā spāņu konkistadori Ernans Kortess un Fransisko Pisarro iznīcināja attiecīgi Acteku impēriju un Inku impēriju Amerikā. Kārļa V valdīšanas laikā Hābsburgu monarhija kļuva par vēsturē pirmo Transatlantijas impēriju. Savas valdīšanas laikā Kārlis V karoja ar Franciju un Osmaņu impēriju. Cenšoties iznīdēt Vācijā aizsākušos reformāciju, pēc Augsburgas miera Kārlis V bija spiests atteikties no troņa. Vikikrātuvē par šo tēmu ir pieejami multivides faili. Skatīt: Kārlis V Hābsburgs. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Pareizticīgo enciklopēdijas raksts (krieviski) Enciklopēdijas Krugosvet raksts (krieviski)