Līdztekas ir sporta rīks, kuru izmanto sporta vingrošanā (olimpiskais sporta veids) un vispārīgi dažādu skeleta muskuļu attīstīšanai. Tās sastāv no diviem paralēliem, vienādā augstumā novietotiem stieņiem. Ar rokām balstoties uz līdztekām, var trenēt: tricepsus un krūšu muskuļus, saliecot un iztaisnojot elkoņu locītavas; vēdera presi, paceļot un nolaižot kājas. Ar rokām satverot līdztekas no apakšas, var veikt pievilkšanos, tādējādi trenējot bicepsus, deltveida muskuļus, muguras muskuļus: platos, lielos un mazos apaļos, trapecveida. Iespējami dažādi citi stāvokļi un citas trenējamo muskuļu grupas.