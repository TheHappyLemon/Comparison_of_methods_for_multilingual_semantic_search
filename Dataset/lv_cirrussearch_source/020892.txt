Skots Boumens (angļu: Scotty Bowman; dzimis 1933. gada 18. septembrī) ir kanādiešu hokeja treneris. Savas karjeras laikā Boumens deviņas reizes izcīnījis Stenlija kausu kā treneris (vēl vairākkārt, ieņemot citus amatus klubos), divas reizes iegūstot arī Džeka Adamsa balvu, ko pasniedz NHL labākajam trenerim. Pašlaik (2013) Boumens ir Čikāgas "Blackhawks" vecākais padomnieks. Par NHL treneri Boumens kļuva 1967.—68. gada sezonā kā Sentluisas "Blues" galvenā trenera palīgs. Sezonas vidū viņš kļuva par galveno treneri, aizvedot komandu līdz Stenlija kausa finālsērijai, kurā gan tā piekāpās Monreālas "Canadiens" vienībai. Ar "Blues" Boumens strādāja līdz 1971. gadam. 1971.—72. gada sezonu Boumens uzsāka jau kā Monreālas "Canadiens" galvenais treneris, nākamajās astoņās sezonās kopā ar klubu kļūstot par pieckārtēju Stenlija kausa ieguvēju. No 1979. līdz 1987. gadam trenēja Bufalo "Sabres". 1991. gadā kļuva par Pitsburgas "Penguins" galveno treneri, kopā ar klubu izcīnot vēl vienu Stenlija kausa titulu. No 1993. līdz pat 2002. gadam Boumens bija Detroitas "Red Wings" galvenais treneris, kopā ar klubu trīs reizes izcīnot Stenlija kausa čempiones titulu. Boumens trenējis arī Kanādas hokeja izlasi 1976. un 1981. gada Kanādas kausa izcīņā. Eliteprospects.com profils (angliski)