Bafina jūra jeb Bafina līcis (angļu: Baffin Bay, franču: Baie de Baffin, dāņu: Baffinbugten, inuītu: Saknirutiak Imanga) ir Ziemeļu Ledus okeānam piederīga iekšējā jūra starp Grenlandi un Kanādas Arktisko arhipelāgu. Vairākās valodās tiek saukta par līci, kaut gan neatbilst līča definīcijai — tā ir savienota ar Pasaules okeānu ar vairākiem šaurumiem. Nereti to uzskata arī par Atlantijas okeāna daļu. Ziemeļos atrodas Nersa šaurums (Nares Strait) starp Grenlandi un Elsmīra salu, kas savienojas ar Linkolna jūru. Austrumos atrodas Grenlandes rietumu piekraste. Dienvidos ar Atlantijas okeānam piederīgo Labradoras jūru savieno Deivisa šaurums. Rietumos atrodas Kanādas Arktiskais arhipelāgs — Bafina Zeme, Bailota sala, Devona un Elsmīra sala. Vidējais dziļums ir 861 m, virsējā ūdens slāņa temperatūra vasarā 0—5 °C, ziemā — –1 °C. Lielāko daļu gada jūra nav kuģojama, jo tajā ir ļoti daudz aisbergu. Jūras ziemeļu daļā, pie ieejas Smita šaurumā, atrodas neaizsalstoša jūras daļa, kuras platība ir ap 50 000 km² (North Water Polynya). Jūrā dzīvo ap 120 000 baltvaļu, kas pārtiek no mazām zivīm un vēžveidīgajiem. Šī iemesla dēļ jūrā 19. gadsimtā notika aktīvas vaļu medības. Jūru pirmais sasniedza britu avantūrists Džons Deiviss 1585. gadā. Viljams Bafins veica piecus ceļojumus uz Arktiku, sasniedzot Bafina jūru 1616. gadā. Šo ceļojumu mērķis bija atklāt ziemeļrietumu jūras ceļu apkārt Ziemeļamerikai un pētnieki pārliecinājās, ka Hudzona līča rajonā šāda jūras ceļa nav. Vikikrātuvē par šo tēmu ir pieejami multivides faili. Skatīt: Bafina jūra. Encyclopædia Britannica raksts (angliski) Krievijas Lielās enciklopēdijas raksts (krieviski)