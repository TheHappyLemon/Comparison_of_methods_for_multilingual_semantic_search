Mājas siers ir biezpiena izstrādājums, ko iegūst ar mezofilo pienskābes baktēriju ieraugu un recināšanas fermentu preparātu sarecinot pasterizētu vājpienu, novadot recināšanā radušās sūkalas, iegūtos siera graudus skalojot ar aukstu ūdeni un tiem piemaisot klāt saldo krējumu, kam pievienots sāls. Izstrādājuma tauku saturs atkarīgs no ražotā mājas siera veida, bet rūpnieciski ražotajam mājas sieram tas parasti ir 4%, 6% vai 0,05%. Pēc siera graudu nosusināšanas mājas sieram var arī pievienot piedevas, piemēram, dilles, ķimenes vai ievārījumu. Saskaņā ar Ministru Kabineta „Noteikumiem par klasifikācijas, kvalitātes un marķējuma prasībām piena produktiem un saliktiem piena produktiem”, lai pārdoto produktu varētu saukt par mājas sieru, tajā ūdens saturs nedrīkst būt lielāks par 80%, bet tauku saturs mazāks par 4%, izņemot gadījumu, kad mājas sierā tauku saturs ir līdz 0,05% un tas marķēts kā „beztauku”. Lilita Ozola, Inga Ciproviča. Piena pārstrādes tehnoloģija. Jelgava : LLU PTF, 2002. 90.—92. lpp. ISBN 9984-596-37-0. Noteikumi par klasifikācijas, kvalitātes un marķējuma prasībām piena produktiem un saliktiem piena produktiem. Ministru kabinets. Skatīts: 2015. gada 13. martā.