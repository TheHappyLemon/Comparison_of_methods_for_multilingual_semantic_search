Romāns Kukļins (dzimis 1974. gada 13. septembrī Rīgā) ir latviešu bokseris un kikbokseris, 1996. gada vasaras olimpisko spēļu dalībnieks. Dzimis 1974. gada 13. septembrī Rīgā. Skolas gados nodarbojās ar džudo un austrumu cīņām, 1990. gadu sākumā sāk nodarboties ar kikboksu un gandrīz paralēli arī ar boksu, Rīgas Tehniskās universitātes bāzē trenera, starptautiskās klases sporta meistara Andreja Dolgova vadībā. Piecas reizes (1994—1999) kļuvis par Latvijas čempionu smagajā svara kategorijā (91 kg). 1995. gadā piedalījās pasaules čempionātā Berlīnē, tajā tika ieņemta dalīta 9.—16. vieta. 1996. gadā Dānijas pilsētā Vejlē kā vienīgais no Baltijas bokseriem kvalificējās 1996. gada Atlantas Olimpiskajām spēlēm, iekļūstot Eiropas čempionāta ceturtdaļfinālā, kur sīvā cīņā piekāpās nākamajam Eiropas čempionam albāņu izcelsmes vācietim Luanam Krasniki (Luan Krasniqi). Kopvērtējumā tika ieņemta dalīta 5.—8. vieta. Olimpiskajās spēlēs jau pirmajā aplī izstājās svara kategorijā līdz 91 kg, piekāpjoties Baltkrievijas bokserim Sergejam Diškovam. Cīņā lika sevi manīt divus mēnešus iepriekš gūtā deguna trauma. Starp 24 startējušajiem sportistiem R. Kukļins ieņēma dalītu 17.—24. vietu. 1997. gadā Milānā kļuva par pasaules čempionu kikboksā amatieriem WKA (World Kickboxing Association) versijā. 1998. gadā atkārtoti iekļuva Eiropas čempionāta ceturtdaļfinālā Minskā (dalīta 5.—8. vieta), kur atkal sīvā cīņā piekāpās nākamajam turnīra uzvarētājam, šoreiz itālim Džakobem Fragomeni (Giacobbe Fragomeni), kurš nākotnē kļuva arī par pasaules čempionu profesionāļiem. 1999. gadā piedalījās Pasaules čempionātā Hjūstonā, Teksasas štatā, ASV, kur savā svara kategorijā ierindojās dalītā 5.—8. vietā. Pēdējos karjeras gados pārstāv Ventspils boksa klubu "Viktorija". Priekš smagsvara, R. Kukļinam bija neraksturīgi mazs augums (tikai 178 cm), nereti viņš bija galvas tiesu zemāks par saviem pretiniekiem, tāpēc vienmēr boksēja uzbrūkošā manierē, cenšoties saīsināt distanci ar pretinieku un izmantoja sava ķermeņa kustību un roku ātrumu, par ko bieži tika salīdzināts ar Maiku Taisonu. Latvijas olimpiskā vēsture. Latvijas Olimpiskā komiteja. 2003. 299. lpp. ISBN 9984-10-175-4. Olympedia profils (angliski) LOK profils BoxRec profils (angliski) Sports-Reference profils (angliski)