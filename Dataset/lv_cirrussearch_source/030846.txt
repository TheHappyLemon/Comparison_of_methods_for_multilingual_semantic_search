Heinrihs Andreass Konciuss (vācu: Heinrich Andreas Contius, dzimis 1708. gadā, miris 1792. vai 1795. gadā) bija vācu ērģeļbūvnieks, kurš lielu daļu no mūža darbojās Latvijā. Dzimis Hallē, ērģeļu būvētāja ģimenē. Latvijā darbojās no 18. gadsimta sešdesmito gadu sākuma. Izgatavojis vai pārbūvējis ērģeles Rīgā (Jēkaba katedrālē, 1760–1763; remonts Domā, 1773-1776; Reformātu baznīcā, 1783), Liepājā (Svētās Trīsvienības katedrālē, 1779), Valmierā (Sīmaņa baznīcā, 1780) un Cēsīs (Jāna baznīcā, 1787). No Konciusa darbiem saglabājušies - daļa no stabulēm Svētās Trīsvienības katedrāles ērģelēs, kā arī Svētās Jēkaba katedrāles, Sīmaņa baznīcas un Trīsvienības katedrāles ērģeļu prospekti.