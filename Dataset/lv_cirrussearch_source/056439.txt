"Zelta pirksts" (angļu: Goldfinger) ir 1964. gada britu spiegu filma un Džeimsa Bonda filmu sērijas trešā filma, kurā britu specdienesta MI6 aģentu 007 attēlo skotu aktieris Šons Konerijs. Filmas "Zelta pirksts" režisors ir Gajs Hemiltons, kurš vēlāk režisējis arī tādas Džeimsa Bonda filmas kā "Dimanti ir mūžīgi", "Dzīvo un ļauj mirt" un "Cilvēks ar zelta ieroci" (The Man with the Golden Gun). Filmas sižets ir balstīts uz 1959. gada Iana Fleminga romānu ar tādu pašu nosaukumu. Filmā Džeimss Bonds izmeklē saistības starp zelta kontrabandu un zelta magnātu Auriku Goldfingeru. Šī ir pirmā sērijas filma, kurā Džeimss Bonds brauc ar sev tipisko, daudzām funkcijām pilno Aston Martin DB5. "Zelta pirksts" ir arī pirmā lielbudžeta Džeimsa Bonda sērijas filma, kā arī tā ieguva Amerikas Kinoakadēmijas balvu kategorijā "Labākie skaņu efekti". Pirms došanās misijā Džeimss Bonds apciemo Q, kurš viņam izrāda dažādas spiegu ierīces, kas var noderēt misijas laikā. To skaitā ir arī 1963. gada Aston Martin DB5 ar speciālām modifikācijām. Tajā iekšā ir iebūvēti dūmu un eļļas izsmidzinātāji, maināmas numura zīmes, iebūvēti automāti, riteņu diski ar izbīdāmiem asmeņiem, ložu necauršaujama aizmugurējā stikla aizsargplāksne un pat sēdekļi — katapultas. Misijas gaitā Džeimss Bonds izlieto visas šīs automašīnas īpašās spējas, līdz, bēgot no ienaidniekiem, ietriecas betona sienā. Aston Martin DB5 ir ikoniskākā Džeimsa Bonda automašīna, un tā MI6 aģentam kalpojusi arī citās filmās. Reizē ar filmas izlaišanu tiek arī pārdota rotaļlietu ražotāja Corgi automašīna Aston Martin DB5, kas kļūst par tā gada pārdotāko rotaļlietu. Hamilton, Guy (1964-09-20), Goldfinger, Eon Productions. Atjaunināts: 2021-03-16 Apollo.lv www.DELFI.lv. «Pats populārākais». delfi.lv (latviešu), 2012-10-28. Skatīts: 2021-03-16. «James Bond DB5 261 Goldfinger 60s version». Corgi UK (angļu). Arhivēts no oriģināla, laiks: 2021-10-01. Skatīts: 2021-03-16.