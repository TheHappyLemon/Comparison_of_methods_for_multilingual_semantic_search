Dālarna (zviedru: Dalarna; latīņu: Dalecarlia) ir vēsturiska Zviedrijas province valsts vidienē, Svēlandes zemē. Dālarna robežojas ar Herjedālenu, Elsinglandi, Jestriklandi, Vestmanlandi, Vermladi, kā arī Norvēģiju rietumos. Provinces dienviddaļu aizņem līdzenums ar senām (no 12. gadsimta) vara raktuvēm (daļa no Bergslāgenes), bet ziemeļdaļa ir kalnaināka, ar daudziem ezeriem. Dālarnas simbols ir t.s. “Dālarnas zirgs” — koka rotaļlieta, sarkans koka zirgs, ko kopš seniem laikiem izgatavo Dālarnā. No šīs provinces Zviedrijā izplatījusies tradīcija krāsot mājas tumši sarkanā krāsā, jo tieši Dālarnā pirmoreiz sāka izmantot vara raktuvju iežus māju krāsošanā. Mūzikas pasaulē Dālarna ir pazīstama ar lielisku brīvdabas estrādi — Dālhallu, kurā notiek tradicionāli operas festivāli. Lielā Vara kalna raktuves Fālunā 2001. gadā iekļāva UNESCO Pasaules mantojuma sarakstā.