Pusmaratons ir vieglatlētikas disciplīna — skriešana 21,0975 kilometrus garā distancē (puse no maratona), ko parasti skrien ārpus stadiona pa ielām un citiem ceļiem. Bieži vien pusmaratons notiek vienlaicīgi ar maratonu pa to pašu trasi tikai ar vēlāku startu, agrāku finišu vai saīsinātiem ceļa posmiem. Pasaules rekordu pusmaratonā oficiāli atzīst World Athletics (agrāk — IAAF). Pusmaratona pasaules rekords vīriešiem ir 57:31, ko 2021. gada 21. novembrī Lisabonā uzstādīja Džeikobs Kiplimo no Ugandas, savukārt, rekords sievietēm ir 1.02:52, ko 2021. gada 24. oktobrī Valensijā uzstādīja Letesenbeta Gideja no Etiopijas. Šis rezultāts uzrādīts sacensībās, kur skrien abu dzimumu sportisti, taču atsevišķs rekords tiek reģistrēts arī sieviešu sacensībās, tas pieder Peresai Džepčirčirai no Kenijas un ir 1:05:16 (uzstādīts 2020. gada 17. oktobrī pasaules čempionātā pusmaratonā Gdiņā). Latvijas rekords vīriešiem ir 1.04:23, pieder Dmitrijam Serjoginam (uzstādīts 05.02.2023. Spānijas pilsētā Almerijā). Savukārt Latvijas rekords sievietēm ir 1:08:43, pieder Jeļenai Prokopčukai (uzstādīts 07.10.2001. Bristolē, Apvienotajā Karalistē). 2012. gada 16. septembrī Ņūkāslā J. Prokopčuka distanci ir veikusi arī ātrāk (1.08:07), bet tas netika atzīts par Latvijas rekordu, jo distancē augstumu starpība pārsniegusi noteikumos pieļaujamo normu. «Prokopčuka labo Latvijas rekordu pusmaratonā, atzīts tas netiks». athletics.lv. 2012. gada 16. septembris. Skatīts: 2023. gada 28. septembrī. Vikikrātuvē par šo tēmu ir pieejami multivides faili. Skatīt: Pusmaratons.