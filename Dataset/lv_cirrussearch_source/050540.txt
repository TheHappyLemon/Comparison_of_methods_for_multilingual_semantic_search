MicroLink bija Igaunijas informācijas tehnoloģiju un datortehnikas uzņēmums. Tas bija dibināts 1991. gadā. 2000. gadu vidū MicroLink tika sadalīts un pārdots. Sākotnēji MicroLink darbojās ar datortehnikas tirdzniecību un ražošanu, un 1990. gadu vidū kļuva par lielāko datoru ražotāju Baltijas valstīs. Vēlāk MicroLink iesaistījās arī citās informācijas tehnoloģiju aktivitātēs. 2000. gadu pirmajā pusē tas kļuva par vadošo informācijas tehnoloģiju uzņēmumu Baltijas valstīs. Tad MicroLink nodarbināja gandrīz 1000 darbinieku, un tam bija 60 miljoni eiro ieņēmumi. MicroLink 1991. gada augustā Tallinā dibināja Rainers Nilvaks (Rainer Nõlvak) un Hanno Hāmers (Hanno Haamer). Sākumā uzņēmums darbojās kā personālo datoru vairumtirgotājs un mazumtirgotājs, bet drīz tika sākta arī datoru montāža Pegelmana Elektrotehniskās rūpnīcas telpās Tallinā. 1995. gada aprīlī MicroLink sāka piedāvāt interneta iezvanpieejas pakalpojumus. 1995. gadā paplašināja darbību ar sistēmu integrācijas pakalpojumiem, un 1996. gadā tika dibināts meitas uzņēmums MICROLINKI SÜSTEEMIDE AS. 1996. gadā Igaunijā tika dibināts interneta operators Microlink Online. 1996. gada beigās ASV uzņēmumam CHS Electronics tika pārdots datortehnikas un piederumu vairumtirdzniecības bizness (tagad ALSO Eesti OÜ). 1998. gadā par MicroLink valdes priekšsēdētāju kļuva Allans Martinsons. Viņš sāka agresīvu uzņēmuma paplašināšanās stratēģiju. Piesaistot privāto investīciju fondus (Baltic Investments Fund, Baltic Republics Fund un citus), līdz 2000. gadam MicroLink iegādājās vai apvienojās ar 19 uzņēmumiem, apgrozījums pieauga piecas reizes, un grupa kļuva par lielāko IT pakalpojumu un sistēmu integrācijas sniedzēju Baltijas valstīs. 1998. gada jūnijā MicroLink apvienojās ar Igaunijas otro lielāko IT uzņēmumu Astrodata. 1999. gada jūlijā Latvijas un Igaunijas interneta pakalpojumu sniedzēji AS Parks LvNet un Microlink Online paziņoja pa nodomu gada beigās izveidot Baltijas mēroga interneta operatoru. Latvijā to īstenoja ar 1991.gadā dibinātājai ziņu aģentūrai SIA Baltic News Service piederošo, 1998.gadā dibināto uzņēmumu SIA Baltic Financial News Service (vēlāk — AS LVNET, AS Delfi Internet, AS Microlink Data). Latvijas uzņēmums plašāk pazīstams tieši ar nosaukumu Delfi internet, savukārt Igaunijas uzņēmums ar nosaukumu Delfi online. 1999. gadā Igaunijā un Latvijā (vēlāk arī Lietuvā) tika izveidots interneta portāls DELFI. 1999. gada decembrī Delfi pievienojās divi Lietuvas uzņēmumi: Taide un Skaitmenines Komunikacijos. 1999. gada decembrī MicroLink iegādājās Latvijas datoru un sistēmu integrācijas uzņēmuma AS VAR 51 % akciju. 2000. gadā MicroLink apvienojās ar Latvijas informācijas tehnoloģiju uzņēmumu Fortek (vēlāk tas mainīja nosaukumu uz Fortech, MicroLink Systems, MicroLink Latvia, Lattelecom Technology, un tagad ir T2T). MicroLink ieguva arī Fortek meitas uzņēmumus, tostarp mikroviļņu radio savienojumu iekārtu ražotāja SAF Tehnika vairākumu kapitāldaļu. 2000. gadā ASV kabeļu ražotājam Amphenol tika pārdots MicroLink datorkabeļu ražošanas bizness (tagad Amphenol ConneXus OÜ). MicroLink biznesu sāka pārorientēt uz tehnoloģiskajiem ārpakalpojumiem (datu pārraide, datu centri; infrastruktūras, serveru, programmatūras pakalpojumi). 2002. gada maijā MicroLink nolēma veikt reorganizāciju, apvienojot grupas uzņēmumus pēc to sniegto pakalpojumu veida un ieviešot vienotu zīmolu. Galvenais biznesa virziens turpmāk bija IT atbalsta pakalpojumu sniegšana vidējiem un lieliem uzņēmumiem.MicroLink tika sadalīts trīs segmentos: MicroLink Systems, kompleksu informācijas tehnoloģiju un programmatūras sistēmu veidošana; to veidoja Fortech Latvijā, MicroLink Netcoms Lietuvā un MicroLink Systems Igaunijā; MicroLink Data, datu pārraides un centrālo sistēmu atbalsts; šeit ietilpa interneta pakalpojumu sniedzēji: MicroLink Online Igaunijā un Delfi Internet Latvijā un Lietuvā; MicroLink ServIT, gala lietotāju atbalsts (datortehnikas un programmu nodrošinājuma uzstādīšana un apkalpošana); tā pamata bija uzņēmums VAR Latvijā un AstroData Igaunijā. Savukārt bezvadu iekārtu ražotājs SAF Tehnika un interneta mediju uzņēmums Delfi netika reorganizēts. 2003. gada jūlijā visi MicroLink grupas uzņēmumi Latvijā tika apvienoti SIA MicroLink Latvia. 2003. gada decembrī AS Delfi akcijas par 3 miljoniem eiro tika pārdotas Norvēģijas uzņēmumam Findexa. 2004. gada maijā SAF Tehnika veica akciju publisko piedāvājumu, un MicroLink pārdeva tam piederošās kapitāldaļas. 2004. gada vasarā MicroLink Latvia izpilddirektors Jānis Bergs kļuva par visas grupas izpilddirektoru, nomainot Allanu Martinsonu. Microlink bija pieauguši zaudējumi, tādēļ 2004. gada nogalē tika sākta jauna stratēģiskā investora meklēšana. MicroLink lielākie akcionāri bija: "Baltijas republiku fonds" (26,48 %), "Baltijas investīciju fonds" (20,13 %), Astro holding (14,75 %), Kentarius (11,9 %), Normunds Bergs (7,8 %). Tajā laikā MicroLink visās Baltijas valstīs strādāja 553 darbinieku. Gandrīz pusi grupas apgrozījuma veidoja Latvijas uzņēmumi, aptuveni 30 % — Igaunijas un aptuveni 20 % — Lietuvas. Akcionāriem nespējot vienoties, uzņēmums tika sadalīts. 2005. gada martā no MicroLink Latvia tika atdalīta finanšu un grāmatvedības risinājumu izstrāde uzņēmumā FMS (tagad Visma Enterprise). 2005. gada maijā tika panākta vienošanās, ka MicroLink pārvaldītājsabiedrības 95 % kapitāldaļu tiks pārdoti Baltijas valstu telesakaru uzņēmumiem: Igaunijas Elion, Lietuvas Lietuvos Telekomas (vēlāk TEO LT, tagad Telia Lietuva) un Latvijas Lattelekom. Darījums tika pabeigts oktobrī pēc visu trīs valstu Konkurences institūciju atļauju saņemšanas. 2006. gadā SIA MicroLink Latvia tika pārdēvēts par Lattelecom Technology, bet kopš 2019. gada tā nosaukums ir T2T. 2011. gadā MicroLink Eesti AS tika apvienots ar Eesti Telekom meitas uzņēmumu Elion Ettevõtted AS. 2006. gadā Lietuvos Telekomas pārdeva MicroLink Lietuva un Baltijos Kompiuteriu Akademija investīciju fondam Martinson Trigon. 2007. gadā MicroLink Lietuva pārdeva datu pārraides un datoru apkalpošanas biznesu, turpmāk koncentrējoties uz tīmekļa mitināšanas, datu centra un serveru apkalpošanas pakalpojumiem. 2008. gadā MicroLink Lietuva tika pārdēvēts par Hostex. 2010. gadā Hostex tika pārdots TEO LT meitas uzņēmumam Baltic Data Center. MicroLink Süsteemid hakkasid ettevõttesse raha tooma aripaev.ee, 25 jaanuar 2006 Microlink ja Astrodata ühinevad aripaev.ee, 3 juuni 1998 Veidos Baltijas mēroga interneta operatorfirmu Diena, 1999. gada 13. jūlijs vestnesis.lv. «Uzņēmumu reģistra ziņas - Latvijas Vēstnesis». www.vestnesis.lv (latviešu). Skatīts: 2022-11-04. “MicroLink” paziņo par 51% VAR akciju iegādi BNS, 22.12.1999 Mergers, Acquisitions Are Big in Connectors Ken Fleck - February 12, 2001 Lattelecom Technology – zīmols mainās, kompetence paliek Gunta KĻAVIŅA, Sakaru pasaule, 2(42) - 2006 'MicroLink' apvienos grupas uzņēmumus pēc to darbības veida un ieviesīs vienotu preču zīmi Delfi, 2002. gada 16. maijs Jānis Bergs vadīs MicroLink Juris Kaža, Dienas Bizness, 2004. gada 02. jūnijs "Lattelekom", "Elion" un "Lietuvos telekomas" iegādājas IT grupu "MicroLink" LETA, 2005. gada 17. maijs FMS prioritāte – investīcijas produktu attīstībā Diena, 2007. gada 3. jūlijs “Lattelecom Technology” maina nosaukumu uz “T2T” la.lv, 2019. gada 24. septembris