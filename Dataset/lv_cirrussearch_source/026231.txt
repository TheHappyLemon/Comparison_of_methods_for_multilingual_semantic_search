Papagaiļu virsdzimta jeb tipisko papagaiļu virsdzimta (Psittacoidea) ir viena no trim papagaiļveidīgo kārtas (Psittaciformes) virsdzimtām, kas apvieno lielāko daļu papagaiļveidīgo sugu (373 sugas) un kas tiek iedalītas divās dzimtās. Šīs grupas papagaiļi plaši izplatīti Vecās un Jaunās pasaules tropu joslā. Pazīstamākie virsdzimtas pārstāvji ir aras, amazones, loriketi, viļņpapagailis, pelēkais Kongo papagailis. Šīs grupas papagaiļiem ir kopīga knābja liekuma forma un kā visiem papagaiļiem plaša žokļa vertikālā amplitūda. Knābja augšējo daļu virzienā uz augšu tie spēj kustināt neatkarīgi no apakšējās knābja daļas, tā kā savstarpēji tās savienotas kraniofaciālā veidā (augšējā knābja daļa nav savienota ar galvaskausu kā citiem putniem). Tādējādi papagaiļi ar knābi spēj veikt smalkas kustības, veikli manipulēt ar priekšmetiem, palielināt sakodiena spiedienu, lai saspiestu lielākus un cietākus riekstus. Papagaiļi ir vieni no inteliģentākajiem putniem pasaulē, un tiem ir proporcionāli liels galvaskausa tilpums. Lai arī tiem nav augšējās balsenes (larynx), dažas sugas ir ļoti prasmīgas cilvēka balss imitētājas. Papagaiļu vokālais orgāns, līdzīgi kā dziedātājputniem, atrodas trahejas apakšējā daļā un to sauc par apakšējo balseni (syrinx). Papagaiļi ir labi lidotāji un prasmīgi kāpelētāji pa koku zariem, veikli izmantot gan knābi, gan kājas. Barojas galvenokārt ar sēklām, bet, atkarībā no sugas, barojas arī ar augļiem, riekstiem, lapām, nektāru, kukaiņiem un citu dzīvnieku izcelsmes barību. Dažas sugas, piemēram, loriketi barojas galvenokārt ar nektāru. Papagaiļu virsdzimta (Psittacoidea) Papagaiļu dzimta (Psittacidae) Āfrikas papagaiļu apakšdzimta (Psittacinae) Neotropikas papagaiļu apakšdzimta (Arinae) Vecās pasaules papagaiļu dzimta (Psittaculidae) Ērgļpapagaiļu apakšdzimta (Psittrichasiinae) Lori papagaiļu apakšdzimta (Loriinae) Tīģerpapagaiļu apakšdzimta (Psittacellinae) Vasa papagaiļu apakšdzimta (Coracopsinae) Zaļspārnīšu apakšdzimta (Agapornithinae) Zemespapagaiļu apakšdzimta (Platycercinae) Zilo papagaiļu apakšdzimta (Psittaculinae) World Bird Names: Parrots, cockatoos, 2018 The Parrot Beak Konvencija par starptautisko tirdzniecību ar apdraudētajām savvaļas dzīvnieku un augu sugām Nature Picture Library: Psittacoidea IBC: Family Parrots (Psittacidae) | the Internet Bird Collection