Vienna Insurance Group AG (VIG) ir Austrijā reģistrēts uzņēmums, kas nodarbojas ar dažāda veida apdrošināšanu. Tas ir viens no lielākajiem apdrošinātājiem Centrālajā un Austrumeiropā. Dibināts 1824. gadā. Galvenais birojs atrodas Vīnē. VIG akcijas tiek kotētas Vīnes biržā un Prāgas fondu biržā. Ietilpst biržas indeksā Austrian Traded Index un PX Index. Lielākais akciju turētājs (2020. gada jūlijā) ar aptuveni 72 % ir Wiener Städtische Wechselseitiger Versicherungsverein – Vermögensverwaltung – Vienna Insurance Group. Uzņēmuma pirmsākumi datējami ar 1824. gadu, kad tika dibināts ugunsgrēku apdrošinātājs k.u.k. priv. wechselseitige Brandschaden Versicherung. 1839. gadā dibināts dzīvības apdrošinātājs Allgemeine wechselseitige Capitalien- und Rentenversicherungsanstalt. Vēlāk tas pārdēvēts par Janus wechselseitige Lebensversicherungs-Anstalt, un 1860. gados paplašinājās visā impērijas teritorijā un dažās Vācijas zemēs. 1898. gadā Vīnes pašvaldība dibināja uzņēmumu Städtische Kaiser Franz Joseph-Versicherungsanstalt, kas veica dzīvības un pensijas apdrošināšanu. 1919. gadā sabruka Austroungārijas impērija un Austrija kļuva par nelielu republiku, Städtische Kaiser Franz Joseph-Versicherungsanstalt tika pārdēvēts par Gemeinde Wien – Städtische Versicherungsanstalt. 1924. gadā bijušais Wechselseitige k.k. priv. Brandschadenversicherungsanstalt apvienojās ar Janus wechselseitige Lebensversicherungs-Anstalt, izveidojot Wechselseitige Brandschaden und Janus allgemeine Versicherungs-Anstalt auf Gegenseitigkeit. 1929. gadā Wiener Städtische ieguva daļu akciju īpašumu apdrošinātājā Union Versicherungs-Aktiengesellschaft. 1934. gadā Wiener Städtische sāka uzpirkt Wechselseitige Krankenversicherungsanstalt akcijas, līdz 1935. gadā pārņēma šā uzņēmuma vadību. Visbeidzot, 1938. gadā Gemeinde Wien – Städtische Versicherungsanstalt apvienojās ar Wechselseitige Brandschaden und Jānuss allgemeine Versicherungs-Anstalt auf Gegenseitigkeit. Austrijas ekonomikas sabrukums Pirmā pasaules kara priekšvakarā Wiener Städtische nostādīja uz iznīkšanas robežas. Kara laikā bombardēšanā tika sagrautas divas uzņēmuma biroju ēkas, zaudējot vērīgu inventāru un dokumentus. 1945. gada aprīlī ugunsgrēkā sadega Wiener Städtische arhīvs. Pēc kara uzņēmuma atjaunošanu sāka maza darbinieku grupa. 1947. gadā uzņēmuma nosaukums mainīts uz Wiener Städtische Wechselseitige Versicherungsanstalt. 1955. gadā tika atklāta moderna biroja ēka. 1950. gados Austrijas ekonomika atkopās, un apdrošināšanas tirgus uzplauka. 1964. gadā Wiener Städtische noslēdza kooperācijas līgumu ar dzīvības apdrošinātāju Jupiter. 1966. gadā iegūti apdrošinātāja Österreichische Volksfürsorge AG 40 % kapitāldaļu. 1971. gadā iegūts vairākums apdrošinātājā Donau Versicherung. 1990. gada novembrī, gadu pēc "Dzelzs priekškara" krišanas, Wiener Städtische Čehoslovākijā dibināja apdrošināšanas kooperatīvu Kooperativa. 1992. gadā uzņēmuma apdrošināšanas bizness tika atdalīts akciju sabiedrībā Wiener Städtische Allgemeine Versicherung Aktiengesellschaft. Wechselseitige turpināja pastāvēt kā mātes uzņēmums Wiener Städtische Wechselseitige Versicherungsanstalt - Vermögensverwaltung, veicot aktīvu pārvaldības uzdevumus. 1994. gadā Wiener Städtische veica sākotnējo publisko piedāvājumu Vīnes biržā, izlaižot tirgū 11 % priviliģēto akciju. No 1996. līdz 1999. gadam uzņēmums paplašinājās, ieejot Ungārijas, Polijas un Horvātijas apdrošināšanas tirgū, kā arī Itālijā un Lihtenšteinā. Vēlāk apgūts Rumānijas, Baltkrievijas, Bulgārijas, Serbijas, Slovēnijas, Ukrainas, Krievijas, Gruzijas, kā arī citi Centrālās un Austrumeiropas tirgi. 2005. gadā uzņēmuma kapitāls palielināts par 910 miljoniem EUR, priviliģētās akcijas nomainot ar parastajām akcijām. Septembrī uzņēmums iekļuva biržas indeksā ATX. 2006. gadā uzņēmums ieviesa globālu zīmolu Vienna Insurance Group. 2008. gadā kapitāls palielināts par 1,14 miljardiem EUR. Februārī VIG akcijas sāktas kotēt Prāgas fondu biržā. 2008. gadā no finanšu grupas Erste Group nopirkts apdrošināšanas bizness un noslēgts partnerības līgums, ļaujot abiem uzņēmumiem izmantot partnera klientu bāzi. VIG kļuva par vienu no lielākajiem apdrošinātājiem Centrālajā un Austrumeiropā. 2008. gadā izveidots pārapdrošināšanas uzņēmums VIG RE, bāzēts Prāgā. 2009. gadā uzņēmuma oficiālais nosaukums tika mainīts uz VIENNA INSURANCE GROUP Wiener Städtische Versicherung AG. 2010. gadā veikta grupas restrukturizācija. Austrijas operācijas atdalītas uzņēmumā Wiener Städtische Versicherung AG Vienna Insurance Group. Biržās kotētais Vienna Insurance Group AG Wiener Versicherung Grupp turpmāk bija atbildīgs par ārvalstu operācijām. Mātes uzņēmums ieguva nosaukumu Wiener Städtische Wechselseitiger Versicherungsverein – Vermögensverwaltung – Vienna Insurance Group. 2017. gada 18. decembrī Vienna Insurance Group vienojās par Somijas finanšu grupas OP meitas uzņēmuma Igaunijā Seesam Insurance AS pirkšanu. Seesam nodarbojās ar nedzīvības apdrošināšanu, un tam bija arī filiāles Latvijā un Lietuvā. Darījums pēc nozares regulējošo iestāžu atļauju saņemšanas tika pabeigts 2018. gada 31. augustā. 2018. gadā tika nopirkts Polijas apdrošināšanas uzņēmums Gothaer Towarzystwo Ubezpieczen. 2008. gadā VIG nopirka Somijas uzņēmumam Pohjola piederošo Igaunijā reģistrēto dzīvības apdrošinātāju Seesam Life kopā ar meitas uzņēmumiem Latvijā (Seesam Life Latvia) un Lietuvā. Vēlāk Seesam dzīvības apdrošināšana reorganizēta grupā Compensa Life. 2015. gadā Latvijā dzīvības apdrošināšanas jomā VIG pārstāvēja Compensa Life Vienna Insurance Group SE filiāle. Savukārt nedzīvības apdrošināšanas produktus piedāvāja Compensa TU S.A. Vienna Insurance Group. 2015. gada 29. jūlijā Vienna Insurance Group noslēdza līgumu par AS Baltikums 100 % kapitāldaļu iegādi. 8. decembrī uzņēmuma nosaukums mainīts uz AAS Baltikums Vienna Insurance Group. 2015. gada 28. decembrī paziņots, ka VIG noslēdzis vienošanās par izšķirošas ietekmes iegūšanu pār AAS BTA Baltic Insurance Company. 2016. gada maija sākumā paziņots, ka VIG iegādājies 90 % BTA Baltic Insurance Company akciju. 2018. gada 31. augustā VIG no Somijas finanšu grupas OP iegādājas Igaunijas uzņēmumu Seesam Insurance AS ar filiāli Latvijā. 2020. gada 29. oktobrī Vienna Insurance Group kļuva par vienīgo BTA Baltic Insurance Company īpašnieku. Shareholder Structure History of VIG Wiener Städtische Versicherungsverein Profile Pārdod apdrošināšanas uzņēmuma Seesam akcijas Lelde Petrāne, Dienas Bizness, 2017. gada 18. decembris "Vienna Insurance Group" saņēmusi galīgo atļauju pārņemt visas "Seesam" akcijas Baltijas valstīs LETA, 2018. gada 3. septembris Seesam Latvia atzinīgi vērtē Seesam Life Insurance zīmola maiņu[novecojusi saite] «Vienna Insurance Group» nopirkusi apdrošināšanas uzņēmumu «Baltikums» LETA, 2015. gada 29. jūlijā BTA Baltic Insurance Company akcionāru lokam pievienojas Vienna Insurance Group AG Db.lv, 2015. gada 18. decembris VIG iegādājies 90% 'BTA Baltic Insurance Company' akciju LETA, 9. maijs 2016 VIG vietne WIENER STÄDTISCHE WECHSELSEITIGER VERSICHERUNGSVEREIN – VERMÖGENSVERWALTUNG – Vienna Insurance Group Lielākais VIG akciju turētājs