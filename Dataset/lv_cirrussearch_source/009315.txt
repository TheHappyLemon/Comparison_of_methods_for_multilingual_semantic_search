Calea ternifolia (zināms arī kā Calea zacatechichi un sapņu zāle) ir asteru dzimtas ārstniecības augs, ko izmanto sapņu stimulēšanai un apzinātās sapņošanas ierosināšanai. Tā dabiskās izplatības areāls ir no Meksikas dienvidiem līdz Kostarikas ziemeļiem. Augs pārsvarā vairojas veģetatīvi. Vairošanās ar sēklām arī ir iespējama, tomēr nav tik efektīva. Aug vairākus gadus, veidojot līdz 2 metriem augstu krūmu. Ziedi ir balti, veido mazus ķekarus. Calea ternifolia izmanto Meksikas Oahakas štata čontalu tautas dziednieki nākotnes pareģošanai sapņu stāvoklī. Tāpat arī čontalu tautas medicīnā to izmanto kā ārstniecības augu gremošanas orgānu sistēmas darbības uzlabošanai. Calea ternifolia Rietumu pasaulē ir sākts izmantot salīdzinoši nesen. Tas galvenokārt tiek uzņemts smēķējot, tējas, kapsulu vai tinktūras veidā. Devas parasti ir salīdzinoši lielas, pārsniedzot vairākus gramus. Auga psihoaktīvā viela vēl nav atklāta. Calea ternifolia galvenā iedarbība notiek miega stāvoklī. Pēc auga lietošanas pastiprinās sapņu attēlojumi un būtiski palielinās arī spēja nokļūt apzinātās sapņošanas stāvoklī. Sapņi kļūst daudz īstāki un detalizētāki. Calea ternifolia pastiprina arī atmiņas nepārtrauktības stāvokli miega laikā, līdz ar to sapņu epizožu garums palielinās un to sižets kļūst konsekventāks un sarežģītāks. Calea ternifolia galvenokārt lieto kā sapņu stimulators, tā iedarbība nomoda stāvoklī ir daudz mazāka. Pēc auga uzņemšanas dažkārt var just atslābuma sajūtu, kas līdzinās efektam no ļoti nelielas marihuānas devas uzņemšanas. Tāpat var pastiprināties sensoriskās sajūtas. Auga lietošana gandrīz visās pasaules valstīs ir legāla, tai skaitā visā Eiropas Savienībā, izņemot Poliju, kur to aizliedza 2009. gadā. Amerikāņu komponists Deivids Vudards, kurš savā Sanfrancisko īpašumā kultivēja Calea ternifolia, sacerēja motetu ar nosaukumu „Calea Zacatechichi”, kuru viņš ierakstīja ar bērnu kori. Dz.U. 2009 nr 63 poz. 520 Arhivēts 2011. gada 20. jūlijā, Wayback Machine vietnē., Internetowy System Aktów Prawnych. Atjaunots: 2011. gada 15. augustā. (poliski) Kerekes, D., red., Headpress 25: William Burroughs & the Flicker Machine (Mančestra: Headpress, 2003), 34. lpp. «Augam veltīta mājaslapa» (angliski). Arhivēts no oriģināla, laiks: 2015. gada 10. septembrī. Skatīts: 2017. gada 16. septembrī. «Erowid.com informācija» (angliski).