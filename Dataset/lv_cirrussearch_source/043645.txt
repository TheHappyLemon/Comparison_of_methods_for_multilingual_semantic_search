Klusais ķauķis (Iduna caligata) ir neliels kāpelētājķauķu dzimtas (Acrocephalidae) dziedātājputns. Sastopams Eiropas austrumos un Āzijas rietumos un centrālajā daļā. Ģeogrāfisko variāciju nav. Klusais ķauķis ir gājputns. Ligzdo Krievijas rietumu daļā, daļēji Kazahstānā, Sibīrijas centrālās daļas dienvidos (Jeņisejas augštecē) un tālāk līdz Mongolijas un Ķīnas ziemeļrietumiem. Areāla rietumu mala iesniedzas Somijā un Baltijas valstīs. Ziemo Indijā. Mēdz ieklejot Rietumeiropā un Centrāleiropā. Klusais ķauķis Latvijā ir samērā rets ligzdotājs. Pirmo reizi novērots un pierādīta ligzdošana 2012. gadā Ciemupē pie Ogres un Madonas novada Ošupes pagastā. 2013. gada jūnijā Ošupes pagastā konstatēts jau trijās vietās (apmēram 4,5 km attālumā viena no otras), iezīmējot nelielu lokalizētu populāciju Lubāna ziemeļrietumu malā. 2013. gada jūnijā vēl viena neliela lokalizēta populācija atklāta Madonas novada Praulienas pagastā — divas vietas 4 km attālumā viena no otras. Nākamajos gados atklātas arvien vairāk jaunas vietas, visas Latvijas austrumu daļā. 2016. gadā pirmo reizi tika atklāta jauna vieta arī uz rietumiem no Daugavas — Olaines pagastā pie Grēnēm. Mūsdienās ligzdojošo pāru kopskaits mērāms vairākos simtos. Klusais ķauķis ir neliels ķauķis ar samērā īsu, taisnstūrveida asti, noapaļotu galvu un smalku, smailu knābi. Ķermeņa garums 11—13 cm, spārnu plētums 16—19 cm, svars 7—11 g. Klusais ķauķis ir tikai nedaudz lielāks nekā čuņčiņš. Apspalvojuma krāsa vienmērīga, bez raibumiem: ķermeņa augšpusē pelēcīgi olīvbrūna vai brūna, bet apakšpusē pelēcīgi balta. Virs acs īsa, bāla uzacs, no acs līdz knābim vāji izteikta tumšāka svītra. Pieres daļas sāni var būt tumšāki. Kājas rozīgi brūnas ar tumšiem pirkstiem, tādējādi radot iespaidu, ka putnam kājās ir uzvilkti zābaki. Abi dzimumi izskatās līdzīgi. Jaunie putni košāk brūni nekā pieaugušie īpatņi. Klusais ķauķis mājo sausos, atklātos reģionos taigas dienvidos, stepē un pustuksnešos, vietās ar biezu, zemu zāli un zemiem krūmiem (cilvēkam apmēram līdz ceļgaliem vai nedaudz augstāk), piemēram, spirejās, zirņos u.c. Klusais ķauķis ir ļoti aktīvs un kustīgs putniņš, spēj karāties krūmu zaros ar galvu uz leju. Uzturas pa pāriem vai nelielos bariņos (līdz 4 īpatņiem). Reizēm piebiedrojas citu nelielu putniņu bariem. Klusais ķauķis galvenokārt barojas ar lēniem kukaiņiem un to kāpuriem, kā arī ar citiem bezmugurkaulniekiem. Barību meklē krūmu lapotnes augšējos zaros, arī uz zemes. Ligzdošanas sezona ilgst no maija līdz jūlija sākumam. Var veidoties samērā blīvas ligzdošanas kolonijas ar nelielu attālumu starp ligzdām. Ligzdai kausveida forma, vīta no zāles, saknītēm, lapām un mīkstiem zariņiem, no iekšpuses izklāta ar spalvām, augu pūkām un matiem. Ligzdas sienas blīvas un biezas. Atrodas uz zemes vai nelielā augstumā virs zemes (līdz 1 metram), paslēpta biezos zāles ceros. Sezonā parasti viens perējums, bet iespējams arī otrs. Dējumā 3—6 gaišas, pelēcīgi rozīgas olas ar sīkiem, tumšiem raibumiņiem. Inkubācijas periods ilgst 12—13 dienas, perē abi vecāki, bet galvenokārt mātīte. Par mazuļiem arī rūpējas abi vecāki. IUCN: Iduna caligata World Bird List: Bushtits, leaf warblers, reed warblers, 2018 Putni LV: Klusais ķauķis Iduna caligata Vogelwarte: Booted Warbler Alive: Booted Warbler (Iduna caligata) A Photographic Field Guide to the Birds of India, Pakistan, Nepal, Bhutan Britain's Birds: An Identification Guide to the Birds of Britain and Ireland eBirds: Северная бормотушка Latvijas Daba: Klusais ķauķis Xeno-Canto: Booted Warbler Iduna caligata (Lichtenstein, MHK, 1823) Avibase: Booted or Sykes's Warbler Iduna caligata (Lichtenstein, MHC, 1823) Bird Guides: Booted Warbler (Iduna caligata) Северная бормотушка (Iduna caligata) Warbler RU: Северная бормотушка – Iduna caligata (M.H.C. Lichtenstein, 1823) Arhivēts 2018. gada 10. jūlijā, Wayback Machine vietnē.