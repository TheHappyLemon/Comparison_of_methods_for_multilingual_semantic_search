Kārlis Oskars Ahuess (vācu: Carl Oscar Ahues; 1883. gada 23. decembris Brēmene — 1968. gada 31. decembris Hamburga) bija Vācijas starptautiskais meistars šahā (1950). Šahu iemācījies spēlēt astoņpadsmit gadu vecumā. 1907. gadā pārcēlies uz dzīvi Berlīnē, kur kļuvis par vietējā šaha kluba biedru. 1910. gadā kļuvis par Berlīnes pilsētas šaha čempionu. Pirmā pasaules kara laikā bijis iesaukts armijā un Rumānijas frontē nokļuvis gūstā. Pēc atgriešanās Vācijā turpinājis aktīvi piedalīties šaha dzīvē. No 1921. līdz 1953. gadam deviņas reizes piedalījies Vācijas šaha čempionātu finālos. Labākais rezultāts ticis sasniegts 1929. gadā Dīsburgā, kad Ahuess uzvarējis Vācijas 24. šaha čempionātā. Lielāko panākumu starptautiskajos šaha turnīros sasniedzis 1936. gadā, kad Hesenes kūrortā Badnauheimā ieņēmis 3. vietu aiz uzvarētājiem Aleksandra Aļehina un Paula Keresa, apsteidzot Jefimu Bogoļubovu. Pārstāvējis Vācijas komandu lielākajos komandu šaha turnīros: Pasaules šaha olimpiādēs piedalījies 2 reizes (1930, 1931). Komandu vērtējumā izcīnījis bronzas (1930) medaļu; neoficiālajā Pasaules šaha olimpiādē piedalījies 1936. gadā un komandu vērtējumā izcīnījis bronzas medaļu. Pēc Otrā pasaules kara pārcēlies uz Šlēsvigu-Holšteinu un līdz pat sava mūža beigām regulāri spēlējis šaha turnīros. Trīs reizes ar Hamburgas komandām uzvarējis Vācijas šaha bundeslīgā: 1950. gadā ar Hamburger Schachgesellschaft, bet 1956. un 1958. gadā ar Hamburger SK. Par vēsturiskajiem panākumiem turnīros FIDE 1950. gadā Ahuesam kā vienam no pirmajiem piešķīrusi starptautiskā meistara (IM) nosaukumu. Viņa dēls Herberts Ahuess (1922—2015) bija lielmeistars šaha kompozīcijā. 24. Deutsche Schacheinzelmeisterschaft 1929 in Duisburg Bad Nauheim (1936) OlimpBase :: Men's Chess Olympiads :: Carl Ahues OlimpBase :: unofficial Chess Olympiads :: Carl Ahues Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)