Mareks Svatošs (slovāku: Marek Svatoš; dzimis 1982. gada 17. jūnijā, miris 2016. gada 5. novembrī) bija slovāku hokejists, labās malas uzbrucējs. Karjeras laikā aizvadīja septiņas sezonas Nacionālās hokeja līgas klubos Kolorādo "Avalanche", Našvilas "Predators" un Otavas "Senators". Slovākijas hokeja izlases rindās spēlējis 2006. gada olimpisko spēļu turnīrā, kā arī 2010. gada Pasaules čempionātā. Profesionāļa karjeru Svatošs uzsāka 1999.—2000. gada sezonā, debitējot Slovākijas Ekstralīgas klubā HK Košice. Nākamās divas sezonas hokejists aizvadīja Rietumu hokeja līgā, taču 2002.—03. gada sezonā spēlēja Amerikas hokeja līgas klubā Hēršijas "Bears". 2003.—04. gada sezonā Svatošam izdevās debitēt NHL kluba Kolorādo "Avalanche" rindās, tā sastāvā nostiprinoties 2005.—06. gada sezonā, kas, par spīti gūtajai traumai sezonas otrajā pusē, izvērtās par rezultatīvāko uzbrucēja NHL karjerā. "Avalanche" rindās Svatošs spēlēja līdz 2009.—10. gada sezonas noslēgumam. 2010. gada vasarā hokejists pievienojās KHL klubam Omskas "Avangard", taču sezonas vidū atgriezās NHL, kur pievienojās Našvilas "Predators" rindām, bet sezonu noslēdza Otavas "Senators" sastāvā. 2012.—13. gada sezonā vairākas spēles aizvadīja KHL vienībā Bratislavas "Slovan", savukārt 2013.—14. gada sezonā atgriezās HK Košice rindās, kopā ar komandu izcīnot Slovākijas čempiona titulu un noslēdzot profesionāļa karjeru. Slovākijas hokeja izlases rindās spēlējis 2006. gada olimpisko spēļu turnīrā, kā arī 2010. gada Pasaules čempionātā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)