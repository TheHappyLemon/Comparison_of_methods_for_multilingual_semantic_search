Deivs Bolands (angļu: Dave Bolland; dzimis 1986. gada 5. jūnijā) ir bijušais kanādiešu hokejists, centra uzbrucējs. Karjeras laikā aizvadījis 10 sezonas Nacionālajā hokeja līgā, 2010. un 2013. gadā kopā ar Čikāgas "Blackhawks" kļūstot par Stenlija kausa čempionu. Pēc četrām Ontārio hokeja līgas kluba Londonas "Knights" sastāvā aizvadītām sezonām profesionāļa karjeru Bolands sāka 2006.—07. gada sezonā, kuru aizvadīja Amerikas hokeja līgas vienībā Norfolkas "Admirals". Sezonas gaitā uzbrucējs aizvadīja vienu spēli arī Čikāgas "Blackhawks" sastāvā. 2008.—09. gada sezonā Bolandam izdevās nostiprināties "Blackhawks" sastāvā, 2009.—10. gada sezonā kopā ar komandu izcīnot Stenlija kausu. 2012.—13. gada sezonā klubs izcīnīja vēl vienu Stenlija kausa titulu, Bolandam gūstot sērijas izšķirošo vārtu guvumu. 2013. gada NHL drafta maiņu darījumu rezultātā Bolands tika aizmainīts uz Toronto "Maple Leafs", savukārt 2014. gada vasarā Bolands noslēdza piecu gadu līgumu ar Floridas "Panthers", taču 2016. gada augustā tika aizmainīts uz Arizonas "Coyotes", taču tās rindās laukumā tā arī nekad nedevās. Eliteprospects profils (angliski) Internet Hockey Database profils (angliski) Hockey-Reference profils (angliski)