Megha-Tropiques ir Indijas un Francijas meteoroloģiskais pavadonis, kas paredzēts ūdens cikla pētīšanai tropu atmosfērā saistībā ar klimata maiņu. Kosmiskais aparāts palaists 2011. gadā. Projekta nosaukums veidots no sanskrita vārda "Megha" (mākonis) un franču "Tropiques" (tropi). Sākotnēji kosmisko aparātu CNES bija iecerējusi būvēt uz platformas Proteus bāzes. Vēlāk, CNES budžeta ierobežojumu dēļ, tika izvēlētas Indijas Kosmosa pētījumu organizācijas platforma IRS. Megha-Tropiques instrumenti primāri ļauj vienlaicīgi novērot savstarpēji saistītos atmosfēras komponentus: ūdens tvaikus, kondensēto ūdeni (mākoņos un nokrišņos) un izstarojošās plūsmas. Sekundāri tie ļauj atkārtoti iegūt datus par tropu zonu ilgā laika posmā. Kosmiskajā aparātā uzstādīti: Microwave Analysis and Detection of Rain and Atmospheric Structures (MADRAS) — mikroviļņu radiometrs , kas koniski (krišanas leņķis 56°) skenē Zemes virsmu; Sounder for Probing Vertical Profiles of Humidity (SAPHIR) — instruments ar sešiem kanāliem tuvu ūdens tvaika absorbcijas joslai pie 183 GHz; Scanner for Radiation Budget (ScaRaB) — skenējošais izstarojuma budžeta instruments, kas mēra izstarojumu divos kanālos: Saules kanālā (0,2 — 4 µm) un kopējā kanālā (0,2 - 200 µm); tas ir bijis uzstādīts divos Krievijas pavadoņos; Radio Occultation Sensor for Vertical Profiling of Temperature and Humidity (ROSA) — Itālijas instruments temperatūras un mitruma vertikālai profilēšanai. Megha-Tropiques tika palaists 2011. gada 12. oktobrī 05:31 UTC ar nesējraķeti PSLV-C18 no Satiša Dhavana kosmosa centra. Kopā ar to tika palaisti trīs nanopavadoņi: SRMSAT, Jugnu, VesselSat1. ISRO and French Space Agency, CNES, Sign MOU for Atmospheric Research Mission Arhivēts 2011. gada 13. oktobrī, Wayback Machine vietnē. ISRO, 2001-05-09, (angliski) Oficiālā vietne