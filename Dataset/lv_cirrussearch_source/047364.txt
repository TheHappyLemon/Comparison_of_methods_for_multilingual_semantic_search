Sērens Jensens (dāņu: Søren Marinus Jensen; dzimis 1879. gada 5. maijā, miris 1965. gada 6. janvārī) bija dāņu cīkstonis, kurš piedalījās 1906. (neoficiālajās), 1908. un 1912. gada vasaras olimpiskajās spēlēs. Katrās spēlēs viņš ieguva medaļas, tomēr zelta medaļas, kuras viņš ieguva 1906. gada spēlēs, vairs netiek uzskatītas par olimpiskajām medaļām. Viņš joprojām ir Dānijas veiksmīgākais cīkstonis olimpiskajās spēlēs. Turklāt viņš bija 1905. gada pasaules čempions un ieguva vairākas sudraba medaļas Eiropas čempionātos. 1904. gadā Jensens pirmo reizi cīnījās pasaules čempionātā. Viņš nespēja iekļūt finālā, kur noskaidroja trīs pirmo vietu ieguvējus. Atgriežoties nākamajā gadā, viņš uzvarēja smagajā svarā, iegūstot zelta medaļu. Tas bija vienīgais gadījums, kad viņš uzvarēja pasaules čempionātā, jo 1910. gadā viņš ieņēma trešo vietu. Viņš arī trīs reizes ieņēma otro vietu Eiropas čempionātos. 1906. gada neoficiālajās olimpiskās spēlēs Jensens startēja grieķu-romiešu cīņas divās svara kategorijās — smagajā svarā un atklātajā svarā, kurā varēja piedalīties visu svara kategoriju uzvarētāji. Pirmajā cīņā smagā svara klasē viņš sacentās ar Austrijas cīkstoni Rūdolfu Arnoldu, kuru viņš uzskatīja par savu galveno sāncensi. Pēc stundas cīņas Jensens uzvarēja. Otrajā kārtā viņš cīnījās ar vācu cīkstoni Heinrihu Rondi, kas svēra vairāk nekā 120 kilogramus. Pēc uzvaras pret vācu sportistu, viņš cīņā par zelta medaļu uzvarēja arī Beļģijas pārstāvi Marselu Debuā un austrieti Anrī Bauru. Pēc šīs zelta medaļas viņš sacentās atklātajā svara kategorijā, uzvarēja un ieguva otro zelta medaļu. Viņš piedalījās arī nākamajās divās olimpiskajās spēlēs, 1908. gada vasaras olimpiskajās spēlēs iegūstot bronzas medaļu grieķu-romiešu stila supersmagajā svarā un 1912. gada vasaras olimpiskajās spēlēs vēl vienu bronzas medaļu grieķu-romiešu stila smagajā svara. Kaut arī 1906. gada olimpiskajās spēlēs viņš izcīnīja Dānijai divas zelta medaļas, šīs spēles vairs netiek uzskatītas par īstām olimpiskām spēlēm, un tās tiek sauktas par 1906. gada neoficiālajām olimpiskajām spēlēm. Ieskaitot šīs 1906. gada medaļas, Jensens ar četrām medaļām joprojām ir Dānijas veiksmīgākais cīkstonis olimpiskajās spēlēs. «Wrestling at the 1906 Athina Summer Games» (angļu). sports-reference.com. Arhivēts no oriģināla, laiks: 2012-01-30. Skatīts: 2019-03-04. «Søren Marinus Jensen» (dāņu). brydning.dk. Arhivēts no oriģināla, laiks: 2013. gada 30. oktobris. Skatīts: 2019. gada 4. marts. «Denmark Wrestling» (angļu). Arhivēts no oriģināla, laiks: 2009-09-27. Skatīts: 2019-03-04. Olympedia profils (angliski) FILA profils (angliski) «Søren Marinus Jensen». Hall of Fame (dāņu). Danmarks Brydeforbund. Skatīts: 2019-03-04.