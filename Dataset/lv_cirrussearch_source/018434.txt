Flandrijas tūre (nīderlandiešu: Ronde van Vlaanderen, franču: Tour des Flandres) ir šosejas riteņbraukšanas sacensības, kuras katru pavasari notiek Beļģijā, nedēļu pirms Parīze—Rubē. Tās ir vienas no Flandrijas klasikām. Sacensības ir daļa no UCI Pasaules tūres kalendāra un ir vienas no klasikas pieminekļiem Eiropas profesionālajā kalendārā. Tās uzskata par svarīgākajām sacensībām Flandrijā un tām ir piešķirta iesauka Vlaanderens mooiste (nīderlandiski "Flandrijas labākie"). Flandrijas tūri 1913. gadā izveidoja Karels Van Veinendāls, sporta laikraksta Sportwereld līdzdibinātājs. Šajā laikā daudzi laikrakstu un žurnālu izdevēji organizēja riteņbraukšanas sacensības, lai palielinātu apgrozījumu. Pirms Otrā pasaules kara sacensības parasti notika tajā pašā dienā, kad Itālijā notika Milāna–Sanremo sacensības. Spēcīgākie Itālijas un Francijas pārstāvji izvēlējās sacensības Itālijā, kas izskaidro tikai vienu pirmskara uzvarētāju, kurš nebija no Beļģijas. Pēc kara sacensības palielināja savu nozīmi, kad tās kļuva par daļu no Challenge Desgrange-Colombo kopvērtējuma, kurš ir mūsdienu UCI Pasaules tūres priekštecis. Arī šobrīd sacensības ir iekļautas sezonas kopvērtējumā. Sacensību rekordu īpašnieki ir beļģi Ahjels Bijsē, Ēriks Lemāns, Johans Musēvs un Toms Bonens, šveicietis Fabians Kančellāra, kā arī Itālijas pārstāvis Fjorenco Manji, katram ir pa trijām uzvarām.