Šis raksts ir par ziedaugiem. Par citām jēdziena Rozes nozīmēm skatīt nozīmju atdalīšanas lapu. Rozes (Rosa) ir rožu dzimtas ziedaugu ģints. Ģintī ir vairāk nekā 400 sugas, pēc citu zinātnieku domām sugu skaits ģintī ir mazāks, jo sugas savā starpā viegli veido hibrīdus. Šķirņu skaits ir lielāks par 25 tūkstošiem. Rožu dabiskais izplatības areāls ir Eirāzija un Ziemeļamerika. Rozes bieži tiek izmantotas kā mīlestības simbols, pasniedzot tās mīļotajam cilvēkam. Rožu eļļa ir pieprasīta parfimērijas rūpniecībā. Rozes ir daudzgadīgi krūmi vai puskrūmi. Rožu ziedi parasti ir sarkanā, baltā vai rozā krāsā, bet var būt ar dzeltenā, oranžā un citās krāsās. Ziedi ir kārtni ar stipri attīstītu ziedgultni. Rožu zieda formula ir Ca5Co5A∞G∞. Rozēm uz kāta parasti ir ērkšķi. Ģintī ir vairāk nekā 400 sugas, pēc citu zinātnieku domām sugu skaits ģintī ir mazāks, jo sugas savā starpā viegli veido hibrīdus. Ģints sīkāk dalās 4 apakšģintīs: Hulthemia (agrāk Simplicifoliae), Hesperrhodos, Platyrhodon un Rosa. Rožu apakšgints sīkāk dalās vēl 11 sekcijās: Banksianae, Bracteatae, Caninae, Carolinae, Chinensis, Gallicanae, Gymnocarpae, Laevigatae, Pimpinellifoliae, Rosa (arī Cinnamomeae), Synstylae. Latvijā savvaļā ir sastopamas 17 sugas. Sešas no šīm sugām ir dārzbēgļi. Visizplatītākās sugas ir maija roze (Rosa majalis), potcelmu roze (Rosa subcanina) un Vogēzu roze (Rosa vosagiaca). Guntis Kavacs. Populārā dabas enciklopēdija. Apgāds "Jumava", 2007. 401. lpp. ISBN 978-9984-38-271-5. Vikikrātuvē par šo tēmu ir pieejami multivides faili. Skatīt: rozes. Rožu audzēšana un kopšana