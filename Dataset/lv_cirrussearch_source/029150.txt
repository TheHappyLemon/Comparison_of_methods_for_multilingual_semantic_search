Šis raksts ir par rakstnieku. Par salu skatīt rakstu Lampedūza. Dons Džuzepe Marija Fabricio Salvatore Stefāno Vitorio Tomazi, Lampedūzas princis, Palmas hercogs, Montekjāro barons, Torretas barons (itāļu: Don Giuseppe Maria Fabrizio Salvatore Stefano Vittorio Tomasi, Principe di Lampedusa, Duca di Palma, Barone di Montechiaro, Barone di Torretta, dzimis 1896. gada 23. decembrī, miris 1957. gada 23. jūlijā) bija itāļu augstmanis, literatūrzinātnieks un rakstnieks. Pazīstams kā romāna "Gepards" (Il Gattopardo, 1954) autors. Vairākkārt uzturējies Latvijā. Dzimis 1896. gada 23. decembrī Palermo Džulio Marijas Tomazi un viņa sievas Beatričes Mastrodžovanni Taskas Filandžeri ģimenē. Tomazi bija viena no ietekmīgākajām Sicīlijas aristokrātu dzimtām. Bērnību pavadīja savas vecāsmātes muižā Santa Margherita Bélice pie Palermo. 1914. gadā pabeidza Garibaldi liceju Palermo un imatrikulējās Romas universitātes tieslietu fakultātē, tomēr studijas neuzsāka sakarā ar iesaukšanu armijā Pirmā pasaules kara dēļ. Kā artilērists piedalījās karadarbībā Balkānos, 1917. gadā krita Austroungārijas armijas gūstā, 1918. gadā izbēga un atgriezās dzimtenē. Studēja Dženovas universitātē, kuru nepabeidza. 1925. gadā iestājās darbā Itālijas vēstniecībā Londonā, kur iepazinās ar vācbaltiešu psihoanalītiķi Aleksandru Alisi fon Volfu, kuras tēva barona Borisa fon Volfa atraitne bija apprecējusies ar viņa tēvoci Pjetro Tomazi. 1926. un 1927. gadā publicēja literatūrkritiskus rakstus. 1927. un 1931. gadā Džuzepe Tomazi apciemoja Aleksandru Alisi fon Volfu Stāmerienas muižā, bet 1932. gada 24. augustā viņi salaulājās Rīgas Vissvētās Dievmātes Pasludināšanas baznīcā. 1933. gadā viņa jaunā sieva atgriezās Latvijā, bet Džuzepe Tomazi pārvarā dzīvoja savas mātes namā Palazzo Lampedusa Palermo. 1934. gadā pēc tēva nāves viņš mantoja Lampedūzas prinča titulu. 1954. gadā uzrakstīja romānu Il Gattopardo, bet nespēja atrast izdevēju. 1956. gadā viņš adoptēja muzikologu Džoakīno Lancu (Gioacchino Lanza). Miris 1957. gada 23. jūlijā Romā, apglabāts Palermo kapsētā Cimitero dei Cappuccini. Pēc Lampedūzas nāves 1958. gadā iznāca romāns "Gepards", kas drīz vien ieguva pasaules slavu. 1963. gadā itāļu režisors Lukīno Viskonti uzņēma filmu "Gepards". Il Gattopardo. Feltrinelli, Milano 1958 (latviski 1964. gadā A. Spekkes tulkojumā) I Racconti. Feltrinelli, Milano 1961 Lezioni su Stendhal. Feltrinelli, Milano 1971 La Letteratura inglese. Feltrinelli, Milano 1990 Džoakīno Lanca di Montekjāro. Giuseppe Tomasi di Lampedusa: una biografia per immagini. Palermo, 1998. Šajā izdevumā ievietoti 335 fotoattēli. Piecos no tiem redzama Rīga, bet trīsdesmit piecos — Stāmeriena. Tie ne vien sniedz lielisku izziņas materiālu par rakstnieka dzīvi Itālijā un Latvijā, bet arī būtiski papildina Stāmerienas pils un parka fotogrāfiju klāstu, kas var noderēt pils atjaunošanai. No tām var spriest arī par dzīvi Stāmerienas pilī, piemēram, pāris fotogrāfijās redzams auto Stāmerienā trīsdesmitajos gados. Пиесис Г. Подлинный Леопард в самом худшем виде… // Даугава. — 1985. — № 12. — С. 106—117. nekropole.info Vikikrātuvē par šo tēmu ir pieejami multivides faili. Skatīt: Džuzepe Tomazi di Lampedūza. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)