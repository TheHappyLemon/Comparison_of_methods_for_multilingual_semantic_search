Sevvostlags (krievu: Севвостлаг) jeb Ziemeļaustrumu labošanas darbu nometnes (krievu: Северо-восточные исправительно-трудовые лагеря) bija viens no lielākajiem Gulaga soda nometņu kompleksiem (1932-1952) Kolimas reģionā tagadējās Krievijas Federācijas ziemeļaustrumos, kur ieslodzītajiem lika strādāt "Daļstroi" uzņēmuma celtniecības darbos, zelta raktuvēs un būvēt autoceļus. Maksimālais ieslodzīto skaits pārsniedza 190 tūkstošus, no kuriem liela daļa gāja bojā bada, slimību un pārstrādāšanās dēļ vai tika nogalināti pirmā gada laikā pēc ierašanās Kolimā. Pēc Otrā pasaules kara par "nodevību un sadarbošanos ar vācu okupantiem" Sevvostlaga nometnēs tika ieslodzīti daudzi okupēto Baltijas valstu, Ukrainas un Baltkrievijas rietumdaļas iedzīvotāji. No 1945. līdz 1949. gadam tur bija ieslodzīti japāņu karagūstekņi, no kuriem 1949. gada 1. janvārī bija palikuši dzīvi 3479 ieslodzītie. 1931. gada 13. novembrī VK(b)P Centrālkomiteja pieņēma lēmumu Kolimas zelta ieguves baseinā izveidot speciālu Valsts trestu ceļu un rūpnīcu celšanai Augšējās Kolimas rajonā "Daļstroi" (krievu: «Дальстрой» - Государственный трест по дорожному и промышленному строительству в районе Верхней Колымы'), kam sākotnēji bija tieši jāpakļaujas VK(b)P CK. Par šī tresta pirmo vadītāju iecēla latvieti Eduardu Bērziņu. 1932. gada 19. janvārī Maskavā izdeva slepenu pavēli, kas paredzēja "Daļstroj" vajadzībām izveidot "40 tūkstošus lielu ieslodzīto kontingentu". 1932. gada 1. aprīlī pēc OGPU rīkojuma izveidoja Sevvostlagu - "Ziemeļaustrumu labošanas darbu nometni" (Севвостлаг - Северо-Восточный исправительно-трудовой лагерь). Šīs nometnes priekšnieks bija pakļauts tieši "Daļstroi" direktoram Bērziņam. Lielā terora laikā 1938. gadā Eduardu Bērziņu atcēla no amata un nošāva, bet "Daļstroi" pakļāva tieši PSRS Iekšlietu tautas komisariātam (NKVD) un pārdēvēja to par Tālo Ziemeļu celtniecības galveno pārvaldi (Главное Управление строительства Дальнего Севера НКВД СССР «Дальстрой»). Ieslodzīto skaits šajā laikā strauji pieauga un sasniedza savu maksimumu - 190 tūkstošus 1940. gadā. Pēc Otrā pasaules kara ieslodzīto skaits samazinājās un būvdarbos nodarbināja japāņu karagūstekņus. Pēc 1948. gada ieslodzīto skaits atkal stipri pieauga sakarā ar to, ka palielinājās par "nodevību un sadarbošanos ar vācu okupantiem" notiesāto skaits. 1948. gada 28. februārī pēc PSRS Iekšlietu ministra pavēles izveidoja "specnometni Nr. 5." jeb Piekrastes nometni Berlagu (Берлаг, Береговой лагерь), kas neietilpa Sevvostlagā, un tajā koncentrēja par "īpaši bīstamiem valsts noziegumiem sodītos" cilvēkus. Pēc Staļina nāves nometnēs ieslodzīto skaits pakāpeniski samazinājās un tās pakļāva "Tālo Austrumu labošanas darbu nometņu pārvaldei" (Управление Северо-восточных исправительно-трудовых лагерей, УСВИТЛ). 1956. gada sākumā "Daļstroj" nometnēs palika 35 4000 ieslodzītie. 1957. gada pavasarī to pārveidoja par Magadanas ekonomisko rajonu un 1957. gada 16. aprīlī Sevvostlagu likvidēja, pārveidojot par KPFSR Iekšlietu ministrijas labošanas darbu koloniju (УИТК МВД РСФСР). 1951. gadā Sevostlaga nometņu kompleksā ietilpa "labošanas darbu nometnes": Тенькинский, Западный, Северный, Индигирский, Магаданский, Ванинский, Чаун-Чукотский; nometnes nodaļas: Омсукчанское, Янстроя, Юго-Западное, Транзитное, Чукотстроя, Транспортное, Приморское, Янское, Зырянское, Дорожное, Ожогино Pēc reorganizācijas 1952. gada beigās "Tālo Austrumu labošanas darbu nometņu pārvalde" sastāvēja no 17 patstāvīgām pārvaldēm ar 26 nometnēm un 168 nometņu punktiem, tai skaitā: 347 vispārējā režīma nometņu nodaļām ar 147 140 ieslodzītajiem, 38 nometņu nodaļām "sieviešu kontingentam" ar 17 823 ieslodzītajām, 10 stingrā režīma nometņu nodaļām ar 3 740 ieslodzītajiem, 9 katorgas režīma nometņu nodaļām ar 3255 ieslodzītajiem, 2 cietuma režīma nometņu nodaļām ar 318 ieslodzītajiem. 1953. gadā "specnometnē Nr. 5." jeb Berlagā bija 23 346 ieslodzītie. Nometnes apsargāja 13 825 karavīri. Precīzs mirušo skaits nav zināms. Pēc oficiālajām Magadānas apgabala valsts arhīva ziņām līdz 1951. gada vasarai Sevvostlaga pārvaldē bija iekārtotas 501 271 ieslodzīto lietas, no tām 125 316 lietas par mirušajiem ieslodzītajiem. Pēc Krievijas Federālās sodu izpildes dienesta (Управление Федеральной службы исполнения наказаний) ziņām Kolimas nometņu pastāvēšanas laikā līdz 1953. gadam tika ievesti 740 434 cilvēki, pēc tam viņu skaits bija niecīgs un līdz 1958. gadam nepārsniedza 800 000, no kuriem miruši aptuveni 120—130 000, nošauti aptuveni 10 000. Kā nāves iemesls parasti tika uzdota "pelagra" un "distrofija". Tuberkuloze, plaušu karsonis un akūtas zarnu slimības kā nāves cēlonis bija uzrādītas nelielai daļai mirušo. Specnometnē nr. 5. (Berlagā) pēc oficiālajiem datiem nomira 1848 cilvēki (1948—1954). 1996. gada 12. jūnijā Magadānas tranzīta nometnes vietā pie Krutajas sopkas (сопка «Крутая») tika atklāts piemineklis staļinisko represiju upuriem. No šīs vietas ieslodzītos tālāk sadalīja uz citām Sevvostlaga nometnēm. 2012. gada 24. jūlijā pie pieminekļa "Sēru maska" tika uzstādīta piemiņas plāksne ar uzrakstu “Represēto Latvijas dēlu un meitu, totalitārā režīma upuru, mūžīgai piemiņai” latviešu, krievu un angļu valodās. Pasākumā Latvijas vēstnieks Krievijas Federācijā Edgars Skuja kopā ar Magadanas pilsētas galvu Sergeju Pečoniju, Magadanas Baltiešu biedrības vadītāju Andreju Ozolu un Jelgavas pilsētas mēru Andri Rāviņu godināja Kolimā represēto personu piemiņu, noliekot ziedus pie pieminekļa. Vikikrātuvē par šo tēmu ir pieejami multivides faili. Skatīt: Sevvostlags. Sevvostlaga lielāko nometņu atrašanās vietas uz kartes (vāciski) СВИТЛ Бацаев И. Д., Козлов А. Г. Дальстрой и Севвостлаг НКВД СССР в цифрах и документах… Ч. 1. С. 6. (krieviski) УФСИН по Магаданской области. История создания. Управление Федеральной службы исполнения наказаний по Магаданской области. (krieviski) Петров Н. В. История империи «ГУЛАГ» Гл. 13. «Псевдология». (krieviski) Magadanā uzstāda piemiņas plāksni represētajiem latviešiem Diena.lv, 2012. gada 25. jūlijā