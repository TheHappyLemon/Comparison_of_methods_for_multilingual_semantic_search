Šis raksts ir par kaķu dzimtas ģinti. Par apdzīvotu vietu skatīt rakstu Lūši (ciems). Lūši, lūšu ģints (Lynx) ir viena no kaķu dzimtas (Felidae), ģintīm, kas pieder kaķu apakšdzimtai (Felinae). Lūšu ģintī ietilpst 4 sugas. Lūši mājo ziemeļu puslodes teritorijās. Divas sugas sastopamas Eiropā, no kurām viena mājo arī Āzijā, un divas sugas Ziemeļamerikā. Latīniskais lynx ir aizgūts no grieķu valodas vārda "λύγξ". Latvijā sastopama Eirāzijas lūša nominālpasuga — ziemeļu lūsis (Lynx lynx lynx). Saskaņā ar 2005. gada datiem Kurzemē un Vidzemē mīt apmēram 700 ziemeļu lūšu. Eirāzijas lūsis (Lynx lynx) 2022. gada 12. aprīlī iekļauts Latvijas īpaši aizsargājamo sugu sarakstā. To lēma valdība, apstiprinot grozījumus noteikumos par īpaši aizsargājamo sugu un ierobežoti izmantojamo īpaši aizsargājamo sugu sarakstu. Šis lēmums nozīmē, ka turpmāk Latvijā lūšus medīt nedrīkstēs. Lūši ir vidēji lieli plēsēji. Tiem ir raksturīgas īsas astes, ausu pušķi un garas ūsas. To kažoki atkarībā no sugas var būt rudi brūni, zeltaini vai gaišā smilšu krāsā, ar melniem vai tumši brūniem plankumiem. Īpaši daudz plankumu ir uz kājām. Ķepas lielas un platas, kas piemērotas iešanai pa sniegu. Visām sugām uz krūtīm, vēdera un kāju iekšpusēm ir balts matojums. Ķepu lielums un matojuma garums ir atkarīgs no lūša dzīves vietas. Ziemeļu reģionos dzīvojošiem īpatņiem kažoki ir gaišāki, biezāki un matojums garāks, ķepas platākas. Vismazākie lūšu ģintī ir rūsganais lūsis (Lynx rufus) un Kanādas lūsis (Lynx canadensis). Lai arī abi ir samērā līdzīgi, rūsganais lūsis ir nedaudz mazāks. Mazākajiem Kanādas lūšiem ķermeņa garums ir 76 cm garš (galvu ieskaitot), augstums skaustā 48 cm, svars 5 kg. Bet mazākajiem rūsganajiem lūšiem ķermeņa garums ir 65 cm, augstums skaustā 45 cm, svars 4 kg. Lielākais ir Eirāzijas lūsis (Lynx lynx). Lielāko indivīdu ķermeņa garums ir 130 cm, augstums skaustā 75 cm, svars 38 kg. Lūši parasti ir vientuļnieki, lai gan retas reizes tie apvienojas nelielās grupās, lai medītu. Riests lūšiem sākas ziemas beigās. Parasti piedzimst 2—4 lūsēni. Grūsnības periods ilgst apmēram 70 dienas. Māte par mazuļiem rūpējas viena pati, līdz tie sasniedz apmēram 9 mēnešu vecumu. Lūši mēdz ierīkot migu kādā alā vai zem sakritušiem kokiem. Tie medī dažādus vidēja auguma zālēdājus, piemēram, baltastes briežus, ziemeļbriežus, stirnas, staltbriežu mazuļus un ģemzes, kā arī mazākus dzīvniekus, kā zaķus, zivis, lapsas, aitas, kazas, vāveres, peles, tītarus, irbes, zosis un citus putnus. Lūšu ģints (Lynx) Eirāzijas lūsis (Lynx lynx) Ibērijas lūsis (Lynx pardinus) Kanādas lūsis (Lynx canadensis) Rūsganais lūsis (Lynx rufus) «Arhivēta kopija». Arhivēts no oriģināla, laiks: 2015. gada 19. novembrī. Skatīts: 2015. gada 28. jūnijā. «Rīgas zoo: Ziemeļu lūsis». Arhivēts no oriģināla, laiks: 2012. gada 17. janvārī. Skatīts: 2012. gada 10. janvārī. Eirāzijas lūsi iekļauj Latvijas īpaši aizsargājamo sugu sarakstā «Lynx». Arhivēts no oriģināla, laiks: 2012. gada 28. oktobrī. Skatīts: 2012. gada 10. janvārī. «Bobcats In The Florida Everglades». Arhivēts no oriģināla, laiks: 2012. gada 19. jūnijā. Skatīts: 2012. gada 14. janvārī. «ARKive: Canada lynx (Lynx canadensis)». Arhivēts no oriģināla, laiks: 2014. gada 3. martā. Skatīts: 2012. gada 10. janvārī. Arhivēts 2014. gada 3. martā, Wayback Machine vietnē. «ADW: Lynx rufus». Arhivēts no oriģināla, laiks: 2016. gada 4. martā. Skatīts: 2012. gada 14. janvārī. Eurasian Lynx «The Eurasian Lynx (Lynx lynx)». Arhivēts no oriģināla, laiks: 2012. gada 24. septembrī. Skatīts: 2012. gada 10. janvārī. «Factsheet: Eurasian lynx (Lynx lynx)». Arhivēts no oriģināla, laiks: 2011. gada 17. septembrī. Skatīts: 2012. gada 13. janvārī. Lūsis Lūši SOS Lynx: Photos, news and information about the Iberian Lynx in English and Portuguese The Iberian Lynx