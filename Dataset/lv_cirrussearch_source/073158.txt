Lauku blaktene, tīruma blaktene jeb ēzeļu puķe (latīņu: Ononis arvensis) ir 30—50 cm augsts, daudzgadīgs tauriņziežu dzimtas lakstaugs, klāts ar dziedzermatiņiem. Mietsakne koksnaina, gara, mazzaraina. No īsa, daudzgalvaina sakneņa atiet vairāki stāvi vai pacili, gludi vai dzeloņaini stumbri, kuri pie pamata bieži vien ir violeti sarkani. Lapas pamīšus, ar pielapēm, stumbra apakšdaļā trīsstarainas, augšdaļā vienkāršas. Ziedi netīri rožaini balti, uz īsa kāta seglapu žāklēs pa 2 vai vairākiem un izveido blīvu ziedkopu. Zied no jūnija līdz augustam. Augs savvaļā izplatīts Eiropas austrumdaļā un Āzijas rietumdaļā. Latvijā aug visā teritorijā. Aug sausās pļavās, ceļmalās un smiltājos. Augam raksturīga specifiska, visai nepatīkama smaka. Blakteņu sakņu novārījumu un tinktūru lieto zarnu darbības regulēšanai, hemoroīdu ārstēšanai un kā diurētisku līdzekli. Helēna Rubine, Skaidrīte Ozola, Vija Eniņa. Ārstniecības augu sagatavošana un lietošana. Rīga : Zvaigzne, 1974. 86.—88. lpp. * Normunds Priedītis. Latvijas augi. Rīga: Gandrs, 2014, 295. lpp. ISBN 978-9934-8015-2-5 Vikikrātuvē par šo tēmu ir pieejami multivides faili. Skatīt: Lauku blaktene.