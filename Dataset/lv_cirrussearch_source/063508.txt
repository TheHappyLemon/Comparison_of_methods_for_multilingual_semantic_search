Kaspers Rūds (norvēģu: Casper Ruud; dzimis 1998. gada 22. decembrī Oslo) ir profesionāls Norvēģijas tenisists, vairāku ATP turnīru uzvarētājs, 2022. un 2023. gada Francijas atklātā čempionāta un 2022. gada ASV atklātā čempionāta finālists. 2022. gada rudenī pakāpās uz 2. vietu ATP rangā, kas ir augstākā, ko sasniedzis kāds norvēģu tenisists. Viņa tēvs Kristians arī ir bijis profesionāls tenisists, sasniedzis 39. vietu ATP rangā, tagad ir Kaspera treneris. Sekmīgi startējis junioru sacensībās, 2016. gada janvārī sasniedza 1. vietu pasaules junioru rangā. 2020. gada februārī izcīnīja savu pirmo ATP titulu, uzvarot Argentina Open turnīrā Buenosairesā. Viņš kļuva par pirmo Norvēģijas tenisistu, kurš ieguvis ATP titulu vienspēlēs. 2021. gada sezonā izcīnīja piecus ATP titulus. Iekļuva sezonas noslēguma turnīrā ATP Finals, kur pusfinālā piekāpās Daniilam Medvedevam. 2022. gada aprīlī Miami Open pirmo reizi iekļuva ATP Masters 1000 sērijas turnīra finālā. Tajā zaudēja 18 gadus vecajam spāņu tenisistam Karlosam Alkarasam. 2022. gadā pirmo reizi sasniedza arī Grand Slam turnīra finālu. Tas izdevās Francijas atklātajā čempionātā, kur finālā tomēr trīs setos zaudēja Rafaelam Nadalam. 2022. gada 13. jūnijā sasniedza piekto vietu ATP rangā. Arī 2022. gada ASV atklātajā čempionātā iekļuva finālā, kurā piekāpās Karlosam Alkarasam. 2022. gada 12. septembrī pakāpās uz otro vietu ATP vienspēļu rangā. Spēlēja 2022. gada ATP Finals sezonas noslēguma turnīra finālā, bet piekāpās Novakam Džokovičam. 2023. gada Francijas atklātajā čempionātā sasniedza otro finālu pēc kārtas, bet tajā zaudēja Novakam Džokovičam. «How Casper Ruud Is Surprising His Father». atptour.com (angļu). 2021. gada 29. augusts. Skatīts: 2022. gada 9. septembrī. «Casper Ruud Juniors Singles Overview». itftennis.com (angļu). Skatīts: 2022. gada 9. septembrī. «First-Time Winner Spotlight: Casper Ruud». atptour.com (angļu). 2020. gada 17. februāris. Skatīts: 2022. gada 9. septembrī. «Ruud Reaches First Masters 1000 Final, Ends Cerundolo's Dream Miami Run». atptour.com (angļu). 2022. gada 1. aprīlis. Skatīts: 2022. gada 9. septembrī. «History-Maker Djokovic Claims Nitto ATP Finals Crown». atptour.com (angļu). 2023. gada 20. novembris. Skatīts: 2023. gada 7. jūnijā. Vikikrātuvē par šo tēmu ir pieejami multivides faili. Skatīt: Kaspers Rūds. Oficiālā tīmekļa vietne (angliski) (norvēģiski) Munzüger Sport profils (vāciski) ATP tenisista profils (angliski) ITF profils (angliski) Deivisa kausa profils (angliski) Tennis Temple profils (angliski) tennisabstract.com profils (angliski)