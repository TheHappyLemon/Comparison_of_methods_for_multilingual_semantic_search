Kounotori 6 (japāņu: こうのとり6号機) jeb HTV-6 bija Japānas H-II Transfer Vehicle sērijas kravas kosmosa kuģis Starptautiskās kosmosa stacijas (SKS) apgādei. Tas palaists 2016. gada decembrī. Novadīts no orbītas 2017. gada februārī. Šajā reizē kravas kuģim stacijā bija jānogādā seši akumulatoru bateriju bloki, tādēļ nehermētiskās sekcijas palete tika pastiprināta, lai 1,6 tonnu vietā varētu transportēt 1,9 t kravas. Palielinātās kravas dēļ tika noņemti daži citi komponenti: 7 primāro akumulatoru vietā atstāti 6, saules bateriju paneļi no 49 samazināti līdz 48, noņemti daži navigācijas gaismas lukturi. Kounotori 6 ārpusē piestiprināta eksperimentu iekārta SFINKS, lai kosmosa vidē izmēģinātu plānu saules bateriju plēvi; kā arī eksperimentu iekārta KITE. Ar HTV-6 stacijā nogādāja aptuveni 5,9 t derīgās kravas, no tās aptuveni 3,9 t hermētiskajā sekcijā un 1,9 t nehermētiskajā nodalījumā. Hermētiskajā sekcijā atradās iekārtas stacijai, zinātniskie eksperimenti, pārtika un lietas apkalpei īpašās somās Cargo Transfer Bags (CTBs). Kosmosa kuģis veda 600 kg ūdeni (30CTBs). Uz SKS tika nogādātas sistēmu komponentes: oglekļa dioksīda absorbēšanas iekārtas CDRA nomaināmās komponentes ORU; Two Phase Flow eksperimentu iekārta; dozimetri PS-TEPC; TV kameras HDTV-EF2. Hermētiskajā nodalījumā bija divas nanopavadoņu izmešanas iekārtas JEM Small Satellite Orbital Deployer (J-SSOD) ar septiņiem CubeSat pavadoņiem: AOBA-VeloxIII, TuPOD (tajā savukārt divi pavadoņi OSNSAT un Tancredo-1), EGG, ITF 2, STARS C, FREEDOM, WASEDA-SAT3. Savukārt Nanoracks NRCSD-10 konteineros atradās pieci nanopavadoņi (četri Lemur-2 un TechEdSat-5), kā arī derīgās kravas Cuberider, RTcMISS un DM-7. Nehermētiskajā sekcijā (tā šoreiz bija ar palielinātu ietilpību EP6B+) atradās seši litija jonu akumulatoru bateriju bloki ar masu 1367 kg. Akumulatorus izgatavoja Japānas uzņēmums GS Yuasa International, un tos paredzēts uzstādīt stacijas kopnē S4 esošo 10 gadu resursu iztērējušo niķeļa ūdeņraža akumulatoru vietā. Sākotnēji Kounotori 6 palaišana bija paredzēta 2016. gada 26. jūlijā, vēlāk pārcelta uz 30. septembri. Tajā laikā SKS atradās Japānas kosmonauts Takuja Oniši, kuram bija ieplānots darbs ar HTV-6. 10. augustā kādā kosmosa kuģa cauruļvadā tika pamanīta sūce, un plānotais starts atcelts. Kounotori 6 tika palaists 2016. gada 9. decembrī 13:26:47 UTC no Tanegasimas kosmosa centra Yoshinobu starta kompleksa (LA-Y) otrā starta laukuma ar nesējraķeti H-IIB. 13. decembrī kosmosa kuģis tuvojās un saslēdzās ar SKS. 10:37 UTC stacijas manipulators, kuru vadīja Roberts Kimbro, satvēra Kounotori 6. Pēc tam kuģis tika pārvietots uz Harmony moduļa pret Zemi vērsto pieslēgvietu. Pievienošanas operācija beidzās 13:57 UTC. 14. decembrī 07:44 UTC no Kounotori nehermētiskās sekcijas ar stacijas manipulatoru Canadarm2 tika izņemta vaļējā palete un pārvietota uz Payload and ORU Accommodation. 6. un 13. janvārī veiktas iziešanas kosmosā, kuru laikā vienam no stacijas astoņiem elektroenerģijas kanāliem nomainīti akumulatori, kurus atveda Kounotori 6. 23. janvārī vaļējā palete ar vecajiem niķeļa ūdeņraža akumulatoriem tika ievietota atpakaļ Kounotori nehermētiskajā sekcijā. Kounotori 6 no SKS atvienoja 2017. gada 27. janvārī 10:59 ar stacijas manipulatoru, kuru vadīja Toma Peskjē. HTV-5 no robotrokas tika atlaists 15:45 UTC. Pēc atvienošanās no stacijas bija plānots veikt eksperimentu KITE (Kounotori Integrated Tether Experiment). No kravas kuģa bija jāatritina 700 m garš pavediens, kurā tiktu palaista 10 mA strāva. Bija plānots šādā veidā pazemināt kosmiskā aparāta orbītu. 31. janvārī tika ziņots, ka pavediena iztīšanas procesā radušās problēmas, un KITE eksperiments nav izdevies. 5. februārī HTV-6 veica vairākas dzinēju iedarbināšanas, nogāja no orbītas, iegāja Zemes atmosfērā un sadega. Kravas kuģa lielākās daļas aptuveni 15:06 UTC iekrita Klusā okeāna dienviddaļā. HTV6 Payload Japan’s H-II Transfer Vehicle Successfully Berthed to Space Station for Resupply Mission with Historic Payloads from NanoRacks Customers NanoRacks, 2016-12-13 Japanese HTV makes battery delivery to International Space Station Stephen Clark, Spaceflight Now, 2016-12-13 Japanese cargo craft departs space station Stephen Clark, Spaceflight Now, 2017-01-27 Japanese cargo ship ends mission after space debris experiment flounders Stephen Clark, Spaceflight Now, 2017-02-06 HTV6 Mission JAXA (angliski)