Jans Mareks (čehu: Jan Marek; dzimis 1979. gada 31. decembrī, miris 2011. gada 7. septembrī) bija čehu hokejists, centra uzbrucējs, Čehijas hokeja izlases dalībnieks. Savas karjeras laikā spēlēja dažādos Čehijas Ekstralīgas un Kontinentālās hokeja līgas klubos, kļūstot gan par Čehijas, gan Krievijas čempionu. 2010. gadā Čehijas izlases rindās kļuvis par Pasaules čempionu. Mareks gāja bojā Jaroslavļas aviokatastrofā 2011. gada septembrī. Savu profesionālā spēlētāja karjeru Mareks uzsāka 1998. gadā, spēlējot Čehijas Ekstralīgas klubā Tržiņecas "Ocelari". "Ocelari" rindās Jans spēlēja līdz pat 2003. gadam. 2003. gada NHL draftā Mareku izvēlējās Ņujorkas "Rangers", taču savā tālākajā karjerā Mareks uz Ziemeļameriku nedevās. 2003.—04. sezonā Mareks uzsāka spēlēt Prāgas "Sparta" rindās. 2005.—06. sezonā, spēlējot "Sparta" sastāvā, Mareks kļuva par Čehijas čempionu, taču jau nākamajā sezonā viņš kļuva par Krievijas čempionu, aizvadot savu pirmo sezonu Magņitogorskas "Metallurg" rindās. 2008.—09. sezonā tika atzīts par KHL oktobra labāko uzbrucēju, kā arī bija otrs rezultatīvākais regulārās sezonas spēlētājs. Ar 35 gūtiem vārtiem viņš bija arī otrs labākais līgas vārtu guvējs. 2009. gada 10. janvārī Mareks spēlēja Pirmajā KHL Zvaigžņu spēlē, kurā guva vienus vārtus, kā arī atdeva vienu rezultatīvu piespēli. Pēc 2009.—10. sezonas noslēguma Mareks pievienojās Maskavas CSKA vienībai, taču, tuvojoties regulārās sezonas noslēgumam, bija skaidrs, ka CSKA izslēgšanas kārtai nekvalificēsies, tādēļ Mareks līgumu ar Maskavas klubu lauza, pievienojoties Mitišču "Atlant" sastāvam. 2011. gada 7. septembrī spēlētājs gāja bojā Jaroslavļas aviokatastrofā. 2012. gada augustā Mareka bijušais klubs Magņitogorskas "Metallurg" iemūžināja viņa 15. numuru. Čehijas hokeja izlases rindās spēlējis 2007., 2009., 2010. un 2011. gada Pasaules čempionātos, 2010. gadā izcīnot Pasaules čempiona titulu, bet 2011. gadā kopā ar izlasi izcīnot bronzas medaļas. Jānis Celmiņš. «Jaroslavļā nogāzusies "Lokomotiv" lidmašīna, oficiālu ziņu par Skrastiņu nav». sportacentrs.com, 2011. gada 7. septembrī. Skatīts: 2011. gada 7. septembrī. Vikikrātuvē par šo tēmu ir pieejami multivides faili. Skatīt: Jans Mareks. Eliteprospects profils (angliski) Internet Hockey Database profils (angliski) Eurohockey profils (angliski)