Žigmunds Pālfijs (slovāku: Žigmund Pálffy; dzimis 1972. gada 5. maijā) ir bijušais slovāku hokejists, labās malas uzbrucējs, Slovākijas hokeja izlases dalībnieks. Karjeras laikā aizvadījis 684 spēlēs NHL klubos Ņujorkas "Islanders", Losandželosas "Kings" un Pitsburgas "Penguins", piedalījies četrās NHL Visu Zvaigžņu spēlēs. Slovākijas hokeja izlases sastāvā kļuvis par 2002. gada Pasaules čempionu, spēlējis trīs Olimpisko spēļu turnīros, 1994. gadā kļūstot par turnīra rezultatīvāko spēlētāju. Profesionāļa karjeru Pālfijs uzsāka 1990.—91. gada sezonā, kad debitēja Čehoslovākijas hokeja līgas kluba HK Nitra rindās. Čehoslovākijā hokejists aizvadīja vēl divas sezonas, taču 1993. gada vasarā pārcēlās uz Ziemeļameriku. 1993.—94. gada sezonu Pālfijs aizvadīja IHL, pamanoties debitēt arī NHL kluba Ņujorkas "Islanders" sastāvā, tajā aizvadot piecas spēles. Jau 1995.—96. gada sezonā hokejists bija nostiprinājies "Islanders" komandas pamatsastāvā, to noslēdzoši kā pārliecinoši rezultatīvākais komandas spēlētājs. 1999. gada vasarā Pālfijs tika aizmainīts uz Losandželosas "Kings" vienību. 2001.—02. gada sezona bija pirmā kopš 1994.—95. gada sezonas, kurā Pālfijs neizdevās gūt vidēji vienu punktu spēlē. Tiesa, hokejistu nomāca savainojumi, kuru dēļ Pālfijs, piemēram, izlaida lielu daļu 2003.—04. gada sezonas. 2004.—05. gada NHL sezonas lokauta laikā Pālfijs sezonu iesāka Slovākijas Ekstralīgas klubā HK 36 Skalica, taču jau drīz pievienojās Čehijas Ekstralīgas vienībai Prāgas "Slavia". 2005. gada vasarā Pālfijs noslēdza trīs gadu līgumu ar Pitsburgas "Penguins" vienību, taču jau pēc 42 kluba rindās aizvadītām spēlēm pēkšņi paziņoja par savas karjeras beigšanu. Divus gadus vēlāk gan Žigmunds atgriezās hokejā, no 2007. līdz 2010. gadam spēlējot HK 36 Skalica sastāvā. Izlaidis 2010.—11. gada sezonu, Pālfijs laukumā atgriezās 2011.—12. gadā. Pēc 2012.—13. gada sezonas noslēguma uzbrucējs 40 gadu veicumā beidza savu karjeru. Gan 2011.—12., gan 2012.—13. gada sezonās viņš bija līgas rezultatīvākais spēlētājs. Slovākijas hokeja izlases rindās 1994., 2002. un 2010. gada Olimpiskajās spēlēs, kā arī piedalījies piecos Pasaules čempionātos, 2002. gadā izcīnot zelta, bet 2003. gadā — bronzas medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)