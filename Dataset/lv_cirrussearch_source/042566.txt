Mazūrija (poļu: Mazury, vācu: Masuren) ir Polijas vēsturiskais novads tagadējās Varmijas-Mazūrijas vojevodistes austrumu daļā. Atrodas Mazūru ezeru reģionā senās Bārtas, Galindas un Sudavas zemju teritorijā. Vācu ordenis šo novadu iekaroja 1277.-1283. gadā. Pēc Prūsijas krusta kariem iznīcināto un padzīto prūšu un jātvingu vietā apmetās ienācēji no Mazovijas, kurus sāka dēvēt par mazūriem. Reformācijas laikā 16. gadsimtā mazūri pārgāja luterticībā. Pirmā pasaules kara laikā 1914. gada septembrī šeit notika Pirmā Mazūrijas ezeru kauja un 1915. gada februārī Otrā Mazūrijas ezeru kauja pret iebrukušo Krievijas impērijas karaspēku.