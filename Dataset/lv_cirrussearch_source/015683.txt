Aspartāms ir mākslīgs nesaharīdu saldinātājs, kas ir 200 reizes saldāks par saharozi, un to parasti lieto kā cukura aizstājēju pārtikas produktos un dzērienos. Tas ir asparagīnskābes / fenilalanīna dipeptīda metilesteris. Aspartāms pirmo reizi tika izgatavots 1965. gadā, un ASV Pārtikas un zāļu pārvalde (FDA) 1981. gadā to apstiprināja lietošanai pārtikas produktos. Tā salduma dēļ, kas ir aptuveni 180 līdz 200 reizes lielāks kā saharozei, aspartāmu mēdz pievienot pārtikai un zālēm kā saldinātāju un cukura aizvietotāju (pārtikas piedeva E951). Organismā aspartāms sadalās par metilspirtu un to veidojošo asparagīnskābi un fenilalanīnu. Salīdzinot ar saharozi, saldās garšas izjūta no aspartāma parādās lēnāk, taču saglabājas ilgāk. Tomēr aspartāmam kā saldinātājam ir arī trūkumi — tas ir karstumneizturīgs un nestabils skābā vidē, tādēļ aspartāms nav derīgs termiski apstrādājamas un skābas pārtikas saldināšanai. Aspartāmu nav arī ieteicams uzņemt cilvēkiem ar fenilketonūriju, jo viņu organisms nespēj pārstrādāt no aspartāma radušos fenilalanīnu, tādēļ tiem saldinātāju maisījumiem, kuru sastāvā ir aspartāms, marķējumā jābūt brīdinājumam „satur fenilalanīnu”. PubChem. «Aspartame». pubchem.ncbi.nlm.nih.gov (angļu). Skatīts: 2021-02-19. Office, U. S. Government Accountability (1987-07-17). U.S. GAO – HRD-87-46 Food and Drug Administration: Food Additive Approval Process Followed for Aspartame, 18 June 1987. «"E 951"[CompleteSynonym] AND 134601[StandardizedCID] - PubChem Substance - NCBI». www.ncbi.nlm.nih.gov. Skatīts: 2021-02-19. Lilita Ozola. Pārtikas piedevas. Rīga : SIA „Neo”, 2003. 41—42. lpp. ISBN 9984-9649-0-6.[novecojusi saite]