The Parallax View ir 1974. gada ASV politiskā trillera filma, kuras režisors un producents ir Alans Džejs Pakula. Filmā galvenās lomas atveido Vorens Bītijs, Hjūms Kronins, Viljams Denjelss un Pola Prentisa. Filma balstīta uz 1970. gada Lorena Singera romānu ar tādu pašu nosaukumu. Filma stāsta par reportieri, kurš izmeklē slepenu organizāciju, Parallax Corporation, kas veic politiskas slepkavības. Uzmanību! Turpmākajā tekstā var tikt atklātas nozīmīgas detaļas par filmas saturu! Sietlā, Vašingtonā televīzijas žurnāliste Lī Kārtera ir lieciniece prezidenta kandidāta Čārlza Kerola slepkavībai Space Needle tornī. Ar revolveri bruņots viesmīlis tiek vajāts un krīt no torņa, savukārt otrs viesmīlis, arī bruņots, pamet notikuma vietu nemanīts. Komiteja lemj, ka slepkavība bija viena cilvēka darbs. Trīs gadus vēlāk Kārtere apciemo savu bijušo draugu, Oregonas laikraksta reportieri Džo Freidiju, apgalvojot, ka slepkavību izplānoja citi, jo seši no slepkavības lieciniekiem kopš tā laika ir miruši un viņa baidās, ka būs nākamā. Freidijs neuztver viņu nopietni, tomēr Kārtera drīz tiek atrasta mirusi no narkotiku pārdozēšanas. Jūtoties vainīgs par neieklausīšanos Kārterā, Freidijs dodas uz nelielo Salmontailas pilsētiņu, kur nesen tika atrasts vēl viena liecinieka, tiesneša Artura Bridža, līķis. Iesaistījies kautiņā ar vietējo policistu, Freidijs piesaista vietējā šerifa uzmanību. Viņš aizved Freidiju uz vietu, kur Bridžs noslīka. Tomēr, kad viņi ierodas pie dambja, šerifs draud Freidijam ar ieroci, plānojot viņu noslīcināt kā Bridžu. Atveroties dambja slūžām, Freidijam izdodas aizbēgt, kamēr šerifs noslīkst. Viņš ar šerifa auto dodas uz viņa mājām, kur viņš atklāj Parallax Corporation dokumentus, kas atklāj, ka organizācija vervē politiskās slepkavas. Freidijs mēģina pārliecināt savu skeptisko laikraksta redaktoru Billu Rintelsu, ka viņš ir atklājis lielu stāstu, taču Rintelss atsakās atbalstīt viņa centienus. Freidijs uzmeklē vietējo psiholoģijas profesoru, kas uzskata ka organizācijas dokumenti ir personības tests, lai identificētu psihopātus. Ostins Takers, noslepkavotā Kerola palīgs un pēdējais palikušais liecinieks, piekrīt tikties ar Freidiju uz viņa laivas, vienlaikus atklājot, ka kopš Kerola slepkavības ir bijuši divi viņa slepkavības mēģinājumi. Neilgi pēc tam, kad Takers parāda Freidijam otrā viesmīļa fotogrāfijas, kas bija īstais slepkava, uz kuģa eksplodē bumba, nogalinot Takeru un viņa palīgu. Freidijs izdzīvo, lecot pāri bortam, taču tiek uzskatīts par mirušu. Vēlāk tajā pašā vakarā Freidijs ierodas laikraksta birojā un informē Rintelsu par, ka viņš ir atklājis organizāciju, kas vervē slepkavas, un vēlas, lai sabiedrība noticētu, ka viņš ir miris, lai viņš varētu pieteikties organizācijā. Dažas dienas vēlāk Džeks Jangers, Parallax darbinieks, apmeklē Freidiju, lai paziņotu, ka viņš ir tāds cilvēks, kādu organizācija meklē. Freidijs uzsāk apmācības Parallax nodaļā Losandželosā, kur viņš skatās hipnotizējošu videomontāžu. Izejot no Parallax biroja, Freidijs pamana otru viesmīli no Kerola slepkavības. Viņš redz, kā slepkava paņem futrāli no automašīnas, dodas uz lidostu, un tas tiek ievietots lidmašīnā. Freidijs iekāpj tajā un pamana tur senatoru, taču nevar atrast slepkavu, kas patiesībā lidmašīnu vēro no lidostas jumta. Freidijs uz salvetes uzraksta, ka lidmašīnā atrodas bumba, to pamana stjuarte un lidmašīna atgriežas atpakaļ lidostā, eksplodējot mirkli pēc pasažieru evakuācijas. Atgriežoties savā dzīvoklī, Freidijs sastop Jangeru, kas paziņo, ka Freidijs nav tas vīrietis, par ko stāsta. Freidijs "atzīst", ka patiesībā viņš ir dzimumnoziedznieks, kam Jangers notic. Vēlāk laikraksta birojā Rintelss noklausās slepus ierakstītu Freidija un Jangera sarunas kaseti, pēc tam ievieto to aploksnē ar citām šādām kasetēm. Rintelsu noindē senatora slepkava, un ieraksti pazūd. Freidijs dodas uz Parallax biroju, lai sameklētu Jangeru, taču viņam paziņo, ka viņa tur nav. Tomēr viņš redz viņu izejam no ēkas, sekojot viņam uz senatora Džordža Hemonda mītiņa ģenerālmēģinājumu, kur viņš un citi Parallax darbinieki izliekas par drošības darbiniekiem. Freidijs mēģina izsekot vienu vīrieti uz auditorijas platformas, tomēr viņš atklāj, ka ir tur ieslēgts. Kad Hemonds ierodas auditorijā, nezināms snaiperis viņu nogalina. Freidijs pārāk vēlu saprot, ka ir iegāzts un mēģina bēgt, taču viņu pamana policija. Freidijs pamana, ka no jauna ir atvērtas izejas durvis, tomēr nezināms slepkava viņu nogalina. Pēc sešiem mēnešiem komiteja, kas izmeklēja Kerola nāvi, paziņo, ka Freidijs darbojās viens, paranojas un maldīga patriotisma dēļ. Filma balstīta uz Lorena Singera romānu. Kamēr romāns stāsta par Džona Kenedija slepkavības liecinieku nogalināšanu, scenārijs sarakstīts par izdomāta politiķa slepkavību, kas ļoti līdzinās Roberta Kenedija slepkavībai. Freidijs bieži filmēts no liela attāluma, radot iespaidu, ka viņš tiek novērots. Lielākā daļā attēlu, kas izmantoti slepkavu apmācības montāžā, bija attēlotas nozīmīgas vēsturiskas personas, kā Ričards Niksons, Ādolfs Hitlers, pāvests Jānis XXIII un Lī Hārvijs Osvalds (attēls, kas uzņemts īsi pirms viņa nošaušanas). Montāžā izmantots arī Marvel Comics tēla Tora zīmējums. Montāža pretstata tādus jēdzienus, kā "MĪLESTĪBA", "MĀTE", "TĒVS", "MĀJAS", "IENAIDNIEKS" un "ES". Tā "tver Amerikas pēckenedija ēras apjukumu, demonstrējot vērtību un senu tradīciju pagrimumu". Izdošanas brīdī filma saņēma dalītas kritiķu atsauksmes. Kritiķis Rodžers Īberts filmai deva trīs zvaigznes no četrām, sakot, ka, lai gan Bītijs parādīja labu aktierspēli, viņš ne līdz galam spēja izmantot savu talantu. Viņš arī atzīmēja līdzību ar 1973. gada filmu Executive Action, taču atzina, ka The Parallax View ir labāka. Mūsdienās filmas reputācija ir augusi. Tīmekļa vietnē Rotten Tomatoes filmai ir 88% vērtējums, rakstot "The Parallax View apvieno meistarīgo Alana Džeja Pakulas režiju un harizmātisko Vorena Bītija aktierspēli, lai radītu, žanra labākajām tradīcijām atbilstošu, paranoisku trilleri". Vietnē Metacritic filmai ir 65% vērtējums. 2006. gadā Entertainment Weekly filmu nodēvēja par "trilleru māti", kā arī slavēja Bītija sniegumu. Angļu režisors Alekss Kokss, pārskatot politisko sazvērestību filmās, žurnālam The Guardian The Parallax View nosauca par "labāko DŽFK sazvērestību filmu". Kritiķis Mets Zollers Sics to nodēvēja par "gandrīz perfektu filmu". Loren Singer. The Parallax View. New York : Dell, 1970. ISBN 1401069029. Jonathan Kirshner. «The Parallax View Was Designed to Make You Paranoid». Slate Magazine (angļu), 2017-07-27. Skatīts: 2022-12-29. «Watch: The Best Conspiracy Thriller Ever». Esquire (en-us). 2013-11-20. Skatīts: 2022-12-29. Roger Ebert. «The Parallax View movie review (1974) | Roger Ebert». https://www.rogerebert.com/ (angļu). Skatīts: 2022-12-29. «The Parallax View (1974)». Rotten Tomatoes. Skatīts: 29.12.2022. The Parallax View. Atjaunināts: 2022-12-29 Chris Nashawaty Updated July 12, 2006 at 04:00 AM EDT. «The Parallax View and other great Beatty roles». EW.com (angļu). Skatīts: 2022-12-29. «The Parallax View: a JFK conspiracy film that gets it right». the Guardian (angļu). 2013-11-19. Skatīts: 2022-12-29. Matt Zoller Seitz [@mattzollerseitz]. «THE PARALLAX VIEW (1974). Dir: Alan J. Pakula. DP: Gordon Willis. A damn near perfect movie». Twitter, 08.03.2013. Skatīts: 29.12.2022. IMDb profils (angliski) AllMovie profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)