Zeltainais āboliņš (Trifolium aureum) ir āboliņu suga, kas ir diezgan plaši sastopama Eirāzijā, tostarp diezgan bieži visā Latvijas teritorijā, kā arī ir ieviesusies Ziemeļamerikā. Zeltainais āboliņš ir viengadīgs, 10—30 cm garš lakstaugs ar stāvu, nereti zarainu un skraji apmatotu stublāju. Lapas ir trīslapiņu saliktas no lancetiskām vai iegareni lancetiskām lapiņām ar maz zobainu malu un noapaļotu galu. Lapas kāts ir aptuveni lineāri lancetisko pielapju garumā. Lapiņas bez kāta, sēdošas, to apakšpusē izšķirami 12—20 sāndzīslu pāri. Ziedi ir izvietoti blīvā, iegarenā galviņā, kas atrodas stublāja un zaru augšējo lapu žāklēs gara ziedneša galā. Ziedi galviņā vairāk vai mazāk horizontāli. Kauss īss. Vainags dzeltens, kurš pēc noziedēšanas paliek dzeltenbrūns. Auglis ir sīka pākstīte. Zied no jūnija līdz augustam. «zeltainais āboliņš - Trifolium aureum Pollich - Augi - Latvijas daba». www.latvijasdaba.lv. Skatīts: 2024-01-29.