Rebeka Salsabila Ibrahima (dzimusi Rebeka Koha 1998. gada 19. maijā Ventspilī) ir latviešu svarcēlāja. 2017. gada un 2018. gada Pasaules čempionāta bronzas medaļas ieguvēja un 2018. un 2019. gada Eiropas čempione svara kategorijā līdz 58 kilogramiem. Pēc pārtraukuma karjerā sportiste 2022. gadā atgriezās sportā, pārstāvot vīra dzimteni Kataru. Sākotnēji svarcelšanā trenējusies pie Ulvja Bērzona, pēdējais treneris bija Eduards Andruškēvičs. Ir guvusi panākumus jauniešu un junioru vecumā, R. Koha ir Eiropas čempione jauniešu un U-20 vecuma grupā. 2014. gada Pasaules U-20 čempionātā izcīnījusi 3. vietu, 2014. gada vasaras jaunatnes olimpiskajās spēlēs svara kategorija līdz 48 kg izcīnīja 3. vietu. Kopš 2014. gada startē pieaugušo sacensībās. 2015. gada Pasaules čempionātā ieguva 10. vietu. Tikai 17 gadu vecumā 2016. gada Eiropas čempionātā pieaugušajiem izcīnīja 3. vietu svara kategorijā līdz 53 kg ar jaunu Latvijas rekordu, kas bija tobrīd augstākais sasniegums Latvijas sieviešu svarcelšanas vēsturē. Piedalījusies 2016. gada vasaras olimpiskajās spēlēs, kurās savā svara kategorijā līdz 58 kg izcīnījusi 4. vietu, par 2 kg atpaliekot no bronzas medaļas ieguvējas. 2017. gada Eiropas čempionātā izcīnījusi sudraba medaļu, bet tā paša gada Pasaules čempionātā Anahaimā — bronzas medaļu, kā arī kļuvusi par uzvarētāju Pasaules junioru čempionātā. 2018. gadā, tikai 19 gadu vecumā, R. Ibrahima kļuva par Eiropas čempioni pieaugušajiem, Bukarestē pārliecinoši uzvarot gan summā, gan atsevišķos veidos. Tāpat kļuva par uzvarētāju Pasaules čempionātā junioriem, kas jūlijā notika Taškentā. Rudenī ceturto gadu pēc kārtas (un pēdējo reizi, jo sasniegs pieaugušo vecumu) kļuva par Eiropas junioru čempioni. 2018. gada Pasaules čempionātā pieaugušajiem, kas notika Turkmenistānas galvaspilsētā Ašgabatā otro reizi pēc kārtas kļuva par bronzas medaļas ieguvēju. Šajās sacensībās viņa summā pacēla 227 kilogramus, kas ir sportistes personiskais rekords, kā arī pasaules rekords junioriem. 2019. gadā R. Ibrahima otro reizi pēc kārtas triumfēja Eiropas čempionātā pieaugušajiem, divcīņas summā paceļot 221 kg, kaut gan pirms sacensībām viņas uzstādītais mērķis bija 225 kg. 2020. gada 5. augustā, 22 gadu vecumā, paziņoja par karjeras beigām. 2022. gada rudenī, vairākus mēnešus pēc bērna piedzimšanas, tika izplatīta informācija, ka sportiste atgriezīsies sacensību apritē, pārstāvot Kataru, kas ir viņas vīra dzimtene. 2023. gada sākumā startēja pirmajās sacensībās, uzvarot Kataras kausa izcīņā. 2020. gada maijā tika izplatīta informācija, ka sportiste ir saderinājusies ar vieglatlētu Moazu Mohamedu Ibrahimu no Kataras, ar kuru vēlāk apprecējās. Jūlijā tika publicēta ziņa, ka Ibrahima ir pievērsusies islāmam. 2022. gada vasarā ģimenē piedzima meita. Oficiāli musulmaniete: Rebeka Ibrahima tikusi pie jauna vārda jauns.lv «Medaļniece, rekordiste, skolniece». Sporto.lv. Arhivēts no oriģināla, laiks: 2016. gada 4. aprīlī. Skatīts: 2016. gada 29. janvārī. «Svarcēlāja Koha ar valsts rekordu izcīna Eiropas čempionāta bronzu». delfi.lv. 2016. gada 11. aprīlī. Skatīts: 2016. gada 11. aprīlī. Svarcēlāja Koha pārliecinoši triumfē karjerā pēdējā Eiropas junioru čempionātā LSM Svarcēlāja Koha pasaules čempionātā izcīna bronzu LSM «Koha otro gadu pēc kārtas kļūst par Eiropas čempioni svarcelšanā». sportacentrs.com. 2019. gada 8. aprīlī. Skatīts: 2019. gada 8. aprīlī. «Svarcēlāja Koha atvadās no sporta». www.lsm.lv (latviešu). Skatīts: 2020-08-05. «Medijs: Latviju pārstāvējusī svarcēlāja Koha plāno atgriezties sportā, pārstāvēs Kataru». www.lsm.lv (latviešu). Skatīts: 2022-10-11. «Iepriekš Latviju pārstāvējusī svarcēlāja Ibrahima atgriežas ar uzvaru Kataras kausa izcīņā». www.lsm.lv (latviešu). Skatīts: 2023-01-03. Latvijas svarcēlāja Rebeka Koha pošas kāzām ar puisi no Kataras Delfi «Andruškevičs ir pārsteigts par Kohas lēmumu pievērsties islāmam». Sportacentrs.com (latviešu). 2020-07-27. Skatīts: 2020-07-27. Olympedia profils (angliski) LOK profils IWF profils (angliski) IWRP profils (angliski) Institut für Angewandte Trainingswissenschaft profils (vāciski) Rezultāti Arhivēts 2021-04-20 Wayback Machine vietnē. LOV profils Ventspils OC profils