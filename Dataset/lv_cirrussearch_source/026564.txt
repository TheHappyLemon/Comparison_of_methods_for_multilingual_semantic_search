Compañía Panameña de Aviación, S.A. (darbojas ar nosaukumu Copa Airlines) ir Panamas lielākā lidsabiedrība. Ietilpst Copa Holdings, S.A. grupā, kuras akcijas tiek kotētas Ņujorkas fondu biržā. Galvenais birojs atrodas Panamas pilsētā, un galvenā lidosta ir Tokumenas starptautiskā lidosta. Lidsabiedrība ir Star Alliance alianses biedrs. 2014. gada novembrī Copa Airlines gaisa flotē bija 96 lidmašīnas: Boeing 737 un Embraer 190. Lidsabiedrībai pieder meitas uzņēmums Copa Airlines Colombia (agrākais AeroRepublica), kas reģistrēts Kolumbijā. 1944. gada 21. jūnijā dibināta Panamas nacionālā lidsabiedrība Compañía Panameña de Aviación (saīsinājums COPA). Dibināšana piedalījās ievērojami Panamas investori un Pan American World Airways, kurš ieguva 32 % kapitāldaļu. Lidsabiedrība lidojumus uzsāka 1947. gada 5. augustā. Sākotnēji tā veica lidojumus valsts iekšzemē ar trīs Douglas C-47 lidmašīnām. 1970. gados COPA saka starptautiskos lidojumus uz Jamaiku, Kolumbiju un Kostariku. 1971. gadā Pan American World Airways pārdeva savu daļu Panamas investoriem. Līdz 1980. gadu sākumam tās lielākais konkurents bija valstij piederošais Air Panamá Internacional. 1979. gadā COPA pārtrauca iekšējos reisus un iegādājās pirmo Boeing 737. 1986. gadā 99 % Copa akciju nopirka CIASA. 1990. gados sākās lidsabiedrības paplašināšanās, uzsākot lidojumus uz citām Latīņamerikas valstīm. 1992. gadā noslēgts stratēģiskās sadarbības līgums ar Salvadoras TACA Airlines. 1992. gadā sākti lidojumi no Tokumenas starptautiskā lidostas. 1998. gadā ASV lidsabiedrība Continental Airlines ieguva 49 % Copa kapitāldaļu. Lai turētu atlikušās akcijas, izveidots mātes uzņēmums Copa Holdings, S.A.. 1999. gadā Continental ieguva 51 %. 2005. gada 1. jūnijā Copa Airlines nopirka 90 % Kolumbijas lidsabiedrību AeroRepública. Tā pārdēvēta par Copa Airlines Colombia, palielināti lidojumu mērķi un modernizēta gaisa kuģu flote. 2005. gada 15. decembrī lidsabiedrības mātes uzņēmums Copa Holdings, S.A. sāka kotēt akcijas Ņujorkas fondu biržā. Continental samazināja daļu līdz 27,3 %. 2006. gadā Continental daļa samazinājās līdz 10 %. 2005. gadā iegādātas pirmās Brazīlijā ražotās lidmašīnas Embraer 190 (līdz tam laikam tika izmantotas tikai Boeing). 2008. gadā Continental Airlines pārdeva visas tai piederošās Copa akcijas. 2009. gadā lidsabiedrība izstājās no SkyTeam alianses. 2012. gadā Copa kļuva par Star Alliance alianses biedru, pirmo no Latīņamerikas. Copa Airlines 1992. gados piedzīvoja divus incidentus, no kuriem viens beidzās traģiski. 1992. gada 6. jūnijā Boeing 737-200 lidojumā 201 no Panamas uz Kali aparatūras kļūmes dēļ lidmašīna nokrita Darienas apvidū. Visi 40 pasažieri un 7 apkalpes locekļi gāja bojā. 1993. gada 19. novembrī Boeing 737-100 lidojumā 301, paceļoties no Tokumenas starptautiskā lidostas, lidmašīna nobrauca no skrejceļa un tika bojāta. Piloti nebija ņēmuši vērā sānvēju. Neviens no 86 pasažieriem un 6 apkalpes locekļiem necieta. Lidmašīna tika norakstīta. «Company Profile». Arhivēts no oriģināla, laiks: 2015. gada 26. februārī. Skatīts: 2014. gada 9. decembrī. Annual report 2005[novecojusi saite] Copa Airlines' vietne