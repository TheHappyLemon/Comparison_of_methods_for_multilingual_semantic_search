Maikls (Maiks) Bibijs (angļu: Michael "Mike" Bibby; dzimis 1978. gada 13. maijā Šerihillā, Ņūdžersijas štatā, ASV) ir profesionāls amerikāņu basketbolists, spēlē saspēles vadītāja pozīcijā. Pašlaik (2013) ir bez kluba. 1998. gada NBA draftā viņu Vankūveras "Grizzlies" izraudzījās ar kopējo 2. kārtas numuru. Pirms tam pārstāvēja Arizonas universitātes basketbola komandu NCAA čempionātā, kā sastāvā 1997. gadā kļuva par NCAA čempionu. Debijas sezonā NBA viņš tika iekļauts līgas simboliskajā debitantu pirmajā izlasē. Lielāko karjeras daļu (2001–2008) aizvadījis Sakramento "Kings" vienībā. 2001.—2002. gada sezonā viņi sasniedza konferences finālu, kurā zaudēja tobrīdējiem NBA čempioniem Losandželosas "Lakers". Individuālās statistikas ziņā viņam veiksmīga bija 2003.—2004. gada sezona, kad vidēji spēlē guva 18,4 punktus, tā palīdzot komandai sasniegt izslēgšanas spēles. 2008. gada februārī M. Bibijs pārgāja uz Atlantas "Hawks". Viņš 2007.—2008. gada sezonā komandai palīdzēja sasniegt izslēgšanas spēles pirmoreiz pēdējo desmit sezonu laikā. 2011. gada februārī M. Bibijs parakstīja līgumu ar Vašingtonas "Wizards", taču komandas sastāvā aizvadīja tikai divas spēles, pēc tam pārejot uz Maiami "Heat". "Heat" sastāvā sasniedza 2011. gada finālsēriju. 2011. gada decembrī viņš parakstīja līgumu ar Ņujorkas "Knicks". Oficiālā mājaslapa NBA profils (angliski) Basketball Reference profils (angliski)