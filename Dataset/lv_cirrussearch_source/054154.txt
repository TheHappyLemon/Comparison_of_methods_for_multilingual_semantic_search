Lēnes (somu: lääni, zviedru: län) bija Somijas valsts pārvaldes administratīvās vienības līdz 2009. gadam, kad tās tika sadalītas apriņķos. Lēnes tika izveidotas 1634. gadā. Lēnes darbību vadīja lēnes padome, kuras priekšgalā bija gubernators. Somija vienmēr bijusi vienota valsts: lēņu varas iestādes bija daļa no centrālās valdības izpildvaras, un, izņemot Olandes salas, lēnēm nebija nekādas autonomijas. Kontinentālajā Somijā nekad nav bijis neviena vēlēta lēnes parlamenta. Sākotnēji lēņu sistēma tika izveidota 1634. gadā, aizstājot pilslēnes. Lēņu sistēma krasi mainījās 1997. gadā, kad to skaits tika samazināts no divpadsmit līdz sešiem. Tās faktiski kļuva vienīgi par administratīvām vienībām, jo valodas un kultūras robežas vairs neatbilda lēņu robežām. Lēnes tika atceltas 2009. gada beigās, to vietā izveidojot mazākus apriņķus, kur dažas pirms 1997. gada lēnes tika sadalītas vairākos apriņķos. Dažādas ministrijas savu reģionālo organizāciju var iedalīt atšķirīgi. Olandes salas saglabāja savu īpašo autonomo statusu un savu reģionālo parlamentu. Katru lēni vadīja gubernators (somu: maaherra, zviedru: landshövding), kuru pēc ministru kabineta ieteikuma iecēla prezidents. Gubernators bija lēnes domes (somu: lääninhallitus, zviedru: länsstyrelse) vadītājs. Dome darbojās kā apvienotā reģionālā iestāde ar septiņām ministrijām šādās jomās: sociālie pakalpojumi un veselības aprūpe izglītība un kultūra policijas pārvalde glābšanas dienesti satiksmes administrēšana konkurence un patērētāju tiesības tiesu administrācija Domei bija pakļautas dzimtsarakstu nodaļas (somu: maistraatti, zviedru: magistrat). Agrāk lēnes bija sadalītas kihlakuntās (somu: kihlakunta, zviedru: härad), kas bija policijas, prokuratūras un tiesu izpildītāju dienesta rajoni, bet pēc reorganizācijas tika izveidoti 24 policijas rajoni. Tie parasti aptvēra vairākas pašvaldības. Lēnes pārvaldīja tikai valsts institūcijas, piemēram, policiju. Lielākā daļa pakalpojumu, piemēram, veselības aprūpe un vietējo ielu uzturēšana, bija un palika Somijas pašvaldību atbildība. Daudzas pašvaldības bija pārāk mazas slimnīcām un dažiem citiem dienestiem, tāpēc tās sadarbojās pašvaldību grupās, piemēram, veselības aprūpes rajonos, izmantojot robežas, kas atšķīrās, atkarībā no pakalpojuma veida. Bieži vien zviedru vairākuma pašvaldības sadarbojās pat tad, ja tām nebija kopīgu robežu. Lēnes pirms reorganizācijas 2009. gadā