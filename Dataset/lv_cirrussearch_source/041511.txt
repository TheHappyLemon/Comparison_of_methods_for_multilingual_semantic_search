Entonijs Lūiss Granato (angļu: Anthony Lewis Granato; dzimis 1964. gada 25. jūlijā) ir amerikāņu hokeja treneris un bijušais hokejists. Spēlējis kreisās malas uzbrucēja pozīcijā, bijis ASV hokeja izlases dalībnieks, pārstāvējis vairākus NHL klubus. Pašlaik ir Viskonsinas-Medisonas universitātes hokeja komandas "Badgers" galvenais treneris, kā arī bija ASV hokeja izlases galvenais treneris 2018. gada ziemas olimpiskajās spēlēs. 1982. gada NHL drafta sestajā kārtā ar kopējo 120. kārtas numuru viņu izvēlējās Ņujorkas "Rangers". Līdz 1987. gadam spēlēja Viskonsinas-Medisonas universitātes komandas sastāvā. Piedalījies ASV izlases sastāvā 1988. gada ziemas olimpiskajās spēlēs. Karjeru NHL sāka 1988. gadā, jau savā debijas sezonā gūstot 36 vārtus. 1989.—1990. gada sezonā nonāca citā NHL klubā Losandželosas "Kings". Tajā turpināja būt rezultatīvs un 1993. gadā ar komandu iekļuva Stenlija kausa finālā. 1996. gadā karjeru turpināja Sanhosē "Sharks", kurā nospēlēja piecas sezonas. 1997. gadā piedalījās NHL Visu zvaigžņu spēlē. 1996.—1997. gada sezonā saņēma Bila Mastertona balvu. 2001. gadā noslēdza spēlētāja karjeru. Trenera karjeru sāka 2002. gadā kā Kolorādo "Avalanche" toreizējā galvenā trenera Boba Hārtlija asistents. Pēc Hārtlija atlaišanas kļuva par "Avalanche" galveno treneri, šajā amatā nostrādājot līdz 2004. gadam. Vēlāk turpināju darbu klubā kā trenera asistents, bet 2008.—2009. gada sezonā atgriezās galvenā trenera amatā. Karjeras turpinājumā strādāja par trenera asistentu NHL klubos Pitsburgas "Penguins" un Detroitas "Red Wings". 2016. gada 30. martā Granato kļuva par Viskonsinas-Medisonas universitātes hokeja komandas "Badgers" galveno treneri. 2017. gada 4. augustā tika paziņots, ka viņš ir iecelts par ASV hokeja izlases galveno treneri 2018. gada ziemas olimpiskajās spēlēs Phjončhanā. «1996-97 Bill Masterton Memorial Trophy Winner -- Granato, Tony» (angļu). legendsofhockey.net. Skatīts: 2018. gada 3. februārī. «NCAA Hockey: Wisconsin announces head coach Tony Granato and staff» (angļu). ncaa.com. 2016. gada 30. marts. Arhivēts no oriģināla, laiks: 2017-12-14. Skatīts: 2018. gada 3. februārī. «ASV izlasi Phjončanas olimpiādē vadīs Granato». sportacentrs.com. 2017. gada 4. augusts. Skatīts: 2018. gada 3. februārī. Vikikrātuvē par šo tēmu ir pieejami multivides faili. Skatīt: Tonijs Granato. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)