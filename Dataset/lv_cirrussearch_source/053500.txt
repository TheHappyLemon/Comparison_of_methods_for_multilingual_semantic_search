Frīdrihs Ādolfs "Fricis" Trauns (vācu: Friedrich Adolf "Fritz" Traun; dzimis 1876. gada 29. martā, miris 1908. gada 11. jūlijā) bija vācu tenisists un vieglatlēts. Zelta medaļas ieguvējs tenisa dubultspēlēs 1896. gada vasaras olimpiskajās spēlēs. Trauns 1876. gadā piedzima pārtikušā ģimenē no Hamburgas. Viņa tēvam Heinriham Traunam (1838–1909) piederēja dabiskā kaučuka ražošanas uzņēmums un vēlāk no 1901. līdz 1908. gadam viņš kļuva par senatoru Hamburgā. 1885. gadā viņš sāka studēt ķīmiju Drēzdenes Tehnoloģiju universitātē. Tā paša gada rudenī viņš piedalījās vieglatlētikas sacensībās starp Berlīnes un Hamburgas sportistiem un pusjūdzes skriešanas sacensībās. 1896. gadā Trauns piedalījās Pirmajās vasaras olimpiskajās spēlēs Atēnās. Viņš startēja divās vieglatlētikas un divās tenisa disciplīnās. Vieglatlētikā viņš startēja 100 un 800 metru skrējienā. Abās disciplīnās Trauns palika trešajā vietā savos priekšskrējienos un fināla cīņai nekvalificējās. Tenisa vienspēļu turnīrā viņš jau pirmajā cīņā zaudēja britu tenisistam Džonam Bolandam un turpmāko cīņu neturpināja. Savukārt dubultspēļu turnīrā viņš startēja kopā ar Džonu Bolandu kā Jauktās komandas pārstāvji. Šajā turnīrā viņi pieveica visus savus pretiniekus un izcīnīja zelta medaļu. 1899. gadā Trauns pabeidza studijas, iegūstot zinātņu doktora grādu. Viņa darbs saņēma vislabāko iespējamo atzīmi, summa cum laude. Pēc divu gadu darba par zinātnieku Sorbonnā, Parīzē, viņš nolēma strādāt tēva uzņēmumā. 1902. gadā Trauns devās komandējumā uz ASV, lai apmeklētu uzņēmuma filiāli Longailendā. Nākamajā ziemā viņš saslima ar tuberkulozi. Pēc Kārļa Šurca ieteikuma Trauns pirms atgriešanās Vācijā 1903. gada pavasari pavadīja Džordžijas štatā, Augustas pilsētā. Tā kā viņš nebija pilnībā atveseļojies no savas slimības, nākamos gadus viņš lielākoties pavadīja Alpu veselības kūrortos, piemēram Sanktmoricā un Davosā. Turklāt viņš sāka strādāt kā sporta žurnālists un turnīru organizators. 1906. gadā viņš bija Vācijas tenisa čempionāta Hamburgā vadītājs un 1907. gadā - tā tiesnesis. 1908. gada 11. jūlija rītā Park Hôtel Teufelsbrücke viesnīcā Hamburgā ieradās jauna sieviete, kas apgalvoja, ka ir precējusies ar Traunu un viņai būs bērns no Trauna. Pēc tikšanās ar jaunkundzi Trauns nošāvās sava dzīvokļa vannas istabā. Mūsdienās nav zināma ne šīs sievietes identitāte, ne viņas apgalvojuma pamatotība. Tomēr ļoti iespējams, ka viņa teica patiesību un Traunam, baidoties, ka izcelsies liels sociālais skandāls, nebija citas izvēles, kā vienīgi izdarīt pašnāvību. Fritz Traun Arhivēts 2020. gada 6. jūnijā, Wayback Machine vietnē. Olympedia.org Heiner Gillmeister. «Ein vergessener Pionier». In Deutscher Tennis Bund. Tennis in Deutschland. Von den Anfängen bis 2002. (German). Berlin : Duncker & Humblot, 2002. 36–38. lpp. ISBN 3-428-10846-9. «Friedrich Traun Olympic Results». sports-reference.com. Arhivēts no oriģināla, laiks: 2014. gada 1. februāris. Skatīts: 2014. gada 26. janvāris. Arhivēts 2014. gada 1. februārī, Wayback Machine vietnē. «Tennis at the 1896 Athina Summer Games: Men's Doubles». Sports Reference. Arhivēts no oriģināla, laiks: 2012. gada 15. augustā. Skatīts: 2020. gada 11. aprīlī. Arhivēts 2012. gada 15. augustā, Wayback Machine vietnē. Frīdrihs Trauns (SOK profils) (angliski) Frīdrihs Trauns (Olympedia profils) (angliski) Frīdrihs Trauns (Sports Reference profils) (angliski)