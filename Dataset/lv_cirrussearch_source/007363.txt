Aleksandrs Perežogins (krievu: Александр Пережогин; dzimis 1983. gada 10. augustā) ir Kazahstānā dzimis krievu hokejists, malējais uzbrucējs. Pašlaik (2019) Perežogins spēlē Kontinentālās hokeja līgas klubā Omskas "Avangard". Lai gan savu spēlētāja karjeru Perežogins uzsāka dzimtajā Ustkamenogorskā, 1998. gadā viņš pievienojās Omskas "Avangard" kluba sistēmai un 1999. gadā debitēja arī Krievijas Superlīgā. Uzreiz pēc savas ierašanās Krievijā, Perežogins arī ieguva Krievijas pilsonību. Lai gan lielāko daļu laika jaunais uzbrucējs pavadīja "Avangard" fārmklubā, 2001. gada NHL draftā Perežoginu Monreālas "Canadiens" vienība izvēlējās jau pirmajā kārtā. Aleksandrs gan vēl nākamās divas sezonas pavadīja Omskā. Visbeidzot, 2003. gada vasarā Perežogins pārcēlās uz Ziemeļameriku. Visu 2003.—04. sezonu Perežogins aizvadīja "Canadiens" Amerikas hokeja līgas fārmklubā Hamiltonas "Bulldogs". Lai gan 2004.—05. NHL sezonas lokauts neapstādināja arī AHL darbību, Perežogins sezonu aizvadīja Omskā. 2005.—06. un 2006.—07. sezonu Aleksandrs jau pamatā aizvadīja Monreālas "Canadiens" rindās, taču 2007. gada vasarā Perežogins atgriezās Eiropā. Viņš pievienojās Ufas "Salavat Julajev" rindām, kuras sastāvā vēlāk kļuva par 2008. gada Krievijas čempionu hokejā. "Salavat Julajev" rindās Perežogins aizvadīja arī pirmās divas Kontinentālās hokeja līgas sezonas, taču 2010. gada vasarā atgriezās Omskas "Avangard" vienībā. 2013. gadā piedalījies KHL Zvaigžņu spēlē. Krievijas izlases rindās spēlējis 2009. gada Pasaules čempionātā, tajā izcīnot Pasaules čempiona titulu. 2002. un 2003. gadā Perežogins kļuvis arī par Pasaules U-20 čempionu, bet 2001. gadā — arī par Pasaules U-18 čempionu. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)