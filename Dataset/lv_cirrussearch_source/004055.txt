Lerijs Džo Bērds (angļu: Larry Joe Bird; dzimis 1956. gada 7. decembrī Vestbādenspringsā, Indiānas štatā, ASV) ir bijušais amerikāņu basketbolists, spēlējis vieglā uzbrucēja un spēka uzbrucēja pozīcijā, bijis ASV basketbola izlases dalībnieks. Visu profesionāļa karjeru aizvadīja Nacionālās basketbola asociācijas kluba Bostonas "Celtics" sastāvā, kas viņu 1978. gada NBA draftā izraudzījās ar kopējo 6. kārtas numuru. "Celtics" sastāvā trīs reizes izcīnīja NBA čempiontitulu (1981, 1984, 1986), divas reizes tika atzīts par finālsērijas vērtīgāko spēlētāju (1984, 1986). Bērds trīs sezonas pēc kārtas (1984–1986) tika atzīts par līgas vērtīgāko spēlētāju. 12 reizes piedalījies NBA Visu zvaigžņu spēlē, vienā no tām tika atzīts arī par spēles vērtīgāko spēlētāju. Bērds beidza 13 gadus ilgušo karjeru 1992. gadā muguras problēmu dēļ. Pēc sezonas ASV izlases sastāvā izcīnīja zelta medaļu 1992. gada vasaras olimpiskajās spēlēs Barselonā, par čempioniem kļuvusī ASV izlase tika nosaukta par "Zvaigžņu komandu", jo pirmoreiz Olimpisko spēļu vēsturē basketbola sacensībās varēja piedalīties NBA spēlētāji. 1996. gadā tika nosaukts par vienu no 50 izcilākajiem NBA spēlētājiem līgas vēsturē. 1998. gadā ticis uzņemts Džeimsa Neismita Basketbola slavas zālē, 2010. gadā uzņemts tajā atkārtoti, šoreiz Zvaigžņu komandas sastāvā. Laikā no 1997. līdz 2000. gadam bijis Indiānas "Pacers" galvenais treneris. 2003. gadā kļuva par kluba basketbola operāciju prezidentu, ieņēmis šo amatu līdz 2012. gadam, pēc gada paziņojis, ka atgriezīsies šajā amatā 2013. gadā. Bērds ir vienīgais NBA vēsturē, kas karjeras laikā atzīts par sezonas vērtīgāko spēlētāju, labāko treneri un labāko ģenerālmenedžeri. Associated Press. «Larry Bird named executive of year». ESPN. Skatīts: 2014. gada 1. novembrī. Vikikrātuvē par šo tēmu ir pieejami multivides faili. Skatīt: Lerijs Bērds. Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) Eurobasket trenera(-es) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) RealGM Basketball profils (angliski) Džeimsa Neismita piemiņas Basketbola slavas zāles profils (angliski) Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)