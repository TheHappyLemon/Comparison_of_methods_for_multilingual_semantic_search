Harolds Džons Šnepsts (angļu: Harold John Snepsts; dzimis 1954. gada 24. oktobrī Edmontonā, Kanādā) ir bijušais latviešu izcelsmes Kanādas hokejists, aizsargs. Karjeras laikā aizvadījis 1033 spēles Nacionālajā hokeja līgā, tās lielāko daļu, 12 sezonas, aizvadot Vankūveras "Canucks" sastāvā. Dzimis latviešu emigrantu Jāņa un Mirdzas Šnepstu ģimenē.[nepieciešama atsauce] Pašlaik (2017) Šnepsts ir NHL kluba Vankūveras "Canucks" skauts. Junioru vecumā Šnepsts spēlēja WCHL komandā Edmontonas "Oil Kings". Viņš tika draftēts 1974. gada NHL draftā, kurā ar kopējo 59. numuru viņu izvēlējās Vankūveras "Canucks". Pēc savas pirmās treniņnometnes ar "Canucks" Šnepsts tika nosūtīts uz fārmklubu un 1974.—75. gada sezonu uzsāka Sietlas "Totems" rindās. Sezonas gaitā aizsargs tika izsaukts uz "Canucks", tās rindās aizvadot 27 spēles. 1975.—76. gada sezonā nostiprinājās komandas pamatsastāvā. Viņš ātri kļuva par komandas fanu iecienītu spēlētāju pateicoties viņa uzcītībai, personībai un kuplajām ūsām. 1977. un 1982. gadā spēlēja NHL Zvaigžņu spēlē. 1978.—79. gada sezonu noslēdza ar 31 rezultativitātes punktu. Tā bija Šnepsta rezultatīvākā sezona viņa NHL karjerā. 1981.—82. gada sezonā kopā ar "Canucks" sasniedza Stenlija kausa finālsēriju. Pirmās finālspēles pagarinājumā pēc neveiksmīgas Šnepsta piespēles Maiks Bosī guva uzvaras vārtus Ņujorkas "Islanders", un "Islanders" uzvarēja sērijā ar 4—0. Pēc 1983.—84. gada sezonas tika aizmainīts uz Minesotas "North Stars". Tobrīd Šnepsts bija visu laiku visvairāk spēles aizvadījušais spēlētājs "Canucks" rindās, taču jau pēc dažiem gadiem rekords tika labots. Jau pēc gada aizsargs kā brīvais aģents pievienojās Detroitas "Red Wings". Savainojumu dēļ nākamajās trīs sezonās Šnepsts "Red Wings" rindās aizvadīja tikai 120 spēles. 1986.—87. un 1987.—88. gada sezonās kopā ar "Red WIngs" sasniedza Stenlija kausa izcīņas konferences finālu, taču abas reizes piekāpās vēlākajai čempionei Edmontonas "Oilers". 1988. gadā atgriezās "Canucks" rindās. 1989.—90. gada sezonas otrajā pusē tika aizmainīts uz Sentluisas "Blues". "Blues" sastāvā aizvadīja arī 1990.—91. gada sezonu, pēc kuras noslēdza karjeru. Savas karjeras pēdējā sezonā Šnepsts kļuva par 70. hokejistu NHL vēsturē, kurš līgā aizvadījis vismaz 1000 spēles. Šnepsts bija viens no pēdējiem spēlētājiem NHL, kurš spēlēja bez ķiveres. 2006. gadā iekļauts Britu Kolumbijas Sporta Slavas zālē. 2011. gadā kļuva par ceturto spēlētājs, kas iekļauts "Canucks" "goda aplī". Pēc hokejista karjeras beigām viņš vairākas sezonas strādāja par treneri, un kļuva par "Blues" fārmkluba Peorijas "Riverman" galveno treneri. 1992.—93. gada sezonā bija Sentluisas "Blues" galvenā trenera Boba Pleigera palīgs. 1993.—94. gada sezonā bija Sandjego "Gulls" galvenais treneris. 1998.—99. gada sezonā bija Rietumu hokeja līgas Portlendas "Winter Hawks" galvenais treneris. 1999.—2000. gada sezonas vidū tika atlaists. Joe Pelletier. «Harold Snepsts». Skatīts: 2017. gada 7. martā. Jason Beck. «Harold Snepsts». BC Sports Hall of Fame. Arhivēts no oriģināla, laiks: 2017. gada 25. septembrī. Skatīts: 2017. gada 7. martā. Arhivēts 2017. gada 25. septembrī, Wayback Machine vietnē. Ian Walker. «Harold Snepsts to join Canucks' Ring of Honour». Vancouver Sun, 2011. gada 16. februārī. Arhivēts no oriģināla, laiks: 2014. gada 9. septembrī. Skatīts: 2017. gada 7. martā. Eliteprospects profils (angliski) Internet Hockey Database profils (angliski) Hockey-Reference profils (angliski)