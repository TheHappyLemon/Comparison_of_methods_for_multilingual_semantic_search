Domeniko Tedesko (itāļu: Domenico Tedesco; dzimis 1985. gada 12. septembrī) ir Itālijas un Vācijas futbola treneris. Karjeras laikā vadījis Vācijas Bundeslīgas klubus Schalke 04 un RB Leipzig, strādājis arī Krievijā. Kopš 2023. gada februāra ir Beļģijas futbola izlases galvenais treneris. Dzimis Itālijā, ar ģimeni divu gadu vecumā pārcēlies uz Vāciju. Viņš ir ieguvis bakalaura grādu biznesa inženierijā un maģistra grādu inovāciju vadībā. Viņam ir Vācijas un Itālijas dubultpilsonība. Profesionāli futbolu nav spēlējis, tikai jauniešu un amatieru komandās. 2008. gada 1. jūlijā Tedesco sāka strādāt VfB Stuttgart jaunatnes nodaļā par trenera asistentu Tomasa Šneidera vadībā. No 2013. gada viņš bija Štutgartes kluba U-17 komandas trenera asistents, bet sezonas gaitā tika paaugstināts par U-17 komandas galveno treneri. 2014.—2015. gada sezonas beigās viņš pameta Štutgarti, lai kļūtu par Hoffenheim jauniešu treneri. Pirms 2016.—2017. gada sezonas viņš kļuva par U-19 komandas treneri. 2017. gada martā Tedesko tika apstiprināts par 2. Bundeslīgas kluba Erzgebirge Aue galveno treneri. Tobrīd komanda bija pēdējā vietā līgā, bet sezonu izdevās noslēgt 14. vietā, izglābjoties no izkrišanas. Pirms 2017.—2018. gada sezonas Tedesko kļuva par Bundeslīgas kluba Schalke 04 galveno treneri. Viņš palīdzēja Schalke sasniegt otro vietu Bundeslīgā savā pirmajā sezonā komandas vadībā. Pēc sagrāves pret Manchester City UEFA Čempionu līgas astotdaļfinālā ar 0:7 un septiņām neuzvarētām spēlēm pēc kārtas viņš 2019. gada 14. martā tika atlaists. 2019. gada 14. oktobrī Tedesko tika iecelts par Krievijas kluba Maskavas "Spartak" galveno treneri, parakstot līgumu līdz 2021. gada jūnijam. 2020.—2021. gada sezonā sasniedza otro vietu Krievijas Premjerlīgā. Beidzoties līgumam, viņš klubu atstāja. 2021. gada decembrī kļuva par Bundeslīgas kluba RB Leipzig galveno treneri. 2021.—2022. gada sezonā viņa vadībā komanda sasniedza Eiropas līgas pusfinālu. 2022. gadā ar Leipcigas komandu izcīnīja Vācijas kausu, finālā pieveicot SC Freiburg. Neskatoties uz veiksmīgo pirmo sezonu, 2022.—2023. gada sezona sākās ar vairākiem neapmierinošiem rezultātiem, un viņš 2022. gada 7. septembrī tika atlaists pēc 1:4 zaudējuma Čempionu līgas spēlē pret Doneckas "Šahtar". 2023. gada februārī Tedesko tika apstiprināts par Beļģijas futbola izlases galveno treneri. RB Leipzig Vācijas kauss: 2021—22 «Good to know: Domenico Tedesco». rbleipzig.com (vācu). 2021. gada 10. decembris. Skatīts: 2023. gada 15. oktobrī. «"Schalke" pēc 0:7 atlaiž galveno treneri Tedesko». sportacentrs.com. 2019. gada 14. marts. Skatīts: 2023. gada 15. oktobrī. «Tedesko kļūst par jauno Leipzig galveno treneri». sportacentrs.com. 2021. gada 9. decembris. Skatīts: 2023. gada 15. oktobrī. «Leipzig pēc zaudējuma pret Shakhtar atlaiž galveno treneri». sportacentrs.com. 2022. gada 7. septembris. Skatīts: 2023. gada 15. oktobrī. «Tedesko kļūst par jauno Beļģijas futbola izlases galveno treneri». sportacentrs.com. 2023. gada 8. februāris. Skatīts: 2023. gada 15. oktobrī. Vikikrātuvē par šo tēmu ir pieejami multivides faili. Skatīt: Domeniko Tedesko. Munzüger Sport profils (vāciski) WorldFootball profils (angliski) Transfermarkt trenera profils (angliski)