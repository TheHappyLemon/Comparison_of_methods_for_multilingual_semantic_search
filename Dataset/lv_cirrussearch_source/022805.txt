Pols Armāns (krievu: Поль Арман, franču: Paul Arman, spāņu: Paul Arman (a Greiser), dzimis Pēteris Pauls Tiltiņš; 1903—1943) bija latviešu komunists, PSRS izlūkdienesta darbinieks, Sarkanās Armijas virsnieks, piedalījās Spānijas pilsoņu karā kā Spānijas republikāņu armijas tanku karaspēka virsnieks. Padomju Savienības Varonis (1936). Dzimis 1903. gada 4. aprīlī kā Pēteris Pauls Tiltiņš Sesavas pagasta Vidus muižas (vācu: Mittelhof) zemnieka Matīsa Tiltiņa ģimenē. Mācījās Jelgavas reālskolā. Viņa vecākais brālis Alfrēds Tiltiņš (1897—1942) bija 3. Kurzemes latviešu strēlnieku pulka virsnieks, kas 1918. gadā iestājās boļševiku partijā. Arī Pēteris Pauls Tiltiņš 1920. gadā iestājās nelegālajā Latvijas Komunistiskajā partijā un 1923. gadā uzsāka studijas Latvijas Universitātē. 1925. gadā bija Parīzē, kur viņa brālis Alfrēds vadīja padomju izlūkdienesta GRU darbību (1922—1926). 1926. gadā emigrēja uz PSRS, turpināja darboties padomju izlūkdienestā ar pieņemtu vārdu Pols Armāns. 1928. gadā beidza 1. Apvienoto Sarkanās armijas kara skolu Maskavā, bija vada komandieris Ļeņingradas Kara apgabala 59. strēlnieku pulkā (1928—1930), vēlāk izlūku vada komandieris 1. izmēģinājuma mehanizētajā brigādē. Aizkaukāza Kara apgabala bruņuauto diviziona komandieris (1931), 5. bruņuauto brigādes bataljona komandieris (1932—1935). Beidza Kara akadēmijas kvalifikācijas celšanas kursus (1935). Pēc Spānijas pilsoņu kara sākšanās 1936. gadā viņam piešķīra segvārdu Greizers (Greiser) un nosūtīja uz Spāniju, kur viņš komandēja republikāņu armijas tanku karaspēka triecienvienību. 29. oktobrī kaujā pie Sesenjas (~30 km no Madrides) kapteiņa Greizera 15 tanku T-26 trieciengrupa cīnījās pret Franko armijas 2 kājnieku bataljoniem un 2 kavalērijas eskadroniem, iznīcināja 12 lielgabalus, automašīnu kolonnu un vairākus pretinieka tankus. Paula Tiltiņa vadītais tanks iznīcināja trīs ienaidnieka tankus. Par šo kauju viņam piešķīra Padomju Savienības Varoņa nosaukumu. 1937. gadā Armāns atgriezās PSRS, bija 5. mehanizētās brigādes komandieris. Lielā terora laikā arestēts un apsūdzēts par spiegošanu, 1939. gada jūnijā attaisnots. No 1939. gada septembra līdz 1941. gada maijam studēja Kara akadēmijā, pēc kuras absolvēšanas bija 51. tanku divīzijas komandiera vietnieks. Otrā Pasaules kara laikā Pauls Tiltiņš bija 11. tanku brigādes komandieris, 4. armijas mehanizēto un bruņutanku karaspēka komandieris, no 1943. gada 12. marta 122. tanku brigādes komandieris. Krita 1943. gada 7. augustā Ļeņingradas frontē pie Porečjes ciema (Поречье), apbedīts karavīru daļā Novooktjabrjskojos kapos Volhovā. Ясман З.Д. Поль Арман, первый танкист - Герой Советского Союза. // Вопросы истории. N 10, 1999, С. 132-137. Latvijas padomju enciklopēdija. 1. sējums. Rīga : Galvenā enciklopēdiju redakcija. 372. lpp. Славная годовщина: первый танковый бой Красной Армии! (krievu valodā: Slavena gadadiena: pirmā Sarkanās armijas tanku kauja!)] Aleksandrs Ržavins youtube.com 2016. gada decembrī Арман, Поль Матисович - Словари и энциклопедии на Академике Арман Поль Матисович - Герой Советского Союза Арман Павел Матвеевич - ХРОНОС Арман (Тылтынь) Поль Матисович, выпуск 1928 г. - 1-я Советская объединенная военная школа РККА имени ВЦИК Легенды о советском танкисте-добровольце Поле Армане. // Родимцев А.И. Под небом Испании. - Советская Россия: Москва, 1985 15 tanques rusos T-26 tripulados por rusos y mandados por Paul Arman (a Greiser)