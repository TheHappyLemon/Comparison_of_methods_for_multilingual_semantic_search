Braiens Trotjē (Bryan Trottier; dzimis 1956. gada 17. jūlijā) ir bijušais kanādiešu hokejists, centra uzbrucējs, vēlāk arī treneris. Savas karjeras laikā NHL aizvadījis 18 sezonas, sešas reizes izcīnot Stenlija kausu, bet pa reizei iegūstot arī Harta, Kona Smita un Ārta Rosa balvas. Profesionāļa karjeru Trotjē uzsāka 1975.—76. gada sezonā, kad pievienojās NHL klubam Ņujorkas "Islanders", gūstot 95 punktus un sezonas izskaņā kā līgas labākajam debitantam iegūstot arī Kaldera balvu. 1977.—78. gada sezonu Trotjē noslēdza kā līgas otrs rezultatīvākais spēlētājs aiz Gija Leflēra, taču 1978.—79. gada sezonā bija pats rezultatīvākais, attiecīgi iegūstot Ārta Rosa balvu. Trotjē tika atzīts arī par sezonas vērtīgāko spēlētāju, iegūstot Harta balvu. Nākamajās četrās sezonās Trotjē bija viens no galvenajām Ņujorkas "Islanders" panākumu atslēgām, klubam izcīnot uzreiz četrus Stenlija kausa titulus pēc kārtas. 1979.—80. gada sezonā Trotjē kā izslēgšanas kārtas vērtīgākais spēlētājs ieguva arī Kona Smita balvu. Turpmākajās sezonās Trotjē vēl joprojām bija viens no komandas vadošajiem uzbrucējiem, taču pēc 1987.—88. gada sezonas uzbrucēja rezultativitāte strauji kritās, 1989.—90. gada sezonu noslēdzot vien ar 24 punktiem, kā rezultātā hokejists no "Islanders" rindām tika atlaists. 1990. gada vasarā Trotjē pievienojās Pitsburgas "Penguins" vienībai, nākamajās divās sezonās izcīnot savu piekto un sesto Stenlija kausu. 1992.—93. gada sezonu hokejists izlaida, taču pēc 1993.—94. gada sezonas, kuru aizvadīja "Penguins", nolēma beigt savu profesionāļa karjeru. Kanādas hokeja izlases rindās Trotjē spēlējis 1981. gada Kanādas kausā, taču 1984. gada turnīru hokejists izlēma aizvadīt ASV hokeja izlases sastāvā. No 1994. līdz 1997. gadam Trotjē strādāja kā Pitsburgas "Penguins" trenera asistents. 1997.—98. gada sezonā Braiens bija AHL kluba Portlendas "Pirates" galvenais treneris, taču nākamās četras sezonas bija Kolorādo "Avalanche" trenera asistents. 2002.—03. gada sezonā Trotjē bija Ņujorkas "Rangers" galvenais treneris, taču sezonas vidū viņš tika atlaists. Eliteprospects profils (angliski) Internet Hockey Database profils (angliski) Hockey-Reference profils (angliski)