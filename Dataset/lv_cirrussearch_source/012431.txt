Enhanced Data Rates for GSM Evolution (EDGE) ir GSM modulāciju un kodēšanas shēmu sistēma. EDGE mēdz dēvēt arī par EGPRS, jo to izmanto GSM pakešu servisam - GPRS ar nolūku salāgot radio kanāla kvalitāti un datu plūsmas ātrumu. Tā kā EDGE ir GPRS uzlabojums, visi EDGE mobilie telefoni atbalsta arī GPRS. EDGE ir 3GPP standartizēta kā GSM tehnoloģija. Kā zināms, radio uztveršanas apstākļi var būt ļoti dažādi un tie var mainīties vienas datu sesijas laikā. Ja radio kanāla kvalitāte ir zema - ir daudz traucējumi vai interference uztvertajam un demodulētajam ciparu signālam var būt daudz kļūdainu bitu. Lai atrastu un izlabotu kļūdainos bitus, kļūdu labošanas algoritmam ir vajadzīga papildus informācija - informācijas virsdaudzums, jeb redundance. Jo sliktāks radiokanāls, jo lielāks virsdaudzums ir vajadzīgs. Šim nolūkam EDGE, atkarībā no kļūdu daudzuma, tiek izmantotas vairākas kodēšanas shēmas. Jo lielāks virsdaudzums ir jāpievieno derīgajam signālam, jo mazāks derīgās informācijas daudzums var tikt pārraidīts attiecīgajā laika sprīdī. EDGE tiek izmantoti divi modulācijas veidi - GMSK un 8PSK. EDGE datu sesija vienmēr tiek sākta ar GMSK modulāciju. Labos radio uztveršanas apstākļos kļūdu ir tik maz ka ir racionāli GMSK modulācijas vietā izmantot 8PSK modulāciju un iegūt lielāku datu pārraides ātrumu. Protams, nav racionāli pielietot modulācijas un kodēšanas shēmas izolēti, nav arī racionāli piemēram pielietot 8PSK modulāciju, bet vislielāko virsdaudzumu. EDGE ir izveidotas deviņas kodēšanas un modulācijas kombinācijas. Tās ir sanumurētas no traucējumnoturīgākās, bet lēnākās uz ātrāko, bet traucējumjūtīgāko. Tā kā datu sesiju uzsākot, radio kanāla kvalitāte nav zināma, sesija vienmēr tiek uzsākta ar MCS-1 un tad pakāpeniski MCS tiek palielināta. No abonenta viedokļa tas izskatās kā "ieskriešanās" kad lejupielādes sākumā ātrums ir mazs un pēc tam tas pakāpeniski palielinās. Savukārt, radio apstākļiem pasliktinoties, pārraide pakāpeniski tiek pārslēgta uz zemāku MCS. GSM GPRS UMTS HSDPA GMSK 8PSK