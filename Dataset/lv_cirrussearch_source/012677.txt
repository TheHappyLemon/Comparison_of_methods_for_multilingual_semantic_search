Zelta globusa balva (angļu: Golden Globe Award) ir ASV apbalvojums par darbību kinematogrāfijā vai televīzijā. Pirmā Zelta globusa pasniegšanas ceremonija notika 1944. gadā 20th Century Fox studijā Losandželosā. Balvai nominētās filmas un cilvēkus izraugās Holivudas Ārzemju preses asociācijas pārstāvji. Kopš 1961. gada balvas pasniegšanas ceremonija norisinās Beverly Hilton Hotel, Beverlihilsā, Kalifornijā. Balvas tiek piešķirtas daudzās kategorijās, un katrā no tām balvas paredzētas atsevišķi par darbu kino un televīzijā. Kopš 1951. gada tiek piešķirta goda balva par mūža ieguldījumu kino — Sesila de Milla balva. Kopš 2018. gada līdzvērtīgu goda balvu piešķir par mūža ieguldījumu televīzijā — Kerolas Bērnetas balvu. Dažās kategorijās balvas vairs netiek pasniegtas, tai skaitā Henrietas balva (līdz 1980. gadam). Kvalifikācijas periods visām nominācijām ir kalendārais gads no 1. janvāra līdz 31. decembrim. Filmām jābūt vismaz 70 minūšu garām, un tās jāizlaiž Losandželosas apgabalā vismaz septiņu dienu garumā pirms 31. decembra pusnakts. Filmas var izlaist kinoteātros vai piegādājot skatītājiem digitāli. Lai kvalificētos kategorijai "Labākā filma svešvalodā", filma nav jāizlaiž Amerikas Savienotajās Valstīs. Noteikts, ka vismaz 51 procentam dialoga jābūt valodā, kas nav angļu, un filma vispirms jāizlaiž savā izcelsmes valstī 14 mēnešu periodā no 1. novembra līdz 31. decembrim pirms balvu pasniegšanas. Tomēr, ja filmu neizlaida tās izcelsmes valstī cenzūras dēļ, tā joprojām var kvalificēties, ja atbilstošā kalendārā gada laikā tā izlaista vienu nedēļu Amerikas Savienotajās Valstīs. No konkrētas valsts iesniegto filmu skaits nav ierobežots. Katru gadu novembrī Holivudas Ārzemju preses asociācijas biedriem izsūta balsošanas biļetenus nomināciju atlasei, kā arī "Atgādinājumu sarakstu" ar filmām un TV programmām, kas kvalificējušās dalībai. Katrs asociācijas biedrs balso par savām piecām labākajām izvēlēm katrā kategorijā, sarindojot tās no 5 līdz 1 (5 ir viņu labākā izvēle). Pēc tam katrā kategorijā nominanti ir tie pieci, kas saņēmuši visvairāk balsu. Pēc nomināciju paziņošanas decembra vidū asociācijas biedri saņem galīgos balsošanas biļetenus. Uzvarētāju katrā kategorijā izvēlas no nominantiem ar balsošanu. Neizšķirta gadījumā uzvar tas, kurš nomināciju biļetenā ieguvis visvairāk balsu. Kategorijā "Labākais režisors" visvairāk Zelta globusa balvu ieguvis Elija Kazans — četras balvas. Pa trim balvām ieguvuši Klints Īstvuds, Milošs Formans, Deivids Līns, Mārtins Skorsēze, Stīvens Spīlbergs un Olivers Stouns. Visvairāk reižu kā labākais režisors nominēts Spīlbergs — divpadsmit. Frānsiss Fords Kopola, Īstvuds un Stīvens Soderbergs ir vienīgie režisori, kas tajā pašā gadā saņēmuši divas nominācijas. Bārbra Streisande ir pirmā sieviete, kas ieguvusi šo balvu. Visvairāk Zelta globusa balvu ieguvusi Bārbra Streisande — desmit balvas, tostarp gan konkursa, gan goda kategorijās, kam seko Toms Henkss un Merila Strīpa ar deviņām balvām. Henkss balvas saņēmis kā aktieris un producents, bet visas Strīpas balvas bija par aktiermākslu. Savukārt Streisande balvas saņēmusi kā aktrise (trīs reizes), komponiste, režisore, producente, kā arī saņēmusi ārpuskonkursa Henrietas balvu (3 reizes). Turklāt viņi visi trīs saņēma arī goda Sesila de Milla balvu par tēlojumu. Merilai Strīpai pieder rekords lielākajā nomināciju skaitā — 32. Komponists Džons Viljamss ir otrais ar 27. «Golden Globe Award Consideration Rules». Hollywood Foreign Press Association. Arhivēts no oriģināla, laiks: 2018. gada 10. janvāris. Skatīts: 2018. gada 10. janvāris. Oficiālā tīmekļa vietne (angliski) IMDb profils (angliski)