Mailss Devijs Deiviss III (angļu: Miles Dewey Davis III; dzimis 1926. gada 26. maijā Eltonā, Ilinoisas štatā, ASV, miris 1991. gada 28. septembrī Santamonikā, Kalifornijas štatā, ASV) bija amerikāņu trompetists, komponists. Viņš tiek uzskatīts par vienu no 20. gadsimta ietekmīgākajiem mūziķiem. Ar savām grupām viņš deva lielu ieguldījumu vairāku džeza virzienu attīstībā. Vairāki plaši pazīstami mūziķi ir guvuši atpazīstamību pateicoties darbībai M. Deivisa ansambļos. M. Deiviss ir ticis atzīts par vienu no svarīgākajām personām džeza vēsturē, turklāt 2006. gadā ir uzņemts rokenrola slavas zālē. 2008. gada 7. oktobrī viņa albums Kind of Blue kļuva par ceturto M. Deivisa albumu, kas pēc RIAA sistēmas ir ticis sertificēts ar platīna disku. Kind of Blue ir vispārdotākais albums džeza vēsturē. M. Deiviss ir saņēmis vairākas Grammy balvas, viņam ir veltīta zvaigzne Holivudas slavas alejā. Kopumā M. Deiviss ir izdevis 67 studijas albumus. Par mūziku M. Deiviss sāka interesēties bērnībā, 12 gadu vecumā tika uzsākta trompetes mācīšanās. Vidusskolas laikā viņš pelnīja naudu, spēlējot bāros. M. Deiviss pameta mācības vidusskolā, lai muzicētu Čārlija Pārkera bībopa kvintetā no 1944. gada līdz 1948. gada. Pēc tam viņš ierakstīja Birth of the Cool sesijas ierakstu kompānijai Capitol Records, kas bija sākums kūldžeza (cool jazz) attīstībai. 1950. gados M. Deiviss, lai pelnītu naudu heroīnam, izdeva lielu skaitu ierakstu Prestige Records, ko uzskata par agrīno hārdbopa mūziku. 1955. gadā pēc veiksmīga snieguma Ņūportas džeza festivālā M. Deiviss parakstīja līgumu ar Columbia Records, pēc kura tapa 1957. gada albums 'Round About Midnight. Ar to sākās viņa komerciāli veiksmīgākais periods, kura laikā M. Deiviss sadarbojās gan ar džeza orķestriem, gan grupām. 1960. gadu vidū M. Deivisa ieraksti kļuva abstraktāki, tapa tādi albumi kā E.S.P (1965) un Miles Smiles (1967), kas bija daļa no postbopa pirmsākumiem. 1970. gados M. Deiviss daudz eksperimentēja ar roku, fanku, Āfrikas ritmisko mūziku, kā arī izmantoja elektroniskās mūzikas tehnoloģijas savos skaņdarbos. Šis periods, kas sākās ar 1969. gada albumu In a Silent Way un noslēdzās ar 1975. gada koncertierakstu Agharta, bija M. Deivisa karjeras pretrunīgākais posms, kas radīja neizpratni daudziem džeza piekritējiem. Pēc tam sliktās veselības dēļ M. Deiviss pātrauca mūziķa karjeru. 1980. gados viņš atsāka muzicēt. Pieaicinot jaunākus mūziķus, M. Deiviss radīja popmūzikai draudzīgus ierakstus, piemēram, The Man with the Horn (1981) un Tutu (1986). Tie izraisīja daudzu kritiķu nepatiku, bet ļāva nostiprināt M. Deivisa atpazīstamību plašākam klausītāju lokam. Šajā laikā M. Deivisa koncerti tika ātri izpārdoti un notika daudzās pasaules vietās, kā arī lielāka nozīme tika pieškirta jaunākajām video tehnoloģijām, filmām un televīzijai. M. Deiviss nomira 1991. gadā no insulta, plaušu karsoņa un elpošanas mazspējas. Fadoir, Nick, "Jazz and Hip Hop: You Know, for Kids" Arhivēts 2011. gada 20. martā, Wayback Machine vietnē., The Big Green, Michigan State University, 15 October 2009. Considine, J.D., "Jazz And Rap A Jarring Mix", The Baltimore Sun, July 6, 1992 RIAA database - Gold & Platinum search item Kind of Blue Arhivēts 2016. gada 5. janvārī, Wayback Machine vietnē.. Recording Industry Association of America. Retrieved on October 17, 2008. Vikikrātuvē par šo tēmu ir pieejami multivides faili. Skatīt: Mailss Deiviss. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) Oficiālā mājaslapa (angliski) Allmusic profils (angliski)