Pērļvistu dzimta (Numididae) ir viena no vistveidīgo kārtas (Galliformes) putnu dzimtām, kas pieder pie fazānu virsdzimtas (Phasianoidea). Daži sistemātiķi pērļvistu grupu sistematizē kā fazānu dzimtas (Phasianidae) apakšdzimtu - Numidinae. Pērļvistu dzimtas sugas sastopamas Āfrikā, bet pērļvista (Numida meleagris) ir tikusi domesticēta un ārpus Āfrikas daudzviet pasaulē sastopamas gan savvaļas, gan mājas pērļvistas. Arī Latvijā daudzās vistu audzētavās tiek audzētas pērļvistas. Pērļvistu sugas ir samērā lieli putni. Mazākā dzimtā ir melnā pērļvista (Agelastes niger), kuras mazāko indivīdu ķermeņa garums ir 40 cm, svars apmēram 700 g. Lielākā dzimtā ir grifu pērļvista (Acryllium vulturinum), kuras ķermeņa garums var sasniegt 71 cm, svars 1,5 kg. Pērļvistu dzimtas sugām ir raksturīgs liels, apaļš ķermenis, maza, neapspalvota galva un neapspalvots kakls, lai gan abām cekulaino pērļvistu (Guttera) ģints sugām ir melni spalvu cekuli un grifu pērļvistai (Acryllium vulturinum) ir pūkains pakausis. Lielākajai daļai sugu ir tumši pelēks vai melnīgsnējs apspalvojums, kuru rotā gaiši raibumiņi, atgādinot pērlītes. Tomēr abām melno pērļvistu (Agelastes) ģints sugām iztrūkst gaišie raibumiņi (reizēm raibumi nav arī domesticētajām pērļvistām). Pērļvistu dzimtas sugas parasti veido monogāmus pārus uz mūžu, lai gan reizēm parastajām pērļvistām var novērot izņēmumus. Visas sugas ir sabiedriskas un parasti uzturas nelielos baros. Nakti tās pavada koku zaros. Pērļvistu sugas ir visēdājas un barojas gan ar sēklām, gan kukaiņiem. Tās ligzdo uz zemes un mazuļi uzreiz pēc izšķilšanās spēj sekot mātei. Pērļvistas ir ļoti labas skrējējas un, lai arī pērļvistu sugas spēj lidot, tās no briesmām parasti cenšas izvairīties skrienot. Pērļvistu dzimta (Numididae) Cekulainās pērļvistas (Guttera) Cekulainā pērļvista (Guttera pucherani) Gludcekula pērļvista (Guttera plumifera) Grifu pērļvistas (Acryillium) Grifu pērļvista (Acryllium vulturinum) Melnās pērļvistas (Agelastes) Baltkrūšu pērļvista (Agelastes meleagrides) Melnā pērļvista (Agelastes niger) Pērļvistas (Numida) Pērļvista (Numida meleagris) «Mājputni: Pērļvista ( Numida meleagris)». Arhivēts no oriģināla, laiks: 2016. gada 4. martā. Skatīts: 2014. gada 7. jūnijā. Black Guineafowl (Agelastes niger) [hhttp://backyardpen.blogspot.com/2010/06/vulturine-guinea-fowl-acryllium.html Vulturine Guinea fowl (Acryllium Vulturinum)] «Numididae». Arhivēts no oriģināla, laiks: 2014. gada 29. maijā. Skatīts: 2014. gada 12. jūnijā. Madge and McGowan, Pheasants, Partridges and Grouse. ISBN 0-7136-3966-0 Numididae - Guineafowl IBC: Guineafowl (Numididae) Arhivēts 2016. gada 16. martā, Wayback Machine vietnē. ADW: Numididae