Samosatas Lukiāns (sengrieķu: Λουκιανὸς Σαμοσατεύς, latīņu: Lucianus Samosatensis; dzimis ap 120. gadu, miris 180. gadā) bija Romas retors un satīriķis, kas rakstījis grieķu valodā. Viņa pazīstamākie darbi ir dialogu cikli "Dievu sarunas", "Hetēru sarunas", "Mirušo sarunas" un "Jūras sarunas". Savā ziņā Lukiānu var uzskatīt arī par pirmo zinātniskās fantastikas autoru (stāsts Vera Historia). Līdz mūsdienām saglabājušies aptuveni 80 darbi, par kuru autoru tradicionāli tiek uzskatīts Lukiāns. Lukiāna satīriskie darbi atstājuši nozīmīgu ietekmi uz Roterdamas Erasma, Fransuā Rablē, Džonatana Svifta literāro darbību. Lukiāns dzimis Samosatā (mūsdienu Turcijas teritorijā). Viņš apceļojis Joniju, Grieķiju, Itāliju un pat Galliju, kur uzstājies kā retors un kļuvis visai slavens un turīgs. Iespējams, ka Lukiāns miris Atēnās. Lukiāns. Dievu, mirušo un hetēru sarunas. — Rīga : Zinātne, 1980. Sengrieķu literatūras antoloģija. — Rīga: Zvaigzne, 1990. ISBN 5-405-00404-9