Džozefs Stīvs Sakiks (angļu: Joseph Steven Sakic, horvātu: Joe Šakić; dzimis 1969. gada 7. jūlijā, Bērnabijā) ir bijušais kanādiešu hokejists, centra uzbrucējs. Visu savu Nacionālās hokeja līgas karjeru Sakiks aizvadīja Kvebekas "Nordiques" un Kolorādo "Avalanche" franšīzē. Savas karjeras laikā Sakiks piedalījās 13 NHL Visu Zvaigžņu spēlēs, kā arī trīsreiz izcīnīja Stenlija kausu, divas reizes 1996. un 2001. gadā kā spēlētājs un 2022. gadā kā komandas vadības pārstāvis. Savu karjeru NHL Džo uzsāka 1988. gadā, pievienojoties Kvebekas "Nordiques", bet 1995. gadā, kad komanda tika pārdota, tā pārcēlās uz Kolorādo un kļuva par Kolorādo "Avalanche". Jau tajā pašā 1995-96 sezonā komanda izcīnīja Stenlija kausu, to pašu atkārtojot arī 2000-01 sezonā. Tās ir vienīgas reizes, kad Džo ticis pie šī apbalvojuma. Jau kopš 1992. gada viņš ir pa priekšu "Nordiques" un pēc tam arī "Avalanche" komandas kapteinis, viņš bija "Nordiques" kapteinis arī 1990-91 sezonā. Savu profesionālā spēlētāja karjeru sāka Rietumkrasta hokeja līgā (WHL), bet NHL tika draftēts 1987. gada NHL draftā ar kopējo 17. numuru. Jau savā pirmajā NHL sezonā viņš kopā ieguva 62 punktus, kas lika par viņu runāt, un vēlāk viņš tik mazus punktus ir guvis vienīgi 2002-03 sezonā, kad aizvadīja tikai 58 no 82 regulārās sezonas mačiem. 2007. gada aprīlī, dienu pēc pēdējas regulārās sezonas spēles, tika paziņots, ka Sakiks pagarinājis savu līgumu ar "Avalanche" uz vēl vienu sezonu. Savas karjeras laikā, pateicoties savam milzīgajam talantam, ir saņēmis daudz balvu. 1996. gadā ieguva Kona Smita balvu, bet 2000-01 sezonā, kad kopā ar komandu otro reizi izcīnīja Stenlija kausu, viņš ieguva gan Harta balvu, gan arī Lēdijas Bingas un Lestera Pīrsona balvu. 2002. gada Olimpiskajās spēlēs tika atzīts par hokeja turnīra vērtīgāko spēlētāju, un pie šāda paša apbalvojuma tika arī 2004. gada NHL visu zvaigžņu spēlē, kad guva 3 vārtus. Kopā viņš spēlējis veselās 12 NHL visu zvaigžņu spēlēs, kurās kopā guvis 6 vārtus un atdevis 16 rezultatīvas piespēles. 2006-07 sezonā, sasniedzot 100 punktu robežu, kļuva par otru vecāko hokejistu NHL vēsturē, kas to spējis. Sakikam tobrīd bija 37, bet Gordijs Hovs to spēja arī 41 gada vecumā. Džo vienmēr tiecies spēlēt Kanādas hokeja izlasē. Savu debiju tajā viņš piedzīvoja 1988. gadā, spēlējot Pasaules čempionātā junioriem, kurā kopā ar izlasi kļuva par čempioniem. Spēlējis arī 1991. un 1994. gada Pasaules čempionātos, izcīnot zelta un sudraba medaļas. 1996. un 2004. gadā spēlēja arī Pasaules kausa izcīņā, izcīnot sudraba un zelta medaļu, toties Olimpiskajās spēlēs spēlējis veselas trīs reizes - 1998., 2002. un 2006. gadā, 2002. gadā kļūstot par Olimpisko čempionu un iegūstot arī turnīra vērtīgākā spēlētāja titulu. 2006. gadā viņš bija izlases kapteinis. Bet 2009.gada vasarā Džo Sakiks beidz profesionālā hokejista karjeru. Lai gan dzimis Kanādā, tomēr Sakiks pats nāk no horvātu ģimenes, kas no savas dzimtenes, Dienvidslāvijas, emigrēja. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)