Atomic Heart ir pirmās personas šaujamspēle ar lomu spēles elementiem, kuru izstrādāja Krievijas studija Mundfish. Spēli izdeva 2023. gada 21. februārī PlayStation 4, PlayStation 5, Xbox One, Xbox Series X/S spēļu konsolēm un personāliem datoriem ar Windows operētājsistēmu. Krievijā un NVS valstīs spēli izdeva kompānija VK, Āzijā ar izdošanu nodarbojās 4Divinity, pārējā pasaulē spēli izdeva Francijas kompānija Focus Entertainment. Atomic Heart darbība norisinās alternatīvajā PSRS, kur valstī notiek masveida robotu ražošana. Spēles galvenais tēls ir majors Sergejs Ņečajevs, kurš ierodas Kazahijas PSR esošajā robotu ražošanas uzņēmumā "3826". Nezināmu iemeslu dēļ uzņēmumā esošie roboti uzbruka personālam un pārņēma kontroli pār 3826. Ņečajevam jāaptur roboti un jānoskaidro notikušā iemesli. Spēlē iekļautas cīņas no pirmās personas skatu punkta. Spēles procesa laikā var atrast un konstruēt dažādus ieročus. Spēles izstrāde notika ar grūtībām: studijas darbinieki sūdzējās par darba apstākļiem, izdošanu vairākkārt pārcēla, bet sākoties Krievijas iebrukumam Ukrainā, daži starptautiskie izdevumi un Ukrainas Digitālās transformācijas ministrija aicināja boikotēt spēli, norādot uz iespējamu izstrādātāju sadarbību ar Krievijas varas iestādēm. Tomēr pēc izdošanas spēle ieguva galvenokārt pozitīvus vērtējumus, norādot uz detalizēti izstrādātu padomju estētiku, tēlu un apkārtējās vides dizainu, kā arī skaņu celiņu, kurā iekļauta Mika Gordona oriģinālmūzika un padomju estrādes dziesmu remiksi. Kritizēja spēles procesu, sižetu un programmas kļūdu esamību. Žurnālisti norādīja, ka Atomic Heart izveidota, iedvesmojoties no BioShock un Fallout spēļu sērijām. Антон Самитов. «Трейлер Atomic Heart — игра выйдет 21 февраля». DTF, 2022. gada 2. novembrī. Austin Wood. «Atomic Heart devs reveal more about the hottest shooter no one had heard of until last week». pcgamer.com, 2018. gada 15. maijā. Kevin Purdy. «Ukraine wants ban on game allegedly funded by Russians and set in glorified USSR». arstechnica.com, 2023. gada 23. februārī. Stacey Henley. «Why Are You Covering Atomic Heart When You Boycotted Hogwarts Legacy?». TheGamer, 2023. gada 20. februārī. Luke Reilly. «Atomic Heart Review». IGN, 2023. gada 5. martā. «Atomic Heart». Metacritic. Vikikrātuvē par šo tēmu ir pieejami multivides faili. Skatīt: Atomic Heart.