ASV atklātais čempionāts tenisā ir gada ceturtais un noslēdzošais Grand Slam turnīrs. Tas norisinās uz cietā seguma kortiem ārpus telpām. Turnīrs norisinās katru gadu, tas sākas pēdējā augusta pirmdienā un ilgst 2 nedēļas. Pirmoreiz turnīrs ar nosaukumu "ASV Nacionālais vīriešu vienspēļu čempionāts" (U.S. National Men’s Singles Championship) notika 1881. gada augustā Ņūportā (Rodailenda). Par pirmā turnīra uzvarētāju kļuva Ričards Sīrss. 1900. gadā pirmoreiz notika "ASV Nacionālais vīriešu dubultspēļu čempionāts" (U.S. National Men’s Doubles Championship). Sākumā turnīrs notika atsevišķi valsts austrumu un rietumu daļā, kur noskaidroja katras zonas labāko pāri, pēc tam tie sacentās savā starpā, un uzvarētājs ieguva tiesības cīnīties par čempiona titulu ar iepriekšējā gada uzvarētāju. Šī prakse tika pārtraukta vīriešu turnīros 1911. gadā, bet sieviešu 1918. gadā. "ASV Nacionālais sieviešu vienspēļu čempionāts" (U.S. Women’s National Singles Championship) pirmoreiz notika 1887. gadā Filadelfijas kriketa klubā. Divus gadus vēlāk, 1889. gadā, notika pirmais "ASV Nacionālais sieviešu dubultspēļu čempionāts" (U.S. Women’s National Doubles Championship) un arī "ASV Nacionālais jauktais dubultspēļu čempionāts" (U.S. Mixed Doubles Championship). Ar atklātās ēras sākumu 1968. gadā visi pieci čempionāti tika apvienoti vienā turnīrā ar nosaukumu "ASV atklātais čempionāts tenisā" (U.S. Open). Bez tam šajā turnīrā pirmoreiz tika pielaisti profesionālie tenisisti, kuriem bija liegts piedalīties iepriekšējos čempionātos. Par dalību čempionātā un ieņemtu attiecīgo vietu, vīrieši ATP rangā un sievietes WTA rangā saņem šādu punktu skaitu: Vikikrātuvē par šo tēmu ir pieejami multivides faili. Skatīt: ASV atklātais čempionāts tenisā. Encyclopædia Britannica raksts (angliski) Krievijas Lielās enciklopēdijas raksts (krieviski) ATP turnīra profils (angliski) WTA turnīra profils (angliski) Oficiālā tīmekļa vietne (angliski)