"Rasomons" (japāņu: 羅生門 Rashōmon) ir 1950. gada Japānas filma. Filmas režisors, scenārija līdzautors un montāžas režisors ir Akira Kurosava. Filmas kinooperators ir Kadzu Mijagava, galvenās lomas atveido Toširo Mifune, Matiko Kjo, Masajuki Mori un Takaši Šimura. Filmas nosaukums un norises vieta ir aizgūti no Runoske Akutagavas īsā stāsta "Rasomons", bet tēli un sižets ir aizgūti no Akutagavas īsā stāsta 藪の中. Filmā pirmo reizi kino vēsturē attēlots viens notikums no dažādu varoņu skatu punkta. Japānā pirmizrāde norisinājās 1950. gada 24. augustā, savukārt Amerikas Savienoto Valstu kinoteātros ar angļu subtitriem to demonstrēt sāka no 1951. gada 26. novembrī. "Rasomons" veicināja Japānas kino atpazīstamību pasaulē. Filma ieguva vairākas starptautisku kinofestivālu balvas, tostarp Zelta lauvas balvu 1951. gada Venēcijas kinofestivālā, un Kinoakadēmijas goda balvu 24. Kinoakadēmijas balvas pasniegšanas ceremonijā, kā labākā filma svešvalodā starp 1951. gadā ASV izplatītajām filmām. Filmas darbība norisinās Japānā 11. gadsimtā. Zem pilsētas vārtu drupām no lietus slēpjas malkas cirtējs (Takaši Šimura) un ceļojošais mūks (Minoru Tiaki), kas liecinājuši tiesā par samuraja Takehiro Kanadzavas (Masajuki Mori) slepkavību un viņa sievas Masako (Matiko Kjo) izvarošanu. Viņiem piebiedrojas garām ejošais zemnieks (Kidziro Veda), kuram viņi izstāsta šo stāstu. Gan mūks, gan malkas cirtējs ir izbrīnīti, cik ļoti atšķiras iesaistīto personu stāstu versijas. Parādītas četras stāsta versijas — noziedznieka, sievas, samuraja un malkas cirtēja. Kurosavas aizraušanās ar mēmo kino un laicīgo mākslu atspoguļojas filmas minimālismā. Tādēļ filmā ir tikai trīs darbības norises vietas: vārti, mežs un iekšpagalms. Mežs ir īsts, bet vārti un iekšpagalms ir dekorācijas. Filmas minimālisms tāpat ir saistīts ar filmas nelielo budžetu. Operators Kadzuo Mijagava šajā filmā īstenoja dažas personīgās idejas. Piemēram, vienā filmas daļā viens pēc otra tiek parādīti trīs tuvplāni — noziedznieka, sievas un vīra, un pēc tam tie atkārtojas. Tas ir darīts, lai norādītu viņu attiecību dažādību. Filmā ir epizodes, kad filmēšanas kamera ir vērsta tieši pret sauli. Kurosava vēlējās izmantot dabīgo apgaismojumu, bet tas izrādījās par blāvu, tādēļ nolēma izmantot spoguļus spožākas gaismas iegūšanai, kā rezultātā ieguva spožu saules gaismas staru kūli, kas lieliski izgaismoja varoņus. Vārtu ainā Kurosava vēlējās panākt, lai lietus būtu redzams ne tikai priekšplānā, bet arī kadra dziļumā, kur tas saplūda ar dekorāciju krāsu, tādēļ lietus mašīnās iepildīja tinti, kas padarīja lietu kontrastainu. Mūziku filmai sarakstīja slavenais japāņu komponists Fumio Hajasaka. Speciāli filmai viņš izveidoja Morisa Ravēla "Bolero" japāņu versiju, kas skan epizodē, kad malkas cirtējs ienāk mežā un epizodē ar samuraju un viņa sievu. Wheeler Winston Dixon, Gwendolyn Audrey Foster: A Short History of Film. Rutgers University Press, 2008, ISBN 9780813544755, p. 203 Catherine Russell: Classical Japanese Cinema Revisited. Bloomsbury Publishing, 2011, ISBN 9781441107770, chapter 4 The Cinema of Akira Kurosawa «Akira Kurosawa on Rashomon». The Criterion Collection. Skatīts: 2016-10-30. Vikikrātuvē par šo tēmu ir pieejami multivides faili. Skatīt: Rasomons. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)