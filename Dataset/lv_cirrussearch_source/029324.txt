Iļja Šumovs (krievu: Илья Степанович Шумов; 1838. gada 16. jūnijs Arhangeļska - 1881. gada jūlijs Sevastopole) bija Krievijas šahists. Līdz 1847. gadam astoņpadsmit gadus dienējis Krievijas Impērijas Baltijas flotē. Pēc tam strādājis Sanktpēterburgā kā ierēdnis. Bijis viens no 18. gadsimta talantīgākajiem Krievijas šahistiem. Kā lielākā daļa tā laika šahistu piedalījies galvenokārt mačos, kuros sacenties ar Kārli Janišu (1850. gads - 2:1, 1864. gads - 3:5 un 7:5), Sergeju Urusovu (1853. gads - 3:4, 1854. gads - 9:12, 1859. gads - 4½:8½ un 2½:6½), Hermani Klemencu (1870. gads - 1:1), Šimonu Vinaveru (1875. gads - 2:5). Kā vienam no tā laika spēcīgakajiem šahistiem Šumovam bija atsūtīts ielūgums piedalīties pirmajā starptautiskajā šaha turnīrā Londonā 1851. gadā, taču viņš no tā atteicies. 1869. gadā Šumovs bijis viens no Sanktpēterburgas šaha kluba dibinātājiem. Šajā pašā gadā viņš kļuvis arī par šaha nodaļas redaktoru tolaik populārajā Krievijas žurnālā "Всемирная иллюстрация" ("Vispasaules ilustrācija") un darbojies tajā līdz pat savai nāvei, kad tās vadību pārņēmis Mihails Čigorins. Šumovs bijis arī viens šaha kompozīcijas pamatlicējiem Krievijā, kurš savas dzīves laikā bija sastādījis vairāk nekā 200 šaha uzdevumu. Viņa uzdevumiem bija raksturīga atsaukšanās uz tā laika aktuālo tematiku, piemēram, Krievu—turku karu (1877—1878), kuru autors ietvēra vizuāli saprotamā formā: 1878 "Krievu armijas pāreja pār Balkāniem" Atrisinājums: 1. Kg4! Lh2 2. Kf5 Lg1 3. Ke6 Lh2 4. Kd7 (iespējams arī 4.Kxd6) Lg1 5. Kc6 Lh2 6. Kb5 Lg1 7. Ka4 Lh2 8. Lxb3 mats Šajā uzdevumā figūras un bandinieki atveido grūti pārejamos Balkānu kalnus. Balto karalis, kas virzās gar "kalnu ķēdi" attēlo krievu armijas maršu. Pēc pārejas seko simbolisks mats melno karalim, kas simbolizē turku karaspēka komandieri. 1877 "Pļevna" Atrisinājums: 1. Zg8+! Ke6 2. Zc7+ Ke5 3. Te8+ Ze7 4. De1+ Kf5 5. Ld3+ Kg4 6. Zxf6+ Kh3 (Kf3) 7. Lf1 (vai Le4) mats Uzdevums ataino Pļevnas aplenkumu krievu — turku kara laikā 1877. gadā. Pļevna attēlota krievu burta "П" veidā. Melno karalis atkal simbolizē turku armijas komandieri Osmanu Nuri Pašu. Edo Historical Chess Ratings – Shumov, Ilya Chess Composers Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)