Satīša Dhavana kosmosa centrs (angļu: Satish Dhawan Space Centre, SDSC) ir Indijas raķešu palaišanas centrs. Tas atrodas Šriharikotas salā Bengālijas līcī, Āndhra Pradēšas štatā. Centra operators ir Indijas Kosmosa pētījumu organizācija. Kosmodroma ar nosaukumu Šriharikotas liela augstuma poligons (Sriharikota High Altitude Range, SHAR) būvniecība sākta 1969. gadā un pirmais raķetes starts no SHAR notika 1971. gadā, kad palaista zondējošā raķete RH-125. 1979. gada 10. augustā notika pirmā pavadoņa palaišana no Šriharikotas, bet nesējraķetes Satellite Launch Vehicle otrās pakāpes kļūmes dēļ pavadonis Rohini 1A ievadīts nepareizā orbītā un pēc deviņām dienām nogāja no orbītas. 2002. gada 5. septembrī kosmodroms pārdēvēts tagadējā vārdā par godu bijušajam Indijas Kosmosa pētījumu organizācijas direktoram Satīšam Dhavanam. Satīša Dhavana kosmosa centrā ir divi aktīvi starta laukumi, no abiem tiek palaistas raķetes Polar Satellite Launch Vehicle (PSLV) un Geosynchronous Satellite Launch Vehicle (GSLV). 2012. gadā sākta trešā starta laukuma celtniecība, kura tiks pabeigta 2020. gadā. No tā paredzēts veikt pilotējamos kosmiskos lidojumus. Vikikrātuvē par šo tēmu ir pieejami multivides faili. Skatīt: Satīša Dhavana Kosmosa centrs. Encyclopædia Britannica raksts (angliski) Satish Dhawan Space Centre SHAR