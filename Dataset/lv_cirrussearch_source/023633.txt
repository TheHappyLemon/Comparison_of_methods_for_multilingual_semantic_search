Aleksandrs Ovečkins (krievu: Александр Михайлович Овечкин, izrunā: [ˈɐlʲɪkˌsɑndr ɐˈvʲetʃkɪn]; dzimis 1985. gada 17. septembrī Maskavā, Krievijas PFSR, PSRS) ir profesionāls krievu hokejists, spēlē kreisās malas uzbrucēja pozīcijā, Krievijas hokeja izlases dalībnieks. Pašlaik (2023) pārstāv NHL klubu Vašingtonas "Capitals", kopš 2010. gada ir "Capitals" kapteinis. Savu profesionāļa karjeru uzsāka Krievijas Superlīgas klubā Maskavas "Dinamo". 2004.-05. gada sezona, kurai vajadzēja būt pirmajai viņa karjerā, nenotika lokauta dēļ, tādēļ nākamajā gadā cīņā par Kaldera balvu Ovečkinam bija jācīnās ar 2005. gada NHL drafta pirmo numuru kanādieti Sidniju Krosbiju. Balvu Ovečkinam izdevās izcīnīt. 2007.-08. gada sezonā viņš ieguva Arta Rosa balvu, Morisa Rišāra trofeju, Harta balvu, kā arī Lestera Pīrsona balvu. 2012.—13. gada NHL lokauta laikā spēlēja KHL kluba Maskavas "OHK Dinamo" sastāvā. 2018. gadā kopā ar "Capitals" izcīnīja Stenlija kausu. Kā izslēgšanas kārtas vērtīgākais spēlētājs Ovečkins ieguva arī Kona Smita balvu. Viņš bija otrs rezultatīvākais izslēgšanas kārtas spēlētājs aiz komandas biedra Jevgeņija Kuzņecova. Karjeras laikā Ovečkins deviņas reizes kļuvis par NHL labāko vārtu guvēju, iegūstot Morisa Rišāra balvu. Krievijas hokeja izlases sastāvā piedalījies trīs olimpiskajās spēlēs (2006, 2010, 2014), desmit Pasaules čempionātos, trijos Pasaules čempionātos junioriem, 2004. gada Pasaules kausa izcīņā. Kopā ar izlasi kļuvis par trīskārtēju Pasaules čempionu. Junioru čempionātos viņš izcīnīja vienu zelta, vienu sudraba un vienu bronzas medaļu, kā arī izcīnījis zelta medaļu 2008., sudraba medaļu 2010. un bronzas medaļu 2005. un 2007. gada Pasaules čempionātos. A. Ovečkins dzimis sportiskā ģimenē - viņa māte Tatjana PSRS basketbola izlases kļuva par divkārtējo Olimpisko spēļu čempioni basketbolā 1976. gadā Monreālā un 1980. gadā Maskavā, bet tēvs Mihails bija profesionāls futbolists. TEAM ROSTER IIHF (16.05.2010) Eliteprospects profils (angliski) NHL profils (angliski) The Internet Hockey Database profils (angliski) Legends of Hockey profils (angliski)