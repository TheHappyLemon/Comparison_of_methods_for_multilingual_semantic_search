Aleksandrs Kublinskis (dzimis 1936. gada 11. septembrī Rīgā, miris 2018. gada 24. janvārī) bija latviešu komponists. Dzimis 1936. gadā Rīgā. Mācījās klavierspēli Emīla Dārziņa mūzikas vidusskolā un Latvijas Valsts konservatorijā pie profesora Valerija Zosta. Bija Smoļenskas filharmonijas mākslinieku grupas pianists Krievijā, kara dienesta laikā Baltijas kara apgabala Dziesmu un deju ansamblī. 1966. gadā Kublinskis guva popularitāti ar dziesmu "Noktirne". 1970. gadā viņa vadībā tika izveidots ansamblis "Jūrmalas balsis". 1972. gadā notika pirmie Kublinska autorkoncerti. 1985. gadā grupas "Eolika" skaņuplatē "Pasaule, pasaulīt" iekļauta viena no populārākajām A. Kublinska dziesmām "Zemeņu lauks", "Mikrofona aptaujas" 1985. gada populārākā dziesma. Astoņdesmitajos gados bijis Leonīda Zahodņika vokālās studijas pianists VEF Kultūras un tehnikas pilī. Vēlāk koncertējis privāti un pavadījis dažādus dziedoņus koncertturnejās. 1995. gadā izdota A. Kublinska autobiogrāfija "Albatross". 2003. gadā A. Kublinskis saņēmis Latvijas Mūzikas ierakstu gada balvu par ieguldījumu latviešu mūzikas attīstībā. 2017. gada 31. martā Ordeņu kapituls nolēma par sevišķiem nopelniem Latvijas valsts labā piešķirt komponistam A. Kublinskim Triju Zvaigžņu ordeņa V šķiru un iecelt par ordeņa kavalieri. A. Kublinskis ir ap 200 dziesmu autors. Viņš sadarbojies ar grupu Eolika, Maskavas grupu "Akkord", Larisu Mondrusu, Muslimu Magomajevu, Rīgas estrādes orķestri, ansambli "Baltijas balsis" un citiem izpildītājiem. Starp Kublinska populārākajām kompozīcijām ir "Noktirne", "Minikleitiņa" un "Zemeņu lauks". Viņš rakstījis dziesmas ar Jura Brežģa, Ziedoņa Purva, Dagnijas Dreikas un citu tekstu autoru vārdiem. 1969. gadā izdota mazā skaņuplate (EP) "Aleksandrs Kublinskis. Estrādes dziesmas", kurā ansambļa "Eolika" izpildījumā iekļautas četras A. Kublinska dziesmas. 1973. gadā izdota vēl viena mazā skaņuplate "Ilonija", kurā Viktora Lapčenoka un M. Jaungailes izpildījumā iekļautas trīs dziesmas. 1982. gadā izdota komponista pirmā lielā skaņuplate ar astoņām dziesmām "Jola", kurā A. Kublinska dziesmas iedziedājuši Žoržs Siksna, Rita Trence un citi solisti. 2003. gadā izdota A. Kublinska labāko dziesmu izlase, kurā iekļautas to jaunas versijas Marijas Naumovas, Lindas Leen, Arņa Medņa, "Eolikas" un citu izpildītāju versijās. Aleksandrs Kublinskis. Estrādes dziesmas EP (1969) Ilonija EP (1973) Jola (1982) Kolekcija (2003) Miris komponists Aleksandrs Kublinskis vestnesis.lv. «Par Triju Zvaigžņu ordeņa piešķiršanu - Latvijas Vēstnesis». www.vestnesis.lv. Skatīts: 2018-01-28. Discogs.com - Aleksandrs Kublinskis Latvijas Nacionālās enciklopēdijas šķirklis