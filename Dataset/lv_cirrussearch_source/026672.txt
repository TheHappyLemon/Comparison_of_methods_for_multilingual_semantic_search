Arnulfo Arjass Madrids (spāņu: Arnulfo Arias Madrid; 1901. gada 15. augusts — 1988. gada 10. augusts) bija panamiešu politiķis. Trīs reizes ievēlēts par Panamas prezidentu, tomēr ne reizi nav saglabājis amata pilnvaras līdz termiņa beigām, jo ticis gāzts valsts apvērsumos. Dzimis Penonomē Antonija Arjasa un Karmenas Madridas ģimenē. Skolas gaitas uzsācis dzimtajā pilsētā. Studējis ķirurģiju Hārvarda Universitātē. Vēlāk specializējies psihiatrijā un endokrinoloģijā. Pēc atgriešanās dzimtenē 1925. gadā iesaistījies valsts politiskajā dzīvē, pieslienoties nacionālistiskajām organizācijām, kas iestājās par ASV ietekmes samazināšanu Panamā. 1931. gadā piedalījies prezidenta Arosomena gāšanā, savukārt nākamajā gadā atbalstījis vecākā brāļa Armodio Arjasa nokļūšanu prezidenta (1932—1936) amatā. Šajā laikā ieņēmis amatus valdībā, kā arī pildījis diplomātiskos pienākumus. 1940. gadā Arjasa tika ievēlēts par Panamas prezidentu no Nacionālrevolucionārās partijas (vēlāk — Panamiešu partija). Arjasa atklātā simpātija pret Ass valstīm noveda pie ASV atbalstīta un Panamas nacionālās gvardes veikta valsts apvērsuma 1941. gada oktobrī, kura rezultātā Arjass zaudēja savu amatu. 1948. gadā viņš atkal kandidēja prezidenta vēlēšanās. Lai arī viņš oficiāli zaudēja vēlēšanās, jau nākamajā gadā parlaments atzina viņu par šo vēlēšanu uzvarētāju. Arjass savā otrajā prezidenta termiņā ierobežoja konstitūcijas darbību, izsludinot ārkārtas stāvokli, kā arī izveidoja slepenpoliciju, lai vērstos pret saviem pretiniekiem. Korupcijas un sabiedrības nemieru dēļ Nacionālā gvarde apvērsuma ceļā Arjasu atkal gāza no amata. Pēc neveiksmīgā starta 1964. gada prezidenta vēlēšanās Arjass tika ievēlēts par Panamas prezidentu 1968. gada vēlēšanās. Uzreiz pēc stāšanās amatā viņš veica darbības, lai ierobežotu parlamenta un augstākās tiesas pilnvaras. Vienlaikus Arjass pieņēma lēmumus, kas bija vērsti uz Nacionālās gvardes reorganizāciju. Tikai 11 dienas pēc stāšanās amatā Arjass atkal tika gāzts no amata. Viņš bēga no valsts, apmetoties ASV. Pēc Omāra Terihosa veiktās režīma liberalizācijas Arjass 1978. gadā atgriezās dzimtenē. 1984. gadā viņš atkārtoti kandidēja vēlēšanās, tomēr pēc balsu skaitīšanas uzsākšanas, kas uzrādīja viņa pārsvaru, balsu skaitīšana tika apturēta. Drīz pēc tam tika pasludināta Manuela Norjegas, kas tobrīd bija Panamas de facto vadītājs, favorīta uzvara. Arjass pameta valsti, 1988. gadā viņš mira Maiami, ASV. Norjegas režīms tika gāzts 1989. gadā, Panamā iebrūkot ASV karaspēkam. Arjasa partija atguva politisko lomu valstī. Par valsts prezidentu tika iecelts Giljermo Endara — Arjasa partijas biedrs. Savukārt 1999. gadā par pirmo prezidenti valsts vēsturē tika ievēlēta Arjasa otrā sieva — Mireja Moskoso. Vikikrātuvē par šo tēmu ir pieejami multivides faili. Skatīt: Arnulfo Arjass. Encyclopædia Britannica raksts (angliski) Krievijas Lielās enciklopēdijas raksts (krieviski)