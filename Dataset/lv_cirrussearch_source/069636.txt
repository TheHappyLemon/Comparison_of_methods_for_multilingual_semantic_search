Šis raksts ir par provinci. Par pilsētu skatīt rakstu Pasaja. Risala (filipīniešu: Lalawigan ng Rizal, angļu: Province of Rizal) ir viena no Filipīnu provincēm valsts vidusdaļā, Kalabarsonas reģionā. Administratīvi dalās 1 pilsētā un 13 municipalitātēs un sīkāk 189 barangajās. Provinces centrs un lielākā pilsēta ir Antipolo. Provinci apdzīvo galvenokārt tagali. Province izvietojusies Lusonas salas dienviddaļā pie Bajas ezera. Ziemeļos robežojas ar Bulakanas provinci, rietumos — ar Galvaspilsētas reģionu, dienvidos — ar Lagunas provinci, austrumos — ar Kesonas provinci. Reljefs ap Bajas ezeru lielākoties līdzens, bet austrumos — kalnains, kur paceļas Sjerramadres grēda. Augstākais kalns ir Irids (1469 m vjl) uz robežas ar Kesonas provinci. Province dibināta 1901. gadā, tajā iekļāva 32 municipalitātes — 19 no Manilas provinces un 13 no Morongas militārā distrikta. Provinces centrs bija Pasiga. Nodēvēta par godu Filipīnu nacionālajam varonim Hosē Risalam. Province sākotnēji iekļāva lielāko daļu pilsētu, kas mūsdienās ietilpst Galvaspilsētas reģionā, ko izveidoja 1975. gadā. Provinces administrācija līdz pat 2009. gadam bija Pasigā, kas provincē neietilpa 2009. gada 4. martā administratīvās iestādes tika pārceltas uz jaunizbūvēto kompleksu Antipolo pilsētā, bet oficiāli par provinces galvaspilsētu ar prezidenta rīkojumu Antipolo kļuva tikai 2020. gadā. Vikikrātuvē par šo tēmu ir pieejami multivides faili. Skatīt: Risala.