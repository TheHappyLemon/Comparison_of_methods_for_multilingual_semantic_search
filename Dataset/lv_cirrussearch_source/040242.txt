Divas māsas vai Uz terases ir franču gleznotāja Pjēra Ogista Renuāra 1881. gadā radīta eļļas krāsas glezna. Tās izmēri ir 100,5 cm × 81 cm. Nosaukumu "Divas māsas" (franču: Les Deux Sœurs) darbam deva Renuārs, bet "Uz terases" (franču: Sur la terrasse) — tās pirmais īpašnieks Pols Dirāns-Riels. Renuārs darbu radīja uz Maison Fournaise restorāna terases; tas atrodas uz salas Sēnā, Šatū apkaimē Parīzes rietumos. Gleznā attēlota jauna sieviete un viņas jaunākā māsa, sēžot ārpus telpām ar nelielu grozu, kurā ir dzijas kamoli. Virs terases margām var redzēt krūmājus un veģetāciju ar Sēnas upi aiz tiem. No 1880. līdz 1881. gadam, īsi pirms ķeršanās pie "Divām māsām", Renuārs šajā vietā strādāja pie citas pazīstamas gleznas — "Laivinieku brokastis". Vecākās māsas tēlam pozēja Žanna Darlo (1863—1914), topošā aktrise, kas tolaik bija 18 gadus veca. Nav zināms, kas pozēja jaunākās māsas tēlam, bet uzsvērts, ka modeļiem nav bijusi saistība. Renuārs darbu uzsāka 1881. gada aprīlī; 7. jūlijā to par 1500 frankiem nopirka mākslas tirgotājs Pols Dirāns-Riels. Gleznu pirmoreiz publikai izstādīja 1882. gada pavasarī 7. impresionistu izstādē. 1883. gadā tas bija mākslas kolekcionāra un izdevēja Šarla Efrisī kolekcijā, bet 1892. gadā atkal atgriezās Dirāna-Riela ģimenes īpašumā. 1925. gadā gleznu pārdeva Annijai Kobērnai no Čikāgas par 100 000 ASV dolāriem. Pēc viņas nāves 1932. gadā gleznu saskaņā ar viņas testamentu uzdāvināja Čikāgas mākslas institūtam, kur tā joprojām atrodas kopš 1933. gada. Donalda Trampa īpašumā atrodas gleznas reprodukcija. Biogrāfs Tims O'Braiens dokumentējis viņa apgalvojumu, ka tas esot darba oriģināls. To oficiāli apstrīdējis Čikāgas mākslas institūts, kur glabājas gleznas oriģināls. Čikāgas mākslas institūts; P4610: 14655; pārbaudes datums: 31 decembris 2019. http://www.artic.edu/aic/collections/artwork/14655; pārbaudes datums: 5 janvāris 2016. «Pierre-Auguste Renoir — Two Sisters (On the Terrace), 1881». The Art Institute of Chicago. Skatīts: 2013-04-30. «Exhibition archive — Auguste Renoir "The Two Sisters (On the Terrace)", from the collection of the Art Institute of Chicago, 3 July 2001 – 16 September 2001». Valsts Ermitāžas muzejs. Skatīts: 2014-11-09. «Overview: Renoir's Two Sisters (On the Terrace)». The Art Institute of Chicago. Skatīts: 2013-04-30. Bilton, Nick. «Donald Trump’s Fake Renoir: The Untold Story». Vanity Fair, 2017. gada 13. oktobris. Vikikrātuvē par šo tēmu ir pieejami multivides faili. Skatīt: Divas māsas. Google Art Project: Two Sisters (On the Terrace) — Auguste Renoir (1881) Encyclopædia Britannica.com: Two Sisters (On the Terrace) The Art Institute of Chicago.edu: Video: Renoir's Two Sisters (On the Terrace) + CD With Open Eyes Čikāgas mākslas institūta digitālie katalogi: Two Sisters (On the Terrace)