Donns Fultons Aisels (Donn Fulton Eisele; dzimis 1930. gada 23. jūnijā, miris 1987. gada 2. decembrī) bija ASV astronauts un lidotājs izmēģinātājs. Donns Aisels dzimis 1930. gada 23. jūnijā Kolumbusā, Ohaio. 1952. gadā Aisels ASV Jūras akadēmijā ieguva bakalaura grādu un iestājās ASV Gaisa spēkos. Pēc pilotu apmācības kursiem 1954. gadā viņš ieguva kara lidotāja kvalifikāciju. Dienēja par pilotu pārtvērēju Elsvērta Gaisa spēku bāzē. No 1954. līdz 1956. gadam Aisels dienēja Lībijā. 1960. gadā Donns Aisels Gaisa spēku tehnoloģiju institūtā Raita — Patersona Gaisa spēku bāzē ieguva maģistra grādu astronautikā. Pēc tam viņš palika šajā bāzē un dienēja par raķešu inženieri. 1961. gadā Aisels sāka mācības Gaisa spēku Aerokosmisko pētījumu pilotu skolā. Pēc tās pabeigšanas kādu laiku bija pilots instruktors. Pēc tam dienēja Kirtlendas Gaisa spēku bāzē Gaisa spēku speciālo ieroču centrā par projektu inženieri un eksperimentu izmēģinātājpilotu. 1963. gada oktobrī Donns Aisels tika uzņemts trešajā NASA astronautu grupā. 1965. gada beigās Aisels tika iekļauts Apollo pirmās pilotējamās misijas pamatapkalpē. 1966. gada sākumā kādā paraboliskā lidojuma laikā bezsvara stāvokļa treniņā viņš lauza plecu. Aisels tika pārcelts uz dublieru apkalpi. Donna Aisela vienīgais kosmiskais lidojums notika 1968. gadā no 11. līdz 22. oktobrim, esot kosmosa kuģa Apollo 7 komandmoduļa pilotam. Šis bija pirmais Apollo pilotējamais lidojums. Pēc tam Aisels bija Apollo 10 dublieru apkalpes komandmoduļa pilots. 1970. gadā viņš atstāja astronautu vienību personisku iemeslu dēļ. Pēc tam līdz 1972. gada 1. jūnijam Aisels strādāja NASA Lenglija pētniecības centrā par pilotējamo lidojumu tehnisko asistentu. 1972. gadā Aisels atvaļinājās no bruņotajiem spēkiem pulkveža pakāpē. No 1972. līdz 1974. gadam Aisels bija Miera korpusa Taizemes nodaļas direktors. 1974. gadā viņš sāka strādāt uzņēmumā Marion Power Shovel par pārdošanas nodaļas vadītāju. Vēlāk viņš kļuva par lidsabiedrības Trans Carib Air vice izpilddrirektoru. 1980. gadā Aisels kļuva par uzņēmuma Drexel Burnham Lambert viceprezidentu investīciju jautājumos. 1981. gadā viņš sāka pildīt administratora pienākumus uzņēmumā Oppenheimer & Co. 1986. gadā viņš pārgāja darbā uz uzņēmumu Prudential Bache Securities. 1987. gada 2. decembrī Donns Aisels mira no sirdstriekas biznesa brauciena laikā Japānā. Oficiālā NASA biogrāfija (angliski) Eisele, Donn Fulton Encyclopedia Astronautica] (angliski) Донн Фултон Айзли (krieviski)