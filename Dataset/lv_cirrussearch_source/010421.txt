Toronto (angļu: Toronto) ir pilsēta Kanādas dienvidaustrumos pie Ontārio ezera, Ontārio provinces galvaspilsēta. Toronto ir piektā lielākā pilsēta Ziemeļamerikā aiz Mehiko, Ņujorkas, Losandželosas un Čikāgas. Toronto ir viena no multikulturālākajām un multietniskākajām pilsētām pasaulē (pilsētā ir arī ievērojama latviešu kopiena). Tā ir Kanādas finanšu centrs un ekonomikas dzinējspēks, kā arī valsts kultūras, mākslas un veselības zinātnes centrs. Toronto irokēzu valodā nozīmē "vieta, kur koki pie ūdens". Pirmie eiropieši, kas apmetās uz dzīvi šajā vietā, bija franči, kuri 1750. gadā šeit uzcēla fortu, tomēr 1759. gadā to pameta. 18. gadsimta 80. gadu vidū apkārtnē ienāca pirmie masveida ieceļotāji, kas bija angļu lojālisti, kuri nesamierinājās ar ASV neatkarību un pārcēlās uz Kanādu. 1793. gadā Augškanādas gubernators Džons Greivs Simko (John Graves Simcoe) pārcēla provinces galvaspilsētu uz mūsdienu Toronto, nosaucot jauno pilsētu par Jorku (York), tomēr vēl 1800. gadā pilsētas izmēri bija niecīgi. 1812. gada angļu-amerikāņu karā Toronto ieņēma ASV un nopostīja galvenās ēkas. 19. gadsimtā Toronto kļuva par vienu no galvenajiem imigrācijas centriem Kanādā. 1970. gados Toronto apsteidza Monreālu pēc iedzīvotāju skaita un tagad ir lielākā pilsēta Kanādā. Toronto dzimuši: Pīters Dženings (Peter Jennings) (1938—2005) — žurnālists, Normans Dževisons (Norman Jewison) (1926) — kinorežisors, Deivids Džeimss Eliots (David James Elliott) (1960) — aktieris, Stīvens Eriksons (Steven Erikson) (1959) — arheologs un rakstnieks, Gils Evanss (Gil Evans) (1912—1988) — mūziķis, Frenks Gērijs (Frank Gehry) (1929) — arhitekts, Eds Grīnvuds (Ed Greenwood) (1959) — Forgotten Realms autors, Glens Gulds (Glenn Gould) (1932—1982) — pianists, Valters Hastons (Walter Huston) (1884—1950) — aktieris, Deils Haverčuks (Dale Hawerchuk) (1963—2020) — hokejists, Nīls Jangs (Neil Young) (1945) — mūziķis, Rubins Kārters (Rubin Carter) (1937) — bokseris, Džons Kendijs (John Candy) (1950—1994) — aktieris, Braians Kernigans (Brian Kernighan) (1942) — programmētājs, Mia Kiršnere (Mia Kirshner) (1975) — aktrise, Deivids Kronenbers (David Cronenberg) (1943) — kinorežisors, Gedijs Lī (Geddy Lee) (1953) — mūziķis, Alana Mailsa (Alannah Myles) (1958) — mūziķe, Mērija Pikforda (Mary Pickford) (1892—1979) — aktrise, Lesters Pīrsons (Lester B. Pearson) (1897—1972) — politiķis, Kristofers Plamers (Christopher Plummer) (1929—2021) — aktieris, Džeimss Randi (James Randi) (1928—2020) — iluzionists un skeptiķis, Hauards Šors (Howard Shore) (1946) — filmu komponists, Toms Vilsons (Tom Wilson) (1994) — hokejists. Toronto ir 11 profesionāli sporta klubi, kas piedalās visdažādākajos sporta veidos. Vistitulētākā no visām ir Kanādas amerikāņu futbola līgas komandas Toronto "Argounats", kura ir izcīnījusi 15 čempiones titulus, pēdējo no tiem 2004. gadā. Tālu neatpaliek Nacionālās hokeja līgas klubs Toronto "Maple Leafs", kas izcīnījid 13 čempiones titulus. Labi pazīstams ir arī Nacionālās basketbola asociācijas klubs Toronto "Raptors", kas gan savos neilgajos pastāvēšanas gados nevienu NBA čempiona titulu vēl nav izcīnījusi. Vikikrātuvē par šo tēmu ir pieejami multivides faili. Skatīt: Toronto. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Katoļu enciklopēdijas raksts (angliski) https://www12.statcan.gc.ca/census-recensement/2021/dp-pd/prof/details/page.cfm?Lang=F&SearchText=toronto&GENDERlist=1,2,3&STATISTIClist=1&DGUIDlist=2021A00053520005&HEADERlist=1.