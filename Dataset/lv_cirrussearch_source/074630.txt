Toni Mortensons (zviedru: Tony Mårtensson; dzimis 1980. gada 23. jūnijā) ir bijušais zviedru hokejists, uzbrucējs. Karjeras laikā spēlējis Zviedrijas, Krievijas un Šveices vadošajās līgās, 2003.—04. gada sezonā aizvadījis sešas spēles Nacionālās hokeja līgas kluba Anahaimas "Mighty Ducks" sastāvā. Zviedrijas hokeja izlases rindās izcīnījis trīs pasaules čempionātu medaļas. Savu profesionālā spēlētāja karjeru Mortensons uzsāka 2000. gadā, kad, pēc spēlēšanas junioru klubā, nonāca Zviedrijas Elitsērijas klubā Brynas IF, kura rindās aizvadīja divas sezonas. 2003.—04. sezonā Mortensons aizvadīja 6 spēles NHL kluba Anahaimas "Mighty Ducks" rindās, bet pēc tam četras sezonas aizvadīja citā Zviedrijas Elitsērijas klubā — Linköping HC. 2008.—09. sezonā hokejists tika izīrēts KHL klubam Kazaņas "Ak Bars", tā sastāvā kļūstot par pirmo līgas čempionu un izcīnot Gagarina kausu. Viņš spēlēja arī Pirmajā līgas Zvaigžņu spēlē. 2010.—11. un 2011.—12. gada sezonās Mortensons tika izīrēts Sanktpēterburgas SKA vienībai. 2012. gada vasarā hokejists ar SKA noslēdza trīs gadu līgumu. 2014.—15. gada sezonā kopā ar SKA izcīnīja jau savu otro Gagarina kausa titulu. No 2015. līdz 2017. gadam Mortensons spēlēja Šveices hokeja līgas komandā HC Lugano, taču tad vienu sezonu aizvadīja Linköping HC rindās. Karjeras izskaņā Mortensons aizvadīja divas sezonas Allsvenskan līgas komandā Almtuna IS. Zviedrijas izlases rindās Mertensons spēlējis 2006., 2007., 2008. un 2010. gada Pasaules čempionātos, 2006. gadā izcīnot zelta medaļu. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)