Lāslo Bodrogi (ungāru: László Bodrogi; dzimis 1976. gada 11. decembrī Budapeštā) bija Ungārijas un Francijas šosejas riteņbraucējs, kurš specializējās individuālajā braucienā. Bijis desmitkārtējs Ungārijas čempions individuālajā braucienā un trīskārtējs grupas braucienā. Bodrogi dzimis 1976. gadā Budapeštā, jau no bērnības viņa karjeru veidoja viņa tēvs, arī Lāslo Bodrogi. 1990. gados viņa galvenais sponsors bija Ungārijas velosipēdu ražotājs Schwinn-Csepel (Csepel pēctecis), savukārt Bodrogi bija uzņēmuma galvenais sportists. Viņa uzdevums bija pārbaudīt praksē dažādus uzņēmuma produktus, to skaitā viņš sacensībās izmantoja Schwinn-Csepel magnija sakausējuma šosejas velosipēda rāmi. Viņš pārstāvēja vairākas vietējās komandas, ieskaitot FTC (1991), BVSC-Intertraverz (1992), KSI (1993) un Stollwerck-FTC (1994). 1995. gadā pēc tam, kad viņa tēvs ieguva darbu Francijā kā ārsts, Lāslo apmetās Francijā un sāka trenēties ar AC Bisontine komandu. Viņš pameta studijas universitātē, lai veltītu laiku sportista karjerai. Pēc labas 1996. gada sezonas viņu uzaicināja uz Lionas komnadu VC Vaux-en-Velin, kas bija Festina jauniešu komanda. Pēc tam, kad Festina komandu satricināja dopinga skandāls Tour de France laikā, Lāslo netika pievērsta īpaša uzmanība. 1999. gadā viņš pārcēlās uz CCC Étupes komandu. 2000. gadā viņš uzsāka profesionāļa karjeru Mapei-Quick Step komandu un Pasaules čempionātā ieguva bronzas medaļu individuālajā braucienā. 2007. gadā viņš šajā pašā disciplīnā ieguva sudraba medaļu aiz Fabiana Kančellāras, 2005. gadā viņš piedalījās Tour de France un finišēja 119. vietā. Viņš joprojām ir vienīgais Ungārijas riteņbraucējs, kas piedalījies šajās sacensībās. 2008. gadā viņš ieguva Francijas pilsonību. Līdz ar to viņš vairs nepiedalījās Ungārijas čempionātā, kur bijis desmitkārtējs Ungārijas čempions individuālajā braucienā un trīskārtējs grupas braucienā. 2008. gada Tour of Germany laikā viņš savainoja kāju un bija nepieciešams astoņu mēnešu ilgs atgūšanās periods. Pēc tam, kad Credit Agricole beidza sponsorēt viņa komandu, Bodrogi pievienojās Katusha–Alpecin. Karjeru noslēdza 2012. gadā Team Type 1–Sanofi Aventis komandā. Viņš ar ģimeni dzīvo Francijā, Juras departementa Nē pilsētā. Cycling Archives «Laszlo Bodrogi comes back soon! (Katusha Team)». Arhivēts no oriģināla, laiks: 2014. gada 14. maijā. Skatīts: 2016. gada 24. martā. Olympedia profils (angliski) ProCyclingStats profils (angliski) Cycling Archives profils (angliski) Cycling Quotient profils (angliski) CycleDatabase profils (angliski)