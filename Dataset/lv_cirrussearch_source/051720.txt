Mareks Segliņš (dzimis 1970. gada 4. jūlijā Aizputē) ir latviešu jurists un politiķis, bijušais Tautas partijas biedrs un priekšsēdētājs. Bijis ministrs vairākās valdībās un trīs Saeimu deputāts. 1993. gadā M. Segliņš absolvējis Latvijas Universitātes Juridisko fakultāti, pēc tam strādājis Liepājas pilsētas prokuratūrā un tiesā. No 1994. līdz 1998. gadam bijis advokāta palīgs birojā "Pomerancis un Kreicis", savukārt 1998. gadā pats ieguvis zvērināta advokāta statusu. Pēc aiziešanas no aktīvās politikas kļuvis par Rīgas pilsētas pašvaldības kapitālsabiedrības "Rīgas Nami" valdes locekli. 1998. gadā no Tautas partijas ievēlēts 7. Saeimā, kur darbojies Juridiskajā un Saimnieciskajā komisijā. 1999. gada 16. jūlijā M. Segliņš kļuva par Iekšlietu ministru Andra Šķēles valdībā, šo amatu saglabājot arī Andra Bērziņa Ministru kabinetā. M. Segliņš amatu atstāja 2002. gada septembrī, īsi pirms A. Bērziņa valdības darbības beigām saistībā ar Tautas partiju nomelnojošas kampaņas izmeklēšanas gaitas publiskošanu, ko bija vadījis premjera partijas biedrs Pēteris Apinis ("Latvijas Ceļš"). 2002. gadā ievēlēts 8. Saeimā, no 2004. gada marta bijis Juridiskās komisijas priekšsēdētājs. 2006. gadā ievēlēts 9. Saeimā, saglabājot savu Juridiskās komisijas priekšsēdētāja amatu, kā arī kļūstot par Nacionālās drošības komisijas priekšsēdētāju. 2007. gada 20. decembris, kad tika izveidota Ivara Godmaņa valdība, M. Segliņš atkal kļuva par Iekšlietu ministru. Pēc "Vecrīgas grautiņa" paziņoja, ka vairs nesarunāsies ar opozīcijā esošajiem "Sabiedrība citai politikai" Saeimas deputātiem Aigaru Štokenbergu un Arti Pabriku, un šiem abiem bijušajiem Tautas partijas biedriem nosūtīja īsziņas, attiecīgi: "Vai esi gandarīts. Mareks" un "Tu esi nelietis. Mareks Segliņš".[nepieciešama atsauce] 2008. gadā M. Segliņš nomainīja Aigaru Kalvīti Tautas partijas priekšsēdētāja amatā, taču jau 2009. gada novembrī atkāpās pirms termiņa beigām no šī amata, lai atdotu priekšsēdētāja vietu partijas dibinātājam A. Šķēlem, kurš gandrīz vienprātīgi tika ievēlēts par priekšsēdētāju partijas 12. kongresā. 2009. gadā, veidojot Valda Dombrovska valdību, M. Segliņam radās iespēja nomainīt vairākkārt ieņemto Iekšlietu ministra amatu pret viņam atbilstošāko un pēc izteikumiem intervijās viņa iekāroto Tieslietu ministra amatu. Tajā atradās līdz 2010. gada martam, kad Tautas partija izstājās no V. Dombrovska valdības, un M. Segliņš tika atsaukts no ministra amata. Jau pēc nedēļas atgriezās Saeimā un atsāka pildīt deputāta pienākumus. Pēc neveiksmes 10. Saeimas vēlēšanās, kurās Tautas partija un M. Segliņš kandidēja apvienības "Par Labu Latviju" sarakstā, viņš paziņoja par politiskās darbības pārtraukšanu. 2014. gada kandidēja 12. Saeimas vēlēšanās no Zaļo un Zemnieku savienības saraksta, pārstāvot tajā Liepājas partiju, taču netika ievēlēts. «Bijušo deputātu un ministru Segliņu ieceļ 'Rīgas namu' valdē». delfi.lv. 2011-01-20. Skatīts: 2012-04-25. «Šķēle jaunos pienākumus TP uzsāk ar dziesmu 'Nevis slinkojot un pūstot'». Delfi. 2009-11-21.