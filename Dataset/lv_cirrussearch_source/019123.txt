Jonass Enrots (zviedru: Jhonas Enroth; dzimis 1988. gada 25. jūnijā) ir zviedru hokejists, vārtsargs, Zviedrijas hokeja izlases dalībnieks. Pašlaik (2024) Enrots spēlē Zviedrijas hokeja līgas komandā Örebro HK. Profesionāļa karjeru Enrots sāka 2004.—05. gada sezonā, kad debitēja Allsvenskan līgas kluba Huddinge IK rindās. Divas sezonas vēlāk vārtsargs kopā ar Södertälje SK izcīnīja uzvaru līgā, 2007.—08. gada sezonā spēlējot Zviedrijas Elitsērijā. 2008.—09. gada sezonu Enrots aizvadīja Amerikas hokeja līgas kluba Portlendas "Pirates" sastāvā. 2009.—10. gada sezonā vārtsargs debitēja arī Bufalo "Sabres" rindās. Jau nākamajā sezonā Enrots kļuva par komandas otro vārtsargu aiz Raiena Millera. Pēc Millera aizmainīšanas, 2013.—14. gada sezonas ievadā Enrots kļuva par komandas pamatvārtsargu. 2015. gada 11. februārī Enrots tika aizmainīts uz Dalasas "Stars", taču vasarā noslēdza viena gada līgumu ar Losandželosas "Kings". 2016. gada vasarā noslēdza viena gada līgumu ar Toronto "Maple Leafs", sezonas vidū tiekot aizmainīts uz Anahaimas "Ducks". "Ducks" sastāvā Enrots nevienā spēlē tā arī laukumā nedevās un 2017. gada vasarā noslēdza viena gada līgumu ar KHL klubu Minskas "Dinamo". Zviedrijas hokeja izlases rindās izcīnījis sudrabu 2014. gada olimpiskajā turnīrā. Kopā ar izlasi izcīnījis zelta medaļas 2013. gada Pasaules čempionātā. Enrots tika atzīts par turnīra labāko vārtsargu, tiekot iekļauts arī čempionāta simboliskajā izlasē. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)