Patriks Fišers (vācu: Patrick Fischer; dzimis 1975. gada 6. septembrī Cūgā) ir šveiciešu hokeja treneris un bijušais hokejists. Spēlējis uzbrucēja pozīcijā, bijis Šveices hokeja izlases dalībnieks. Kopš 2015. gada ir Šveices hokeja izlases galvenais treneris. Profesionālo karjeru sāka 1992. gadā Šveices hokeja līgas (NLA) komandā EV Zug. 1997. gadā pārgāja uz citu NLA klubu HC Lugano, kura sastāvā 1999. gadā izcīnīja Šveices čempiona titulu. Pēc divām nospēlētām sezonām Lugāno komandā, pievienojās HC Davos, kura rindās aizvadīja četrus gadus. Šajā laikā 2000. gadā izcīnīja Špenglera kausu, bet 2002. gadā otro reizi kļuva par Šveices čempionu. 2003. gadā atgriezās EV Zug. Pirms 2006.—2007. gada sezonas pievienojās Nacionālās hokeja līgas klubam Fīniksas "Coyotes", kura sastāvā debitēja 2006. gada 5. oktobrī spēlē pret Ņujorkas "Islanders". Kopumā NHL aizvadīja 27 spēles. 2007.—2008. gada sezonu uzsāka Krievijas klubā Sanktpēterburgas SKA, bet pēc piecām aizvadītām spēlēm atgriezās Šveicē, kur atkal pievienojās EV Zug. Tajā arī noslēdza profesionālo karjeru 2009. gada 8. maijā. Šveices izlasē Fišers ir aizvadījis 183 spēles, piedalījies 2002. un 2006. gada olimpiskajās spēlēs, kā arī vairākos pasaules čempionātos. Trenera karjeras sākumā strādājis ar dažāda vecuma HC Lugano jauniešu komandām. 2010. gadā tika apstiprināts par trenera asistentu kluba pieaugušo komandā, kas spēlēja NLA. 2011. gada oktobrī neilgu laiku bija galvenā trenera pienākumu izpildītājs. 2013. gadā tika iecelts par kluba galveno treneri. Šajā amatā nostrādāja līdz 2015. gada oktobrim, kad pēc neveiksmīga 2015.—2016. gada sezonas sākuma tika atbrīvots no amata. Paralēli darbam ar klubu no 2012.—2013. gada sezonas sāka strādāt kā Šona Simpsona asistents Šveices izlasē. Fišers bija treneru kolektīvā, kas palīdzēja Šveices izlasei izcīnīt sudraba medaļas 2013. gada pasaules čempionātā. 2015. gada decembrī tika apstiprināts par Šveices izlases galveno treneri. «Patrick Fischer» (angļu). NHL.com. Skatīts: 2018. gada 22. janvārī. «Patrick Fischer neuer Headcoach der Nati» (vācu). eishockeyticker.ch. 2015. gada 3. decembris. Arhivēts no oriģināla, laiks: 2016. gada 6. augustā. Skatīts: 2018. gada 22. janvārī. Vikikrātuvē par šo tēmu ir pieejami multivides faili. Skatīt: Patriks Fišers. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)