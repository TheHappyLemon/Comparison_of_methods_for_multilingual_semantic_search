Līnuss Benedikts Tūrvaldss (zviedru: Linus Benedict Torvalds, izrunā: [ˈliːnɵs ˈtuːrvalds], dzimis 1969. gada 28. decembrī) ir Somijas zviedru un amerikāņu (kopš 2010. gada) programminženieris. Viņš ir operētājsistēmas kodola Linux sākotnējais izstrādātājs un pašreizējais Linux projekta koordinators. Viņš ir arī versiju kontroles sistēmas Git autors. 2012. gadā ieguva Tūkstošgades tehnoloģiju balvu. Līnuss Tūrvaldss dzimis 1969. gada 28. decembrī Helsinkos žurnālistu un Somijas zviedru Annas un Nīlsa Tūrvaldsu ģimenē. Viņa vecāki vārdu bērnam iedeva par godu amerikāņu ķīmiķim, Nobela prēmijas laureātam Lainusam Polingam. Vecāki izšķīrās, kad Līnuss Tūrvaldss vēl bija mazs bērns. Līnuss dzīvoja pie savas mātes un vecvecākiem. 10 gadu vecumā spēlējoties sāka programmēt uz vectēva datora Commodore VIC-20. Programmēšana un matemātika kļuva par Līnusa aizrautību. 1987. gadā Līnuss Tūrvaldss no krātās naudas nopirka Sinclair QL, kas bija viens no pirmajiem 32 bitu datoriem mājas lietošanai. 1988. gadā, ejot vecāku pēdās, iestājās Helsinku Universitātē, kur studēja datorzinātni (maģistra grādu ieguva 1996. gadā). 1991. gadā nopirka sev nākamo, nu jau spējīgāku personālo datoru, bet nebija apmierināts ar tā operētājsistēmu. Viņa datorā bija MS-DOS, bet Tūrvalds deva priekšroku UNIX operētājsistēmai, kuru iepriekš bija izmantojis, lietojot universitātes datorus. Līdz ar to viņš nolēma izveidot savu UNIX operētājsistēmu personālajiem datoriem. Iedvesmojies no Minix (Andreja Tannenbauma izstrādāta operētājsistēma), viņš redzēja vajadzību pēc UNIX veida operētājsistēmas, kas darbotos uz viņa personālā datora. Sākotnējo Linux kodola izstrādi Tūrvaldss veica savā brīvajā laikā uz savas personīgās aparatūras. Pēc vairāku mēnešu darba tika izveidots Linux kodols. 1997. gadā pārcēlās uz dzīvi Amerikas Savienotajās Valstīs. Vārda rakstība gan Tūrvaldsam zviedru valodā, gan Polingam angļu valodā ir Linus «Linus Torvalds biography» (angļu). The Linux Information Project. Skatīts: 2020. gada 23. oktobrī. Vikikrātuvē par šo tēmu ir pieejami multivides faili. Skatīt: Līnuss Tūrvaldss. Encyclopædia Britannica raksts (angliski)