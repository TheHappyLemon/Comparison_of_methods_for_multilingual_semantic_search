Mapei bija profesionāla Itālijas šosejas riteņbraukšanas komanda, kura pastāvēja laika posmā no 1993. līdz 2002. gadam. Tās sponsori bija celtniecības materiālu kompānija Mapei. 2003. gadā Mapei beidza sponsorēt komandu un uz esošās pamatiem tapa jauna komanda ar nosaukumu Quick Step-Davitamon. Mapei bija viena no spēcīgākajām komandām 1990. gados un UCI rangā bija labākā komanda 1994.-2000. un 2002. gadā. Komandu pārstāvēja lieliski 1990. gadu Beļģijas un Itālijas klasiku speciālisti kā Johans Musēvs, Mikēle Bartoli, Andrea Tafi, Franko Ballerini, komandas sporta direktors un menedžeris bija Patriks Lefevers. Komanda piecas reizes uzvarēja Parīze-Rubē sacensībās, trīs reizes (1996., 1998. un 1999. gadā) komanda ieņēma visas trīs pirmās vietas. 1996. gada sacensībās finiša sprinta rezultāts tika izlemts 15 km pirms finiša. Sporta direktors P. Lefevers, kurš sacensībām sekoja no komandas auto, runāja ar Mapei īpašnieku Džordžio Skvinzi Milānā, sakot, ka sacensībās uzvarēs Musēvs. Džanluka Bortolami bija otrais, bet Andrea Tafi trešais. 1998. gadā Franko Ballerini uzvarēja sacensībās ar četru minūšu pārsvaru pār komandas biedriem Tafi un Vilfrīdu Pētersu. 1999. gadā Tafi uzvarēja ar divu minūšu pārsvaru pār Pētersu un Tomu Stēlsu. 2000. gada vasarā Lefevers paziņoja, ka Mapei komandas Beļģijas daļa pametīs komandu, lai izveidotu jaunu komandu ar nosaukumu Domo-Farm Frites un Musēvu kā kapteini. Tā rezultātā starp abām komandām bija liela sāncensība. Mapei rezultāti bija mazāk pārliecinoši lielajās tūrēs. Vienīgais īstais vairāku posmu sacensību speciālists bija Tonijs Romingers, kurš uzvarēja 1994. gada Vuelta a España un 1995. gada Giro d'Italia. Romingeram koncentrējoties 1996. gada Tour de France, Giro d'Italia līdera lomu uzņēmās Abrahams Olano. Olano ieguva sarkano līdera krekliņu, bet zaudēja to kalnu posmos un arī Tūres laikā Romingers zaudēja laiku kalnos. Komanda nekad Tour de France nespēlēja nozīmīgu lomu. Komandas oficiālais nosaukums līdz ar sponostriem mainījies vairākas reizes. Komanda pastāvējusi ar šādiem nosaukumiem: Mapei (1993.) Mapei-Clas (1994.), Mapei-GB (1995.–1997.), Mapei-Bricobi (1998.), Mapei-Quickstep (1999.–2002.). 1998. gada sezonā komandu pārstāvēja Latvijas riteņbraucējs Raivis Belohvoščiks. «Paris-Roubaix 1996». Cyclingnews.com. Skatīts: 2008-04-14. «96th Paris-Roubaix, World Cup Round 3». Cyclingnews.com. Skatīts: 2008-04-14. «97th Paris-Roubaix, World Cup Round 3». Cyclingnews.com. Skatīts: 2008-04-14. «Domo-nation». Cyclingnews.com. Skatīts: 2008-04-14.