Iļja Sorokins (krievu: Илья Сорокин; dzimis 1995. gada 4. augustā) ir krievu hokejists, vārtsargs, Krievijas hokeja izlases dalībnieks. Pašlaik (2024) spēlē Nacionālās hokeja līgas kluba Ņujorkas "Islanders" sastāvā. Profesionāļa karjeru Sorokins sāka 2012.—13. gada sezonā, kad, būdams vien 17 gadus vecs, aizvadīja piecas spēles Kontinentālās hokeja līgas kluba Novokuzņeckas "Metallurg" sastāvā. Nākamajā sezonā Sorokins jau dalīja komandas pirmā vārtsarga lomu ar Ņikitu Ložkinu. 2014. gada decembra nogalē "Metallurg" aizmainīja Sorokinu uz Maskavas CSKA. 2015.—16. gada sezonā Sorokins pildīja CSKA pamatvārtsarga funkcijas, kopā ar komandu sasniedzot Gagarina kausa finālsēriju, kurā CSKA ar 3—4 piekāpās Magņitogorskas "Metallurg". Sorokins tika atzīts par sezonas labāko līgas vārtsargu un tika iekļauts KHL simboliskajā izlasē. 2018.—19. gada sezonā kopā ar CSKA izcīnīja Gagarina kausu un tika atzīts par izslēgšanas kārtas vērtīgāko spēlētāju. Krievijas hokeja izlases rindās izcīnījis bronzas medaļas 2016., 2017. un 2019. gada Pasaules čempionātos. Eliteprospects profils (angliski)