Sarmīte Ķikuste (dzimusi 1962. gada 20. decembrī) ir latviešu ārste un politiķe no partijas "Vienotība" (iepriekš "Jaunais laiks"). Bijusi 8. un 9. Saeimas deputāte. Dzimusi Balvos, mācījās Krāslavas 1. vidusskolā. Studēja Rīgas Medicīnas institūtā, pēc studiju absolvēšanas 1987. gadā un sekojošas internatūras strādāja par ārsti ginekoloģi Daugavpilī. No 1993. līdz 1998. gadam bija Daugavpils dzemdību nama galvenā ārste, 1997. gadā kļuva par Daugavpils Latviešu biedrības valdes priekšsēdētāju. 2002. gadā iestājās partijā "Jaunais laiks". Tajā pašā gadā tika ievēlēta 8. Saeimā. 2003. gadā ieguva sociālo zinātņu bakalaura grādu Daugavpils Universitātē, bet 2009. gadā — pedagoģijas maģistra grādu Latvijas Universitātē. 2006. gadā tika ievēlēta atkārtoti arī 9. Saeimā. Pēc deputāta pilnvaru beigām atgriezās Daugavpilī, kur strādāja pilsētas domē. 2011. gadā aizgāja no darba pašvaldībā, un 2012. gadā kļuva par Daugavpils psihiatriskās slimnīcas valdes priekšsēdētāju. Nesekmīgi kandidēja 10., 11. un 12. Saeimas vēlēšanās. Par Sarmīti Ķikusti Daugavpils Centrālās bibliotēkas lapā