Pātriks Hērnkvists (zviedru: Patric Hörnqvist; dzimis 1987. gada 1. janvārī) ir bijušais zviedru hokejists, malējais uzbrucējs. Karjeras laikā Hērnkvists spēlējis Nacionālās hokeja līgas klubu Floridas "Panthers", Pitsburgas "Penguins", Nešvilas "Predators" rindās. Profesionāļa karjeru Hērnkvists sāka 2005.—06. gada sezonā Zviedrijas Elitsērijas kluba Djurgårdens IF rindās. 2006.—07. gada sezonu viņš noslēdza kā otrs komandas rezultatīvākais spēlētājs aiz Frēdrika Bremberga un ieguva arī līgas labākā debitanta titulu. 2007. gada maijā Hērnkvists noslēdza trīs gadu līgumu ar Našvilas "Predators", taču nākamo sezonu vēl aizvadīja Djurgårdens IF sastāvā. 2008.—09. gada sezonu hokejists uzsāka NHL klubā Našvilas "Predators", taču tās rindās nespēja nostiprināties, lielāko sezonas daļu aizvadot "Predators" AHL fārmklubā Milvokī "Admirals". 2009.—10. gada sezonu Hērnkvists jau pilnībā aizvadīja "Predators" rindās, 82 spēlēs atzīmējoties ar 51 punktu. Viņš kopā ar Stīvu Salivanu dalīja "Predators" rezultatīvākā spēlētāja godu. Arī turpmākajās sezonās Hērnkvists bija viens no vadošajiem "Predators" uzbrucējiem. 2013. gada aprīlī uzbrucējs ar "Predators" noslēdza jaunu līgumu uz nākamajiem pieciem gadiem, savukārt 2014. gada jūnijā kopā ar Niku Spalingu tika aizmainīts uz Pitsburgas "Penguins", "Predators" pretī iegūstot Džeimsu Nīlu. 2015.—16. gada sezonā kopā ar "Penguins" Hērnkvists kļuva par Stenlija kausa čempionu. Nākamajā sezonā Hērnkvists kļuva par Stenlija kausa izcīņas finālsērijas izšķirošo vārtu autoru, otro gadu pēc kārtas kopā ar "Penguins" izcīnot Stenlija kausu. "Penguins" sastāvā spēlēja līdz 2020. gada septembrim, kad tika aizmainīts uz Floridas "Panthers". Hērnkvists 2023. gada 29. jūnijā paziņoja, ka noslēdz savu 18 gadus ilgo profesionālā spēlētāja karjeru. https://thehockeynews.com/nhl/pittsburgh-penguins/news/cup-champion-pittsburgh-penguins-patric-hornqvist-retires Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)