Gunārs Skvorcovs (dzimis 1990. gada 13. janvārī Saldū) ir latviešu hokejists, spēlē labās malas uzbrucēja pozīcijā, Latvijas hokeja izlases dalībnieks. Līdz 2021. gadam pārstāvēja Kontinentālās hokeja līgas vienību Rīgas "Dinamo". Pašlaik, kopš 2021. gada pārstāv Dānijas klubu Odense Bulldogs. G.Skvorcovs hokeja gaitas uzsāka Brocēnu stadiona hokeja laukumā, kur viņa tēvs M.Skvorcovs lēja ledu, lai dēlu nodarbinātu un iemācītu tam slidot. G.Skvorcova pirmais treneris bija Edmunds Vasiļjevs Edmunda Vasiļjeva hokeja skolā. Oficiālos turnīros pieaugušo izlases sastāvā debitējis 2010. gadā, kur pārstāvējis izlasi Pasaules čempionātā. Spēlējis vēl arī 2015., 2016., 2017. un 2021.gada pasaules čempionātos. Pārstāvējis Latvijas jaunatnes izlases. Lielu daļu karjeras pavadījis HK Liepājas "Metalurgs" sastāvā (aizvadījis spēles gan galvenajā komandā, gan fārmklubā, gan jaunatnes izlasē), 24 spēles 2007.—2008. gada sezonā aizvadījis SK LSPA/Rīga sastāvā. Aizvadījis spēles Latvijas čempionātā, Latvijas čempionāta otrajā divīzijā, kā arī Baltkrievijas Ekstralīgā. 2010.—2011. gada sezonā "Metalurga" sastāvā kļuva par Latvijas čempionu. 2012. gada vasarā Skvorcovs, pēc veiksmīgi izturēta pārbaudes laika, noslēdza divu gadu līgumu ar KHL klubu Rīgas "Dinamo". Sezonu hokejists gan uzsāka tā fārmklubā Liepājas "Metalurgs", taču kopumā sezonas gaitā "Dinamo" sastāvā aizvadīja 23 spēles, ar rezultativitātes punktiem gan neizceļoties. Nākamajā sezonā Skvorcovs jau nostiprinājās "Dinamo" rindās, kur karjeru turpināja līdz 2021. gadam, pa vidu — vienu sezonu aizvadot Pekinas "Kunlun Red Star" sastāvā. Kopš 2021. gada februāra savu karjeru turpināja Dānijā, pārstāvot klubu Odense Bulldogs. Vienīgais latviešu uzbrucējs, kurš vienlaicīgi spēlējis arī kā aizsargs gan Dinamo, gan Latvijas izlasē. Latvijas hokeja izlases sastāvā debitējis 2010. gadā, agrāk spēlējis arī Latvijas U-20 un U-18 izlasēs. Savas skolas gaitas uzsācis Brocēnu vidusskolā, bet pamatskola pabeigta Liepājā. Pēc vidusskolas beigšanas iestājās LSPA, kur izvēlējies trenera studiju programmu. 2023. gadā pabeidzot LSPA, kļūst par hokeja treneri. Precējies ar Anci Lieni Skvorcovu. 2021. gadā ģimenē piedzima meita. G.Skvorcovs spēlē arī golfu. Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)