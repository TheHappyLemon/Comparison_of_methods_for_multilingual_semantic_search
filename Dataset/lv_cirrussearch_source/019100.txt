"Skots Pilgrims pret pasauli" (angļu: Scott Pilgrim vs. the World) ir 2010. gada Apvienotās Karalistes, ASV un Japānas kopražojuma romantiska asa sižeta kinokomēdija, kuras režisors ir Edgars Raits. Galvenās lomas filmā attēlo Maikls Sera, Mērija Elizabete Vinsteda, Kriss Evanss, Anna Kendrika, Brendons Rūts un Kīrans Kalkins. Lai gan filma nebija kases grāvējs un neatguva filmēšanā ieguldītos līdzekļus, tā ieguvusi kulta filmas statusu. Filma veidota pēc grafiskā romāna "Skots Pilgrims" motīviem. Filmai raksturīgs ātrs temps un sirreāli specefekti, kurus iedvesmojušas datorspēles un komiksi. 2023. gada novembrī izdeva astoņu sēriju animācijas seriālu Scott Pilgrim Takes Off, kas veidots pēc komiksa, un tajā tēlus ieskaņo tie paši aktieri, kas atveidoja tēlus filmā. Uzmanību! Turpmākajā tekstā var tikt atklātas nozīmīgas detaļas par filmas saturu! 22 gadus vecais kanādiešu basģitārists grupā Sex Bob-Omb Skots Pilgrims (Maikls Sera) satiekas ar 17 gadus veco vidusskolnieci Naivsu Čau (Elena Vonga). Par to gan viņa grupas biedri, gan istabas biedrs Voliss (Kīrans Kalkins), gan arī māsa Steisija (Anna Kendrika) viņu kritizē. Skots naktīs sapņo par kādu Amazon darbinieci ar rozā matiem, vēlāk kādā ballītē viņš uzzina, ka šo darbinieci sauc Ramona Flauersa (Mērija Elizabete Vinsteda) un kļūst ar viņu apsēsts. Skots pasūta paciņu no Amazon mājaslapas cerībā, ka to viņam piegādās Ramona, kā arī notiek. Skots uzaicina Ramonu uz randiņu, pēc tā Skots pārnakšņo pie viņas mājā. Nākamajā rītā Skots uzaicina Ramonu noskatīties mūzikas konkursu, kurā piedalās viņa grupa Sex Bob-Omb. Grupas uzstāšanos pārtrauc Ramonas bijušais draugs Metjū Patels, kurš dzied kā Bolivudas mūziklā. Viņš izaicina Skotu uz dueli. Skots uzveic Metjū un vēlāk autobusā Ramona atklāj Skotam, ka viņam būs jāuzveic visi septiņi Ramonas bijušie, lai viņi varētu turpināt tikties. Ramona nokrāso sev zilus matus. Voliss pierunā Skotu izšķirties ar Naivsu, kuru viņš bija kādu laiku krāpis un nākamajā Skota un Ramonas randiņā viņi dodas pastaigā uz filmēšanas laukumu, kurā filmējas Lūkass Lī (Kriss Evanss). Kā izrādās, Ramona ir tikusies ar Lūkasu, un Lī kopā ar saviem kaskadieriem izaicina Skotu uz kauju. Skots pieveic kaskadierus, bet Lūkass viņam ir pārāk stiprs. Skots pierunā Lūkasu parādīt bīstamu triku ar skrituļdēli, kura rezultātā Lūkass tiek pieveikts. Skota bijusī Envija Adamsa (Bri Lārsone) lūdz grupu Sex Bob-Omb iesildīt viņas grupas Clash at Demonhead klausītājus. Kaut arī Skots par to nav sajūsmā, viņu pierunā spēlēt grupas biedri un Ramona. To redz Naivsa, kura kļūst greizsirdīga uz Ramonu, nokrāso sev arī zilus matus un ierodas uz koncertu. Koncerta laikā atklājas, ka grupas basģitārists Tods (Brendons Rūts) ir trešais Ramonas bijušais. Pēc koncerta abu grupu dalībnieki un Naivsa tiekas zaļajā istabā. Tods izsit no Naivsas matiem matu krāsu un pastāsta pārējiem, ka tā kā viņš ir vegāns, viņam piemīt superspējas. Pēc neilgas cīņas, kurā Skots saņem tik lielu triecienu, ka aizlido līdz mākoņiem, viņš izaicina Todu uz basģitāras sacensībām. Tods bez grūtībām pieveic tajā Skotu, bet Skots apmāna Todu, dodot viņam iedzert kafiju ar pienu, kā rezultātā ierodas vegānu policija, kas Todam atņem superspējas, ļaujot Skotam uzvarēt arī šajā cīņā. Tajā pašā vakarā koncerta afterpārtijā, Skotam uzbrūk Roksija (Meja Vitmena), lesbiete, kura arī kādreiz tikusies ar Ramonu. Ramona palīdz Skotam viņu uzvarēt, cīnoties ar Roksiju gan ar lielu veseri, kuru viņa tur savā mazajā rokassomiņā, gan kustinot Skotu kā marioneti. Skots par spīti Ramonas palīdzībai, dusmojas uz viņu un viņi pārtrauc tikties. Nākamā grupa mūzikas konkursā, ar kuru Sex Bob-Omb jāsacenšas ir Katajanagi dvīņi, kuru veido divi brāļi. Kā izrādās, abi ir reiz tikušies ar Ramonu. Ramona ierodas uz koncertu kopā ar producentu Gideonu (Džeisons Švarcmans), septīto un pēdējo no viņas bijušajiem. Katajanagi dvīņi ar savu mūzikas spēku uz skatuves izsauc divus pūķus, kuri uzbrūk Skotam, bet Sex Bob-Omb atbild izsaucot ar savu mūzikas spēku jetiju. Jetijs uzveic pūķus un dvīņus, savukārt Skots par to saņem papildus dzīvību. Gideons apbalvo pārējos grupas dalībniekus ar mūzikas līgumu, bet Ramona izšķiras ar Skotu. Gideons uzaicina Skotu uz sava jaunā kluba atklāšanas ceremoniju, kurā uzstājas viņa bijušie grupas biedri. Skots ierodas klubā un atzīstas Ramonai mīlestībā, par ko viņš saņem zobenu "Mīlestības spēks" (Power of Love). Skots uzveic Gideona hipsteru armiju, bet Naivsa ierodas, lai cīnītos ar Ramonu. Skots nejauši atzīstas, ka ir krāpis abas meitenes. Gideons nodur Skotu un viņš nomirst. Skots nonāk šķīstītavā, kur satiek Ramonu, kura viņam atklāj, ka tiek kontrolēta ar mikročipu. Skots izmanto pret dvīņiem iegūto papildus dzīvību, lai atgrieztos Gideona klubā. Skots atvainojas grupas biedriem par savu uzvedību, jo sevišķi bundziniecei Kimai (Elisone Pila) un par krāpšanu Ramonai un Naivsai. Skots iegūst zobenu "Pašcieņas spēks" (Power of Self-Respect), ar ko viņš izaicina Gideonu uz dueli. Skota cīņai pievienojas Naivsa, palīdzot cīnīties pret Gideonu un kopīgiem spēkiem viņi uzvar. Ramona, nonākusi brīvībā, vēlas pamest pilsētu, bet Naivsa iedrošina Skotu būt kopā ar Ramonu. Filmai raksturīgs ātrs temps un sirreāli specefekti, kurus iedvesmojušas datorspēles un komiksi. Filmā skaņas efektus papildina ar komiksiem līdzīgiem titriem. Galvenie varoņi filmā reizēm pat var ietekmēt šos titrus, piemēram, izšķaidot tos mazos gabaliņos. Katru reizi, kad Skots uzveic kādu ļaundari, šis ļaundaris pārvēršas par monētu kaudzi ar punktu skaitu virs tās, līdzīgi kā daudzās datorspēlēs. Sitiena brīži filmā nav redzami, jo tos slēpj balts kadrs līdzīgi kā daudzās animācijās filmās. «Scott Pilgrim vs. the World». Box Office Mojo. Skatīts: 2023-09-11. «Level Up: Why Scott Pilgrim vs. The World Endures As A Cult Favorite Beyond Its Geek Appeal» (en-US). Skatīts: 2023-09-11. Sophia Scorziello. «‘Scott Pilgrim Takes Off’ Teaser: Michael Cera, Mary Elizabeth Winstead and More Original Cast Return for Anime Series». Variety (en-US), 2023-08-16. Skatīts: 2023-09-10. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)