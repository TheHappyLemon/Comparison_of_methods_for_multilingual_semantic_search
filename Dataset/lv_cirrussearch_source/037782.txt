Jaungvinejas mikrovardītes (Paedophryne) ir šaurmutvaržu dzimtas (Microhylidae) ģints, kas apvieno 6 sīciņas varžu sugas. Tās sastopamas Jaungvinejas dienvidaustrumos (Milnbejas un Centrālajā provincē) un tuvējās D'Antrkasto salās. Mazās vardītes mājo kalnainā vidē ar bieziem tropu lietus mežiem, uzturoties sūnās un mitrajā kritušo lapu zemsedzē. Pirmās Jaungvinejas mikrovardītes tika pamanītas 2000. gadu sākumā. Pagāja vairāki gadi, līdz zinātnieki saprata, ka ir atklājuši jaunas sugas un jaunu varžu ģinti. Ģints un pirmās divas sugas tika izsludinātas 2010. gadā, divas sugas 2011. gadā un vēl divas 2012. gadā. Zinātnieki uzskata, ka Jaungvinejas mežos joprojām slēpjas vēl neatklātas vardīšu sugas. Tā kā vardītes ir ļoti mazas, tās pamanīt lietus meža zemsedzē ir ļoti grūti. Vienīgais, kas vardītes nodod, ir to kurkstēšana. Uzmanīgi vērojot zemi un cenšoties atrast skaņas avotu, ir izdevies atklāt šīs mazās vardītes. Ģints zinātniskais nosaukums Paedophryne atvasināts no diviem grieķu valodas vārdiem un latviski nozīmē "bērns" (paedos) un "varde" (phryne). Visas sešas ģints sugas ir mazākās vardītes pasaulē, un tās visas ir apmēram istabas mušas lielumā. Mazākā ģintī ir Jaungvinejas dienvidaustrumos dzīvojošā Amau vardīte (Paedophryne amauensis), kuras ķermeņa garums ir 7–8 mm. Tā ir arī ne tikai mazākā vardīte pasaulē, bet arī mazākais mugurkaulnieks pasaulē. Pārējās šīs ģints vardītes ir tikai par dažiem milimetriem lielākas, nekā Amau vardīte. Lielākā ir Fērgusona salā dzīvojošā Fērgusona vardīte (Paedophryne oyatabu), kuras mātītes ķermeņa garums ir 11,3 mm. Visām sugām mātītes ir par kādu milimetru lielākas nekā tēviņi. Tā kā vardītes ir ļoti maziņas, to kājiņas ir ir tik smalciņas, ka tām ir grūti pārvietoties. Pēdās ir samazināts pirkstu skaits, priekšējām pēdām ir trīs pirksti bez peldplēvēm, pakaļējām četri pirksti, arī bez peldplēvēm. Mātīte vienā vairošanās sezonā iznēsā divus ikrus. Sīkās vardītes barojas ar nelieliem bezmugurkaulniekiem, piemēram, ērcēm. Jaungvinejas mikrovardītes (Paedophryne) Amau vardīte (Paedophryne amauensis) Deimana vardīte (Paedophryne dekot) Fērgusona vardīte (Paedophryne oyatabu) Kārpainā vardīte (Paedophryne verrucosa) Morobes vardīte (Paedophryne swiftorum) Simpsona vardīte (Paedophryne kathismaphlox) Amphibiaweb: Microhylidae Paedophryne Kraus, 2010 Amphibian Species of the World Ecological Guild Evolution and the Discovery of the World's Smallest Vertebrate «Smallest frogs in the world found in New Guinea». Arhivēts no oriģināla, laiks: 2013. gada 11. maijā. Skatīts: 2017. gada 14. martā. «At the lower size limit for tetrapods, two new species of the miniaturized frog genus Paedophryne (Anura, Microhylidae)». Arhivēts no oriģināla, laiks: 2016. gada 25. septembrī. Skatīts: 2017. gada 13. martā. The world's smallest known vertebrate is a frog the size of a housefly, a new study says. «Discovery of the Smallest Frog in the World». Arhivēts no oriģināla, laiks: 2016. gada 6. maijā. Skatīts: 2017. gada 13. martā. At the lower size limit for tetrapods, two new species of the miniaturized frog genus Paedophryne (Anura, Microhylidae) Paedophryne dekot (Микролягушки) Map of southeastern Papua New Guinea, showing type localities for Paedophryne dekot