Vanemuine (igauņu: Vanemuine) ir vecākais igauņu profesionālais teātris, dibināts 1870. gadā Tartu. 1865. gada 24. jūnijā Igauņu dziesmu svētku pamatlicējs un avīzes Postimees izdevējs Johans Voldemārs Jansens Tartu nodibināja Vanemuines biedrību (Vanemuise Selts), kas iesākumā vairāk pievērsās dziedāšanai un saviesīgu vakaru organizēšanai. 1870. gadā, biedrības piecu gadu jubilejā biedrība iestudēja pirmo lugu igauniski, tā bija Lidijas Koidulas luga "Brālēns no Sāremā" (Saaremaa onupoeg). No 1878. līdz 1903. gadam teātri vadīja Augusts Viera. Iesākumā teātra izrādes notika Jāmas ielas namā, kas 1903. gadā nodega. 1906. gadā tika atklāta jauna teātra ēka, ko bija projektējis somu arhitekts Armass Lindgrēns. Jauno teātri līdz 1914. gadam vadīja Kārlis Mennings. Otrā pasaules kara laikā 1944. gadā teātra ēka nodega. Teātris tika pārcelts uz bijušo vācu teātra ēku, kas mūsdienās pazīstama kā teātra mazā ēka. Nodegušā teātra vietā 1967. gadā tika uzcelta jauna ēka ar 682 skatītāju vietām, bet 1970. gadā tika uzcelta koncertzāle ar 842 skatītāju vietām. Mazā ēka 1978. gadā nodega ugunsgrēkā, bet 1991. gadā tika atjaunota. Vikikrātuvē par šo tēmu ir pieejami multivides faili. Skatīt: Vanemuine. Latvijas Nacionālās enciklopēdijas šķirklis Krievijas Lielās enciklopēdijas raksts (krieviski) Oficiālā tīmekļa vietne