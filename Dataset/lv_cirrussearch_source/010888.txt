Armands Šķēle (dzimis 1983. gada 4. septembrī Rīgā) ir bijušais latviešu basketbolists, spēlēja aizsarga pozīcijā, bijis Latvijas basketbola izlases dalībnieks. Pēdējā komanda, ko pārstāvējis (2017) ir Latvijas Basketbola līgas (LBL) klubs Rīgas VEF. Trīskārtējs Latvijas čempions ar trīs dažādām komandām. Latvijas izlasē debitējis 2002. gada 1. jūnijā. Kopā ar Latvijas izlasi ir piedalījies piecos Eiropas čempionātu finālturnīros. A. Šķēles jaunākais brālis Aigars Šķēle arī ir profesionāls basketbolists, Latvijas izlases spēlētājs. 1999. gadā A. Šķēle sāka profesionāla basketbolista gaitas Rīgas "Skonto" rindās, kur nospēlēja vienu sezonu, laukumā gan izejot tikai 2 oficiālās spēlēs ar vidēji gūtiem 8 punktiem. Pēc šīs sezonas viņš pārgāja uz Rīgas LMT vienību, kur arī nospēlēja tikai vienu sezonu, taču rādīja atzīstamu sniegumu, ejot laukumā starta pieciniekā. Komanda spēlēja ne vien LBL, bet arī NEBL, kur A. Šķēle vidēji guva 11,5 punktus spēlē. LBL čempionātā viņa punktu guvums bija lielāks: 14,9 punkti vidēji spēlē. Pirmais ārvalstu klubs A. Šķēles basketbolista karjerā bija Vloclavekas "Anwil" no Polijas, kur viņš pavadīja 3 sezonas un 2003. gadā kļuva par PLK čempionu. Nākamās divas sezonas tika aizvadītas Beļģijā, BBC līgā Ljēžas "Euphony" un Šarleruā "Spirou". Sākot ar 2006. gadu A. Šķēle atgriezās Latvijā un spēlēja Rīgas "Barons/LMT". Pirmajā sezonā "Barona" rindās viņš kļuva par komandas rezultatīvāko spēlētāju, bet 2008. gadā kopā ar klubu izcīnīja FIBA Eirokausu. 2009. gadā A. Šķēle pārcēlās uz Itālijas augstākās līgas klubu Neapoles "Martos", bet 2010. gada martā parakstīja līgumu ar BK Ventspils. Tāpat kā iepriekšējā sezonā, sākoties 2010.—2011. gada Eiropas klubu basketbola sezonai, A. Šķēle bija bez komandas. 2011. gada sākumā noslēdza līgumu ar Ukrainas Superlīgas komandu Zaporožjes "Ferro-ZNTU", bet aizvadījis tikai vienu spēli lauza līgumu ar klubu. Neilgi pēc tam uz pārbaudes laiku noslēdza līgumu ar Igaunijas līgas klubu Tallinas "Kalev/Cramo". 2010.—2011. gada sezonā A. Šķēle kļuva par Igaunijas čempionu "Kalev" sastāvā, kā arī viņš tika atzīts par finālsērijas vērtīgāko spēlētāju. Par Igaunijas čempionu viņš kļuva arī nākamajās divās sezonās. 2013. gadā pārcēlās uz Turcijas otrās līgas klubu Pamukales "Üniversitesi B.K.". Pēc tam spēlējis atkal Igaunijā — Tallinas "Kalev/Cramo", kā arī Latvijas klubā Rīgas "Barons LDz". 2015. gada oktobrī pievienojās citam LBL klubam BK Valmiera, kurā jau spēlēja viņa brālis Aigars Šķēle. Kopā ar komandu kļuva par 2015.—2016. gada LBL sezonas čempionu. 2016. gada vasarā A. Šķēle noslēdza līgumu ar Rīgas VEF, kura sastāvā 2017. gada pavasarī kļuva par LBL čempionu. 2018. gada novembrī paziņoja par profesionālā basketbola karjeras beigām. A. Šķēle ir spēlējis dažāda vecuma jauniešu izlasēs. 2000. gada Eiropas U-18 čempionātā viņš kļuva par otro rezultatīvāko spēlētāju turnīrā. Laikā no 2002. līdz 2009. gadam bija viens no nozīmīgākajiem spēlētājiem Latvijas pieaugušo izlasē. Šai laikā piedalījies 4 Eiropas čempionātu finālos, kur Latvijas izlase ieņēmusi 13. vai 14. vietu. Individuāli veiksmīgākais A. Šķēlem bija 2007. gada Eiropas čempionāts basketbolā, kurā viņš vidēji spēlē guva 13,3 punktus un atdeva 4 rezultatīvas piespēles. A. Šķēle piedalījās 2009. gada Eiropas čempionātā, pēc kura tika diskvalificēts uz diviem gadiem par disciplīnas neievērošanu. Izlases gatavošanās un starts čempionātā bija saistīts ar dažādiem skandāliem, sistemātisku disciplīnas neievērošanu un sportiskā režīma pārkāpumiem. Viens no galvenajiem šo notikumu dalībniekiem esot bijis jau agrāk disciplīnas neievērošanā vainotais A. Šķēle. Pēc šī čempionāta vairākiem tā dēvētās "tusētāju paaudzes" spēlētājiem Latvijas Basketbola savienība piesprieda dažādu termiņu diskvalifikāciju startiem valsts izlasē. Tai skaitā diskvalifikāciju uz diviem gadiem saņēma arī A. Šķēle. 2012. gadā A. Šķēle vēlējās atgriezties Latvijas izlasē un piedalījās treniņnometnē, tomēr plānu izjauca slimība — hronisks meningīts. 2013. gadā atgriezās Latvijas izlasē un spēlēja Eiropas čempionāta finālturnīrā Slovēnijā. 2020. gada izskaņā tika izdota Armanda Šķēles autobiogrāfiskā grāmata "Starp dzīvi un basketbolu". Šķēle Ukrainā nepaliks un jau rīt atgriezīsies mājās BK Ventspils pievienojas Armands Šķēle Šķēle: "Bija domas, ka jāmet basketbols pie malas..." Šķēle debitēs "Kalev" sastāvā sestdien pret "Ventspili" Šķēlem Igaunijas čempiontituls un MVP, sportacentrs.com «Armands Šķēle - divkārtējs Igaunijas čempions. Blūms zaudē Vitorijā». Sportacentrs.com. 2012. gada 17. maijā. Skatīts: 2012. gada 18. maijā. «Šķēle trešo gadu pēc kārtas kļuvis par Igaunijas čempionu basketbolā». Delfi.lv. Skatīts: 2013. gada 18. maijā. Armands Šķēle oficiāli paziņo par karjeras beigām Diena «Balsojums: lielākais skandāls Latvijas basketbolā — LBS diskvalificē spēlētājus». sportacentrs.com. Skatīts: 2010. gada 11. oktobrī. Basketbolists Šķēle trešo reizi saslimis ar meningītu, ievietots reanimācijā Diena.lv «Armands Šķēle izdevis autobiogrāfiju "Starp dzīvi un basketbolu"». 2020. gada 18. decembris. Vikikrātuvē par šo tēmu ir pieejami multivides faili. Skatīt: Armands Šķēle. Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Russiabasket profils (krieviski) Eirolīgas profils (angliski) RealGM Basketball profils (angliski) EuroBasket2009 profils (angliski)