Latviju 1924. gada vasaras olimpiskajās spēlēs pārstāvēja 41 sportists. 1923. gadā LOK saņēma paziņojumu, ka varēs piedalīties 1924. gada olimpiskajās spēlēs, šīs bija pirmās vasaras olimpiskās spēles, kurās piedalījās Latvijas komanda. Delegāciju vadīja Jānis Dikmanis. Latvijas komanda bija tērpušies tumši zilos uzvalkos, gaišām salmenīcām galvā un nacionālām krāsām pie krūtīm. Latvijas karognesējs atklāšanas ceremonijā bija vieglatlēts Arvīds Ķibilds. Svarcelšanā Kārlis Leilands smagajā svarā ieguva 5. vietu, Ernests Reihmanis — 15., Ēriks Rauska 21., Alberts Ozoliņš 25. vietu. Grieķu-romiešu cīņā Rūdolfam Ronim pēc vairākām uzvarām nākamajā cīņā, tiesnešu domām daloties, uzvaru piešķīra pretiniekam. Kad iesniegto protestu noraidīja, R. Ronis atteicās tālāk cīnīties un palika 9. vietā. Ar viņu solidarizējās un no sacensībām izstājās smagsvars Jānis Polis, iegūstot 7. vietu. Latvijas riteņbraucēji Andrejs Apsītis, Roberts Plūme, Frīdrihs Ulkstiņš un Arturs Zeiberliņš 4000 m komandu iedzīšanā palika 7./10. vietā. Vēl R. Plūme un A. Zeiberliņš startēja sprintā (19. /27. vieta). Vieglatlētikā veiksmīgāks bija Gvido Jekala starts desmitcīņa – 14. vieta, bet 100 m un 200 m finālā viņš netika. Arturs Gedvilo, Johans Oja, Otto Seviško sprintā finālā netika. Vilis Cimermanis un Artūrs Motmillers 5000 m finālā netika, bet 10 000 m skrējienā izstājās. Arī Alfrēds Kalniņš 10 km soļošanā finālā netika. Arvīds Ķibilds šķēpa mešanā ierindojās 16. vietā, diska mešanā 22., bet lodes mešanā — 19. vietā. Teodors Sukatnieks diska mešanā ieguva 21. vietu. Boksā Ernests Gūtmanis un Vilis Heince zaudēja pirmajā cīņā. Futbolisti pēc zaudējuma ar 0:7 Francijai sacensības neturpināja. Spēlēs piedalījās 15 futbolisti, 10 vieglatlēti, 6 cīkstoņi, četri svarcēlāji, divi bokseri un pieci riteņbraucēji. [nepieciešama atsauce] Kārlis Leilands Rūdolfs Ronis Jānis Polis Sports—Reference profils (angliski)