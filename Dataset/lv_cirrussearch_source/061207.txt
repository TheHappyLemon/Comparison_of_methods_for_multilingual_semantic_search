Lerijs Konors (Larry Connor, dzimis 1950. gada 7. janvārī) ir ASV nekustamo īpašumu un tehnoloģiju uzņēmējs, kosmiskais tūrists. Viņš vada nekustamo īpašumu investīciju uzņēmumu The Connor Group. 2022. gadā Konors veica kosmisko lidojumu ar kosmosa kuģi Ax-1. Lerijs Konors piedzima 1950. gadā Olbani, Ņujorkas štatā. 1972. gadā ar summa cum laude viņš absolvēja Ohaio Universitāti, iegūstot grādu angļu valodā un vēsturē. Darba gaitas Konors sāka Volkswagen pārstāvniecībā Deitonā, strādājot par automašīnu pardevēju. Pēc tam viņš strādāja par korporatīvo ceļojumu konsultantu uzņēmumā EF MacDonald. No 1982. līdz 1990. gadam Konoram piederēja uzņēmums Orlando Computer Corp., kas darbojās Centrālajā Floridā un Sinsinati, Ohaio štatā, nodrošinot aparatūras un programmatūras risinājumus uzņēmumiem. Tas bija otrs lielākais IBM mikrodatoru tālākpārdevējs Floridas štatā un lokālo tīklu (LAN) jomas aizsācējs. 1992. gadā Konors bija nekustamo īpašumu investīciju uzņēmuma Connor, Murphy & Buhrman līdzdibinātājs. 2003. gadā viņš izpirka kapitāldaļas no saviem partneriem un pārdēvēja uzņēmumu par The Connor Group. Nākamo 18 gadu laikā Connor Group aktīvi pieauga no 100 miljoniem ASV dolāru līdz 3,5 miljardiem USD. Konors un The Connor Group ir saņēmis daudzus apbalvojumus, tostarp 2014. gada Glassdoor 50 labākās darba vietas Amerikas Savienotajās Valstīs, mazo un vidējo uzņēmumu kategorijā, Deitonas biznesa slavas zāles 2017. gada atklāšanas titulu un Deitonas biznesa žurnāla apkopotā 100 populārāko uzņēmumu reģionā saraksta. 2019. gadā Connor Group saņēma arī divas Comparably nacionālās balvas par labāko uzņēmuma kultūru un par labākajām darba vietām sievietēm. 2020. uzņēmums tika atzīts par vienu no 2020. gada labākajām darbavietām Ohaio štatā. 2007. gadā Lerijs Konors dibināja sabiedrību The Connor Group Kids & Community Partners, lai apkalpotu nelabvēlīgās situācijās nokļuvušos jauniešus kopienās, kurās darbojās Connor Group. Tās mērķis bija līdz 2021. gadam būtiski ietekmēt 4000 bērnu dzīves gadā. Kopš 2008. gada Konors bija Maklīna slimnīcas (McLean Hospital) Nacionālās padomes loceklis un ir Mejo klīnikas (Mayo Clinic) stratēģiskais partneris. 2004. gadā Konors kopā ar citiem investoriem dibināja uzņēmumu Heartland Regional Power, kas sniedza norēķinu risinājumus daudznozaru rūpniecības uzņēmumiem. Šo uzņēmumu 2012. gadā iegādājās First Billing Services, kas attīstīja tiešsaistes maksājumu un rēķinu apstrādes platformu, kam arī Konors bija līdzdibinātājs. Lerijs Konors ir privātais pilots, kas piedalījies vairākās aerobikas sacensībās. Viņš piedalās arī bezceļu auto sacīkstēs un apļa sacīkstēs. 2021. gada aprīlī Konors kopā ar pilotu Patriku Lehi (Patrick Lahey) dziļūdens aparātā DSV Limiting Factor veica nolaišanos visdziļākajā Zemes virsmas punktā Klusā okeāna rietumu daļā Marianas dziļvagas Čelendžera dzelmē. 2021. gada 26. janvārī Hjūstonā bāzētais uzņēmums Axiom Space paziņoja, ka Lerijs Konors dosies uz Starptautisko kosmosa staciju (SKS) ASV uzņēmuma SpaceX kosmosa kuģa Crew Dragon misijas Ax-1 (Axiom Mission 1) četru cilvēku daudznacionālās apkalpes sastāvā. Lerija Konora kosmiskais lidojums sākās 2022. gada 8. aprīlī, esot kosmosa kuģa Endeavour pilotam misijā Ax-1. Kopā ar viņu kosmosā devās Maikls Lopess-Alegrija (komandieris), Eitans Stibe un Marks Peitī. Šī bija pirmā pilnībā privātā apkalpe, kas apmeklējusi SKS. Nolaižamais aparāts uz Zemes atgriezās 25. aprīlī, kosmosā pavadot 17 dienas. Kosmisko lidojumu kopsavilkums: Ohio businessman and entrepreneur discovers 'scientific gold' during historic ocean dives Wayne Baker, Cincinnati Enquirer 2021-05-02 Vikikrātuvē par šo tēmu ir pieejami multivides faili. Skatīt: Lerijs Konors. Larry Connor Connor Group (angliski) Larry Connor | Ax-1 Pilot Axiom Space (angliski) Ларри Коннор astronaut.ru (krieviski)