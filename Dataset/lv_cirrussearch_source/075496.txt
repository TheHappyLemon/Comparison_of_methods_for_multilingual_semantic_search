Kristaps Sotnieks (dzimis 1987. gada 29. janvārī Rīgā) ir latviešu hokejists, spēlē aizsarga pozīcijā, bijušais Latvijas hokeja izlases dalībnieks. Pašlaik (2024) pārstāv Francijas hokeja līgas klubu Ruānas "Dragons". Profesionālā spēlētāja karjeru K. Sotnieks uzsāka 2004. gadā, kad pievienojās Latvijas hokeja līgas klubam HK Rīga 2000. Tā rindās viņš spēlēja līdz pat 2007.—2008. gada sezonas beigām, tādējādi kļūstot par trīskārtējo Latvijas čempionu hokejā. 2008. gadā pievienojās Rīgas "Dinamo", kas spēlēja jaunizveidotajā KHL. Tās rindās Sotniekam izdevās kļūt par pamatsastāva spēlētāju, turpmāko gadu gaitā nostiprinot savu lomu kā vienam no komandas vadošajiem spēlētājiem. 2015.—16. gada sezonā pildīja arī Rīgas "Dinamo" kapteiņa funkcijas. 2016. gada maija sākumā noslēdza viena gada līgumu ar KHL klubu Toljati "Lada". "Lada" sastāvā aizdavīja divas sezonas, līdz atgriezās Rīgas "Dinamo". Latvijas hokeja izlases K. Sotnieks debitējis 2008. gada 17. decembrī. Kopā ar Latvijas hokeja valstsvienību ir izcīnījis 7. vietu 2009. gada Pasaules čempionātā Šveicē, 8. vietu 2014. gada ziemas olimpiskajās spēlēs. Kopumā piedalījies 8 Pasaules čempionātos un 2 olimpisko spēļu turnīros. 2023. gada februārī K. Sotnieks paziņoja par karjēras beigšanu Latvijas izlasē. Latvijas jaunatnes izlašu rindās spēlējis 2005. gada Pasaules U-18 čempionātā, kā arī 2006. un 2007. gada Pasaules U-20 čempionātā. Vikikrātuvē par šo tēmu ir pieejami multivides faili. Skatīt: Kristaps Sotnieks. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski) KHL profils (angliski) Latvijas Hokeja federācijas profils Sotnieks liek punktu spēlēšanai Latvijas izlasē