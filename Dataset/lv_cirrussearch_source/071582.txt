"Dejotāja tumsā" (angļu: Dancer in the Dark) ir 2000. gada muzikāla melodrāmas filma, kuras režisors un scenārija autors ir Larss fon Trīrs. Filmā galvenā loma ir islandiešu dziedātājai Bjorkai, atveidojot čehu imigranti ASV, kura krāj naudu acu operācijai savam dēlam. Dēls, tāpat kā viņa, cieš no iedzimtas slimības, kas noved pie akluma. Citas lomas atveido Katrina Deneva, Deivids Morss, Pēters Stormare un Džoels Grejs. "Dejotāja tumsā" ir noslēdzošā fon Trīra "Zelta sirds" triloģijas daļa pēc filmām "Šķeļot viļņus" (Breaking the Waves, 1996) un "Idioti" (Idioterne, 1998). Filmas "Dejotāja tumsā" pirmizrāde notika 2000. gada 17. maijā Kannu kinofestivālā, kur tā saņēma festivāla augstāko apbalvojumu — Zelta palmas zaru. Bjorka saņēma arī festivāla labākās aktrises balvu. Filma saņēma pozitīvas kritiķu atsauksmes, īpaši slavējot Bjorkas aktierspēli un vizuālo stilu, kas ir līdzīgs Dogma 95 kustībai. Dziesmu I've Seen It All, ko izpildīja un sarakstīja Bjorka, kopā ar fon Trīru Sjonu, nominēja Amerikas Kinoakadēmijas balvai kategorijā "Labākā dziesma". Uzmanību! Turpmākajā tekstā var tikt atklātas nozīmīgas detaļas par filmas saturu! 1964. gadā, Vašingtonas štatā čehu imigrante Selma Ježkova kopā ar savu 12 gadus veco dēlu Džīnu Ježeku dzīvo treilerī, ko viņi īrē no policista Billa Hjūstona un viņa sievas Lindas. Selma kopā ar savu draudzeni Ketiju strādā vietējā rūpnīcā. Selmu romantiski vajā kautrīgais Džefs. Selma pamazām zaudē redzi deģeneratīvas acu slimības dēļ. Viņa krāj naudu, lai samaksātu par operāciju, kas neļaus Džīnam piedzīvot to pašu. Selma piedalās arī "Mūzikas skaņas" iestudējumā un kopā ar Ketiju apmeklē kinoteātri. Ikdienā Selma ieslīgst sapņos, iedomājoties sevi mūziklā. Džefs un Ketija sāk saprast, ka Selmas redze ir sliktāka, nekā viņi domāja. Bills atklāj Selmai, ka Lindas pārmērīgie tēriņi ir radījuši draudus pāra mājai. Viņš ir domājis par pašnāvību, taču nespēj to izdarīt. Selma apsola viņa noslēpumu neizpaust un atklāj viņam par savu slimību. Bills noskatās, ka Selma noglabā naudu skārda kārbā. Nākamajā dienā Selmas priekšnieks paziņo viņai, ka viņas stāvoklis ir pasliktinājies tik tālu, ka viņai savs amats ir jāpamet. Priekšnieks izmaksā Selmai pēdējo algu. Atgriežoties mājās, viņa atklāj ka visa iekrātā nauda ir pazudusi. Saprotot, ka Bills viņu ir aplaupījis, Selma dodas uz Billa māju, lai naudu atgūtu. Linda apsūdz Selmu mēģinājumā savaldzināt savu vīru, lai iegūtu viņa naudu. Selma ignorē Lindu un dodas pie Billa. Bills izvelk ieroci, notiek strīds, un Selma viņu nejauši sašauj. Bills kliedz, lai Linda izsauc policiju, sakot, ka Selma mēģina viņu aplaupīt, taču pēc tam lūdz Selmu viņu nogalināt, ko viņa arī izdara. Viņa ieslīgst transā un iedomājas, ka Bila līķis pieceļas un lēni dejo ar viņu. Atņemot naudu, viņa aizbēg no mājas un samaksā priekšapmaksu par Džīna operāciju. Nezinot par slepkavību, Džefs aizved Selmu uz mēģinājumu, kur viņas režisors izsauc policiju, lai viņu arestētu. Tiesā viņa tiek apsūdzēta par komunisti un ka viņa tikai izliekas akla, lai izmantotu Amerikas veselības aprūpes sistēmu. Viņa atsakās atklāt Billa noslēpumu par naudas problēmām, sakot, ka bija apsolījusi to nedarīt. Kad tiek pierādīts, ka Selmas apgalvojums par visas naudas nosūtīšanu tēvam uz Čehoslovākiju ir nepatiess, viņa tiek notiesāta par slepkavību un viņai piespriež nāvessodu. Ketija un Džefs saprot, kas ir noticis un atgūst naudu, lai samaksātu par advokātu, kas Selmu varētu atbrīvot. Selma atsakās no advokāta, izvēloties nāvessodu, nevis ļaut savam dēlam kļūt aklam. Kad Selma tiek nogādāta pie karātavām, viņa sāk krist panikā un tiek piesieta pie dēļa. Ketija pieskrien pie Selmas, paziņojot, ka Džīna operācija bijusi veiksmīga. Atvieglotā Selma uz karātavām nodzied pēdējo dziesmu. Atveras karātavu lūka, un viņa tiek pakārta, pirms pabeigusi pēdējo pantu. «Dancer in the Dark (2000)». The Numbers. Skatīts: 2024. gada 2. martā. «Dancer in the Dark | film by von Trier [2000] | Britannica». www.britannica.com (angļu). Skatīts: 2024-03-02. «Molly Malene Stensgaard "Dialogue with the Audience"». Visegrad Film Forum. Arhivēts no oriģināla, laiks: 2020-12-04. Skatīts: 2024-03-02. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)