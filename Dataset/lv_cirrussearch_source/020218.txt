Elita Veidemane (dzimusi 1955. gada 9. decembrī Rīgā) ir latviešu žurnāliste, publiciste un bijusī sabiedriskā darbiniece. Bija Latvijas Tautas frontes izdevuma "Atmoda" galvenā redaktore. Dzimusi 1955. gadā Rīgā. Mācījās Jūrmalas 4. vidusskolā, 1980. gadā absolvēja latviešu valodas un literatūras studijas Latvijas Valsts universitātes Filoloģijas fakultātē. 1980.—1981. gadā strādāja par latviešu valodas un literatūras skolotāju Jūrmalas 4. vidusskolā; no 1981 līdz 1988. gadam darbojās laikrakstā "Padomju Jaunatne". 1988. gadā Veidemane iesaistījās Latvijas Tautas frontes izveidošanā, no 1988. gada līdz tā slēgšanai 1992. gadā bija LTF izdevuma "Atmoda" galvenā redaktore. No 1991. līdz 1996. gadam viņa vadīja nedēļas laikrakstu "Atmoda Atpūtai". 2001. gadā Elita Veidemane kļuva par laikraksta "Jūrmalas avīze" galveno redaktori, 2004. gadā īslaicīgi bija žurnāla "Septiņi" galvenā redaktore. 2007. gadā kļuvusi par žurnāla "Vakara Ziņas" redaktori, no 2008. gada jūnija ir laikraksta "Neatkarīgā Rīta Avīze" galvenās redaktores vietniece. Skandalozu slavu Veidemane ieguva pēc rakstu sērijas "Vīrieši manā mūžā" publicēšanas, kā arī intervijas žurnālam "Pantera" 1995. gadā. Elita Veidemane aktīvi darbojās Latvijas Tautas frontē, vadīja tās laikrakstu "Atmoda", bija ievēlēta Tautas frontes otrajā un trešajā domē. 1995. gadā bijusi viena no Muļķu un bezzemnieku partijas veidošanas iniciatorēm. 6. Saeimas vēlēšanās kandidēja no DPS saraksta, bet netika ievēlēta. 2001. gada pašvaldību vēlēšanās kandidējusi no Latvijas Demokrātiskās partijas saraksta Jūrmalā, bet arī netika ievēlēta. 2000. gadā apbalvota ar IV šķiras Triju Zvaigžņu ordeni. Elitas Veidemanes māsa ir aktrise Raimonda Vazdika. Šķīrusies, laulībā dzimusi meita Linda. "Vīrieši manā mūžā" (Jumava, 2001) "Leģenda rudenī : Raimonds Pauls" (Jumava, 2002) "Atmoda. Mani dārgumi" (Jumava, 2003) "Latvietis vējā" (Eduarda Pāvula biogrāfija; Jumava, 2004) "Zemdegas gruzd" (Eduarda Pāvula biogrāfija; Jumava, 2008) "Dzelzsgriezējs un dūja" (Aivara Brīzes biogrāfija; Jumava, 2015) «TV 3 drīz būs jauns raidījums "Patiešām privāti"». BNS/delfi.lv. 2000-01-27. Skatīts: 2013-07-14. «6. Saeimas vēlēšanas: Demokrātiskā partija Saimnieks». cvk.lv. Skatīts: 2013-07-14.[novecojusi saite] «Jūrmalas dome: Latvijas Demokrātiskā partija deputātu kandidātu saraksts». cvk.lv. Arhivēts no oriģināla, laiks: 2007-10-11. Skatīts: 2013-07-14.