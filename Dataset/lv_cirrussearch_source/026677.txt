Šis raksts ir par dziedātāju. Par citām jēdziena Fomins nozīmēm skatīt nozīmju atdalīšanas lapu. Igo jeb īstajā vārdā Rodrigo Fomins (dzimis 1962. gada 29. jūnijā Liepājā) ir latviešu dziedātājs, radio raidījumu vadītājs un dzejnieks. Par vienu no populārākajiem Latvijas dziedātājiem Igo kļuva 1980. gados, kad dziedāja grupās "Līvi" un "Remix". 1990. gados viņš uzsāka solo karjeru. Igo ir sadarbojies ar 20. gadsimta otrās puses Latvijas pazīstamākajiem komponistiem Raimondu Paulu, Imantu Kalniņu un Zigmaru Liepiņu. Māte — fotogrāfe un māksliniece Irina Tīre, tēvs — Voldemārs Fomins, brālis — dziedātājs Ivo Fomins, dēli Mikus Fomins (dz. 1982) un Dāvids Vidvuds Fomins (dz. 1994). Dzimta saistīta ar pirmo profesionālo Liepājas pilsētas ārstu, Polijas galma Mākslas akadēmijas padomnieku un ārstniecības zinātņu doktoru Vilhelmu Gothardu Gourbantu (dzimis 1735. gadā). Igo pabeidzis Liepājas Emīļa Melngaiļa mūzikas skolā vijoles klasi, Liepājas Mūzikas vidusskolā vokālo nodaļu, studējis Latvijas Mūzikas akadēmijā video un kino režiju. Savu mūziķa karjeru Igo sāka 1978. gadā grupā "Corpus", kurā viņš bija solists, kā arī spēlēja vijoli. 1980. gadā Igo kļuva par jau tobrīd vienas no populārākajām latviešu rokgrupām "Līvi" solistu. Tieši "Līvu" sastāvā viņš kļuva par vienu no atzītākajiem Latvijas dziedātājiem. 1983. gadā paralēli darbībai "Līvos", Igo izveidoja savu blakus projektu "Liepājas kvartets", kas izpildīja džezu. Arī šis ansamblis guva panākumus. 1985. gadā notika krasas pārmaiņas Igo karjerā — izjuka "Liepājas kvartets", kā arī viņš pameta "Līvus", lai pievienotos jaunizveidotajai grupai "Remix". 1986. gadā Igo ieguva Grand Prix PSRS jauno dziedātāju konkursā—festivālā "Jūrmala—86" ar dziesmām "Грибной дождь" (Dāvids Tuhmanovs — Semjons Kirsanovs) un "Kā senā dziesmā" (Raimonds Pauls — Jānis Peters) un piedalījies televīzijas festivālā "Gada dziesma" (Песня года, Maskava) ar dziesmu "Путь к свету" (Raimonds Pauls — Iļja Rezņiks). 1987. gadā Igo piedalījies televīzijas festivāla "Gada dziesma" ar savu dziesmu "Письма ветра" (Igo — Igo). 1987. gadā Igo kopā ar savu brāli Ivo un citiem pazīstamiem Liepājas mūziķiem izveidoja grupu "Liepājas brāļi". 1980. gadu otrajā pusē "Remix" un "Liepājas brāļu" sastāvā Igo sasniedza vēl nebijušus slavas augstumus. 1988. gadā grupa "Remix" uzvarēja "Mikrofona aptaujā" ar dziesmu "...pie Laika" (mūzikas autors - Uldis Marhilēvičs, vārdu autors - Igo). 1989. gadā popmūzikas producenti no ASV Rīgā pēc latviešu rokgrupu noklausīšanās izvēlas "Remix", lai piedāvātu jaunas grupas dziesmas amerikāņu publikai. Igo no 1990. gada līdz 1991. gadam ar pārtraukumiem uzturas ASV grupas "Rīga" sastāvā. ASV grupa "Remix" tiek pārveidota par grupu "Rīga". Igo ASV trenē vokālās dotības Ņujorkā pie vokālās pedagoģes Keitijas Agrestas (Katie Agresta), strādā ar amerikāņu producentiem, attīsta angļu valodu un dziesmu liriku rakstīšanu. 1990. gadā Igo kopā ar dziedātāju Ievu Akurateri izdeva albumu "Klusums starp mums". 1988. gadā Igo piedalījās Māras Zālītes un Zigmara Liepiņa rokoperā "Lāčplēsis", atveidojot galveno — Lāčplēša — lomu. 1997. gadā notika Igo atgriešanās ar galveno lomu Zigmara Liepiņa operā "Parīzes Dievmātes katedrāle". 2000. gadā notiek Zigmara Liepiņa operas "No rozes un asinīm" (Kaspara Dimitera librets) pirmizrāde. Igo izpilda Viktora lomu. 1998. gadā Igo piedalās Jāņa Lūsēna mūziklā "Dželsomīno piedzīvojumi Melu zemē", izpildot Dželsomīno lomu. 2007. gada nogalē Igo kopā ar dziedātāju Ladybird uzstājās galvenajās lomās uzvedumā „Angel and Devil”. 9 izrādes notika Dzelzceļa muzejā Rīgā. 1998. gada janvārī iznāca Igo labāko dziesmu izlase divos kompaktdiskos "Tas ir Igo" ar viņa izpildītajām dziesmām gan grupās "Līvi" un "Remix", gan arī no rokoperas "Lāčplēsis". Nākamajā gadā klajā nāca pirmais īstais Igo solo albums "Bet dzīvē viss ir savādāk". 2000. gada maijā Igo sadarbībā ar Fēliksu Ķiģeli ieraksta dziesmu "Cerību laiks" un neilgi pēc dziesmas iznākšanas radiostacijās cieta smagā auto avārijā. Pateicoties draugu aktivitātei (Aivars Borovkovs, Zigmars Liepiņš, Aivars Hermanis, Mirdza Zīvere, arī ārsti Valdis Zatlers, Andrejs Millers, Egīls Valeinis u.c.), tika organizēta bezprecedenta sociāla ziedojumu vākšanas akcija "Turies, Igo!". Ņemot vērā Igo mērķtiecīgo raksturu, tuvinieku un draugu atbalstu, Igo jau tā paša gada vasaras beigās sniedza koncertu Olaines vidusskolā (tajā pašā, uz kurieni dodoties notika liktenīgā avārija). Igo spēja atgriezties aktīvā koncertu un radošā darbībā un 2001. gadā sekoja nākamais albums "Trīs dienas". Igo mūzikas albums "Mirkļa liecinieks" ir iznācis 2005. gadā, kurā tāpat kā iepriekšējā albumā Igo atkāpās no rokmūzikas, šos albumus ieturot mierīgākā stilā. 2007. gadā Igo kopā ar Daci Dēnavu piedalījās TV3 dziesmu šovā „Dziedi ar zvaigzni”. Veiksmīga sadarbība Igo izveidoja ar grupu „R.A.P.”, ar kuru kopā izpildītā dziesma „Dzīve bez apstājas” Latvijas Mūzikas kanāla „Cīņas klubā” tika atzīta par trešo labāko 2007. gada dziesmu, kā arī tika nominēta kā labākā rokmūzikas dziesma Latvijas Mūzikas ierakstu Gada balvai. Atzīmējot savus 30 gadus uz skatuves, 2008. gada nogalē Igo izdod jubilejas albumu "Spēle", kurā iekļautas jaunas versijas viņa labākajām dziesmām, sākot no 80. gadiem, kā arī jaunas dziesmas sadarbībā ar R.A.P., Fēliksu Ķiģeli, Andri Ērgli, Melo—M, Ladybird, Ievu Kerēvicu un citiem. Albuma "Spēle" fotogrāfijas veidojis Igo dēls Mikus Fomins. 2009. gada oktobrī Igo izdod īpašu albumu "Ieelpots" ar gandrīz meditatīvu noskaņu, kas varbūt pat ļauj klausītājam pārcelties citā sajūtu dimensijā. Atzīmējot jaunā albuma klajā laišanu, Igo no 14. oktobra līdz 11. decembrim devās koncertceļojumā pa Latvijas muižām un pilīm. 2010. gada 1.aprīlī iznāca albums, kurā Igo, atšķirībā no iepriekšējiem ierakstiem, nevis dzied, bet pievēršas aktiermākslai, lasot satīriķa Mihaila Zoščenko stāstus — "Igo runā Mihaila Zoščenko stāstus". 2010. gadā Igo iesāk četru dabas pirmelementu ciklu un izdod albumu „Uguns“ ar Igo dzeju un Jāņa Strazda mūziku. 2012. gadā iznāk koncertprogrammas „Ieelpots“ koncerta ieraksta DVD. Kā īpašs veltījums Kuldīgai 2012. gadā kopā ar vēl daudziem izciliem mūziķiem iznāk albums „Esmu mājās“. 2012. gadā tiek ierakstīta Ziemassvētku dziesmu izlase dažādās pasaules valodās "Pasaule Ziemassvētku krāsās". Ar koncertprogrammu "Mani 50" 2012. gada vasarā Igo atzīmē savu 50. gadu jubileju. Notiek 3 koncerti — Cēsu pils estrādē, Dzintaru koncertzālē Jūrmalā un Liepājas koncertdārzā "Pūt Vējiņi". Koncertos piedalās komponisti Raimonds Pauls, Zigmars Liepiņš, Jānis Strazds,  operdziedātāja Evija Martinsone, dziedātāji Zigfrīds Muktupāvels, Andris Ērglis, Artis Dvarionas, koklētāja Laima Jansone, saksofonists Zintis Žvarts, grupa „Remix”, kā arī Vidzemes kamerorķestris diriģenta Andra Veismaņa vadībā. Turpinot iesākto dabas tēmu ciklu sadarbībā ar komponistu Valtu Pūci un ar Igo dzeju 2013. gadā tiek izveidota koncertprogramma „Zeme“ un izdots CD. Koncertprogramma "Zeme" tika atskaņota Dzintaru koncertzālē, Valmieras Kultūras centrā, Liepājas Olimpiskajā centrā, Jelgavas Kultūras centrā un Rīgā Stradiņa universitātes aulā. 2013. gadā Igo kopā ar Aivaru Hermani (ģitāra) un Ēriku Upenieku (čells, ģitāra) izveido koncertprogrammu "Tu esi atnākusi", ar kuru apceļo Latvijas pilis un muižas. 2013. gada Ziemassvētku akustiskā programma "Mēnessnakts" apvieno Igo (balss), Aivaru Hermani (ģitāra) un Raimondu Macatu (čells, mutes ermoņikas). 2014. gadā Igo koncertprogramma "Dzīve bez apstājas". Kopā ar Igo koncertos piedalās Antra Stafecka, Aija Vītoliņa, Ivo Fomins, Artis Dvarjonas, Aivars Hermanis, Raimonds Macats, Kaspars Zemītis, Kaspars Kurdeko, Juris Kristons. 2015. gadā koncertprogramma "Ūdens" — turpinot iesākto dabas pirmelementu ciklu. Igo dzeja, Mārtiņa Brauna mūzika. Koncertos piedalās Igo, Ieva Kerēvica, Mārtiņš Brauns, Juris Kristons, Ainis Zavackis, Raimonds Macats, Armands Alksnis. 2015. gadā Igo tiek apbalvots ar V pakāpes Triju Zvaigžņu ordeni. 2006. gada novembrī klajā nāca Igo dzejoļu krājums „Bezgalīgs tuvums”, kurā iekļauti mākslinieka dzejoļi, dziesmu teksti un zīmētās ilustrācijas. 2008. gadā iznāk Igo stāstu un poēmu grāmata "Viss palēnām notiek" ar autora ilustrācijām. 2014. gadā iznāk Igo dzejoļu un eseju grāmata "Debesis karstas" ar autora ilustrācijām, izdevniecība "Jumava". No 2007. gada Latvijas Radio 1 programmā Igo vadīja autorraidījumu „Izvēlies un stāsti”. Kopš 2011. gada Igo vada mūzikas raidījumu "Domāts, darīts", kurš sākotnēji skanēja Latvijas Radio 1, bet kopš 2011. gada 8. maija raidījums skanēja Latviešu Radio. "Aprīļa pilieni" (EP, 1985) "Iedomu pilsēta" (LP, 1986) "Iedomu pilsēta / Aprīļa pilieni" (CD, 2006) "Vēstule" (LP, 1987) "Remix (Поёт Иго)" (LP, 1988) "Pie laika" (LP, 1990) "Remix Gold" (CD, 1995 un 2005) "Klusums starp mums" (LP, 1991, CD, 2003 ) "Savādā pasaule" (CD, 1997) "Dželsomīno piedzīvojumi Melu zemē" (MC, 1998) "Tas ir Igo (2 CD, 1998) "Bet dzīvē viss ir savādāk" (CD, 1999) "Trīs dienas" (CD, 2001) "Kā maigi dzelošs rožu krūms" (CD, 2004) "Mirkļa liecinieks" (CD, 2005) "Spēle" (CD, 2008) "Ieelpots" (CD, 2009) "Igo runā Mihaila Zoščenko stāstus" (CD, 2010) "Uguns" (CD, 2010) "Esmu mājās" (CD, 2012) "Pasaule Ziemassvētku krāsās" (CD, 2012) "Zeme" (CD, 2013) Remix videoklipu izlase (2003) "Live in Dzintari 2009" (2009) "Ieelpots" (2012) "Irina Tīre un viņas pievienotā vērtība"[novecojusi saite], www.liepajniekiem.lv Pirms 195 gadiem miris ārsts Vilhelms Gothards Gourbants - www.irliepāja.lv «Фестиваль молодых исполнителей Юрмала—Ялта—Москва». Arhivēts no oriģināla, laiks: 2012. gada 13. jūlijā. Skatīts: 2011. gada 11. decembrī. «Родриго из Лиепаи». Arhivēts no oriģināla, laiks: 2012. gada 10. februārī. Skatīts: 2011. gada 11. decembrī. «Фестиваль "Песня года" (1985—1987)». Arhivēts no oriģināla, laiks: 2013. gada 7. februārī. Skatīts: 2012. gada 25. augustā. «Ekskluzivi.lv». Arhivēts no oriģināla, laiks: 2012. gada 4. martā. Skatīts: 2010. gada 24. jūnijā. Ar dziesmu 'Viss nāk un aiziet tālumā' šovu 'Dziedi ar zvaigzni' pamet Dace Dēnava un Igo «Vipi.lv: Izklaide, Skandāli, VIP Foto, Paparaci». Arhivēts no oriģināla, laiks: 2008. gada 1. maijā. Skatīts: 2010. gada 24. jūnijā. Apollo - Dzīve: Pasniegs Latvijas Mūzikas ierakstu gada balvas[novecojusi saite] «Spēle :: Platforma.lv - latviešu mūzika, dziesmas». Arhivēts no oriģināla, laiks: 2009. gada 13. martā. Skatīts: 2010. gada 24. jūnijā. Igo laidīs klajā jaunu albumu un dosies koncertturnejā Jāņa Rozes grāmatnīca - Igo runā Mihaila Zoščenko stāstus Igo "Mani 50" laikraksts "Diena" Igo un Valts Pūce "Zeme" Igo koncertprogramma "Tu esi atnākusi"[novecojusi saite] «IGO - Bezgalīgs tuvums». Arhivēts no oriģināla, laiks: 2009. gada 16. decembrī. Skatīts: 2010. gada 24. jūnijā. «www.satori.lv». Arhivēts no oriģināla, laiks: 2016. gada 4. martā. Skatīts: 2014. gada 22. septembrī. «IGO :: Izvēlies un Stāsti :: Radio». Arhivēts no oriģināla, laiks: 2010. gada 21. septembrī. Skatīts: 2010. gada 24. jūnijā. Igo oficiālā mājaslapa