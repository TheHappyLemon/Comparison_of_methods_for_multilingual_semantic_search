Rodopi (bulgāru: Родопи; grieķu: Ροδόπη; turku: Rodoplar) ir kalnu grēda Dienvidaustrumeiropā. Lielākā daļa jeb 83% grēdas atrodas dienvidu Bulgārijā, bet pārējā daļa Grieķijā. Grēdas augstākā virsotne ir Goļampereliks, kas atrodas 2191 m virs jūras līmeņa un ir septītais augstākais Bulgārijas kalns. Šajā kalnu apvidū ir izplatīti karsta procesi, kas rada dziļas upju ielejas, lielas alas un īpatnējus dabas objektus, kā, piemēram, Trigradas aizu. Rodopu kalnu rietumu daļā atrodas nozīmīga daļa no Bulgārijas hidroenerģijas ieguves vietām, kas arī tiek izmantotas irigācijai un kā tūrisma objekti. Vairākas šādas hidroelektrostacijas atrodas arī Grieķijā. Rodopos atrodas vairāki kultūras mantojuma objekti, piemēram, senā trāķiešu pilsēta Perperikona. Kalnu apvidū atrodas arī viduslaiku pilis, baznīcas, klosteri un pat 18. un 19. gadsimta ciemi ar tradicionālo bulgāru arhitektūru. Rodopu kalnu vārdā ir nosaukta Rodopu virsotne uz Livingstona salas, vienas no Dienvidšetlendu salām Antarktikā. Vikikrātuvē par šo tēmu ir pieejami multivides faili. Skatīt: Rodopi. Encyclopædia Britannica raksts (angliski) Krievijas Lielās enciklopēdijas raksts (krieviski) Austrumeiropas enciklopēdijas raksts (vāciski) Perperikonas vērsture Informācija par kāpšanu Rodopos