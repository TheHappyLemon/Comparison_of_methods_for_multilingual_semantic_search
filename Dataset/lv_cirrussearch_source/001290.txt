Jānis Dukšinskis (dzimis 1963. gada 8. jūnijā Daugavpilī) ir latviešu pedagogs un politiķis, bijis partiju "Latvijas Ceļš", LPP/LC un Attīstības partijas biedrs, bijis 9. Saeimas deputāts. Šobrīd pārstāv Latgales partiju un ir Daugavpils pilsētas domes deputāts. J. Dukšinskis dzimis Daugavpilī. 1986. gadā beidzis Daugavpils Pedagoģisko institūtu matemātikas un fizikas specialitātē. Pēc augstskolas beigām strādājis par skolotāju Lauberes pamatskolā. 1988. gadā atgriezies Daugavpilī, kur strādājis pilsētas 16. vidusskolā. Pēc tam bijis logopēdiskās internātpamatskolas direktors, no kurienes pārcēlies strādāt uz Daugavpils pilsētas izglītības pārvaldi. Kopš 2011. gada atkal darbojas Daugavpils pašvaldībā, ir Daugavpils cietokšņa pārvaldnieks. Precējies ar Olgu Dukšinsku, ir divas meitas. Kopš 1993. gada partijas "Latvijas Ceļš" biedrs. 2005. gada Pašvaldību vēlēšanās ievēlēts Daugavpils domē no "Latvijas Ceļa" saraksta. 2006. gadā ievēlēts 9. Saeimā no Latvijas Pirmās partijas un "Latvijas Ceļa" apvienības, kļuva par LPP/LC Saeimas frakcijas vadītāja vietnieku. 2009. gadā nesekmīgi kandidēja Eiropas Parlamenta vēlēšanās. Tāpat 2010. gadā kandidēja, bet netika ievēlēts 10. Saeimas vēlēšanās no apvienības "Par Labu Latviju" saraksta un 2011. gada Saeimas ārkārtas vēlēšanās netika ievēlēts parlamentā no Šlesera Reformu partijas LPP/LC saraksta. 2011. gadā J. Dukšinskis bija viens no Daugavpils reģionālās Attīstības partijas dibinātājiem. Dibināšanas kongresā ievēlēts par jaunās partijas vadītājas, pilsētas domes priekšsēdētājas Žannas Kulakovas vietnieku. 2012. gadā kļuva par partijas priekšsēdētāju un 2013. gadā ievēlēts Daugavpils domē. Pirms 2017. gada pašvaldību vēlēšanām J. Dukšinskis iesaistījās Latgales partijā, no tās saraksta ievēlēts Daugavpils pilsētas domē un ievēlēts arī par tās priekšsēdētāja vietnieku. No amata atbrīvots 2018. gada pašās beigās ieilgušās pašvaldības vadības krīzes laikā. 2021. gada Latvijas pašvaldību vēlēšanās ievēlēts Daugavpils domē no Latgales partijas un partijas "Latvijas attīstībai" kopējā sarksta. 2022. gada 14. Saeimas vēlēšanās kandidēja no apvienības "Attīstībai/Par!" saraksta, taču tas nepārvarēja 5% barjeru. Par Daugavpils cietokšņa pārvaldnieku iecelts Jānis Dukšinskis[novecojusi saite] Daugavpils.lv “Attīstības partija” dibināta ar mērķi gūt uzvaru pašvaldības vēlēšanās Arhivēts 2011. gada 28. novembrī, Wayback Machine vietnē. D-fakti.lv Jānis Dukšinskis ir nomainījis Žannu Kulakovu un kļuvis par partijas vadītāju gorod.lv Gorod.lv