Devans Dubniks (angļu: Devan Dubnyk; dzimis 1986. gada 4. maijā) ir kanādiešu hokejists, vārtsargs. Pašlaik (2020) Dubniks spēlē Nacionālās hokeja līgas kluba Sanhosē "Sharks" sastāvā. Juniora gados Dubniks spēlēja Rietumu hokeja līgas kluba Kemlūpas "Blazers" sastāvā. No 2001. līdz 2006. gadam "Blazers" rindās Dubniks aizvadīja kopumā 192 spēles. Profesionāļa karjeru Dubniks sāka 2006.—07. gada sezonā, kuru aizvadīja ECHL klubā Stoktonas "Thunder". Nākamās divas sezonas hokejists aizvadīja AHL vienībā Springfīldas "Falcons", visbeidzot 2009.—10. gada sezonā izcīnot vietu NHL komandas Edmontonas "Oilers" sastāvā. Viņš tika izsaukts uz "Oilers" īsi pēc tam, kad sezonas ievadā nopietnu traumu guva komandas pamatvārtsargs Nikolajs Habibuļins. Dubniks bija komandas otrais vārtsargs aiz Džefa Delorjē, laukumā dodoties 19 spēlēs. 2010.—11. gada sezonā Dubniks bija komandas otrais vārtsargs aiz Habibuļina, taču krievu vārtsarga traumu dēļ Dubniks aizvadīja 35 spēles. 2011.—12. gada sezonu Dubniks uzsāka jau kā komandas pamatvārtsargs, taču sezonas gaitā Habibuļins uz brīdi pamatvārtsarga vietu atguva. 2014. gada janvārī Dubniks tika aizmainīts uz Našvilas "Predators", taču vien pēc divām aizvadītām spēlēm tika nosūtīts uz AHL un nedaudz vēlāk aizmainīts uz Monreālas "Canadiens". "Canadiens" rindās hokejists nevienu spēli neaizvadīja, un vasarā kā brīvais aģents pievienojās Arizonas "Coyotes". "Coyotes" Dubniks bija komandas otrais vārtsargs aiz Maika Smita. 2015. gada janvārī Dubniks tika aizmainīts uz Minesotas "Wild", un kļuva par komandas pamatvārtsargu. 2015. gadā viņš bija viens no trim Vezinas balvas finālistiem, tika iekļauts otrajā NHL simboliskajā izlasē, kā arī ieguva Bila Mastertona balvu. 2016., 2017., un 2019. gadā Dubniks piedalījās NHL Visu Zvaigžņu spēlēs. "Wild" rindās Dubniks aizvadīja piecarpus sezonas, līdz 2020. gada rudenī tika aizmainīts uz Sanhosē "Sharks". Kanādas hokeja izlases rindās spēlējis četros Pasaules čempionātos. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)