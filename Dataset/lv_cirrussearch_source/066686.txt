"Filadelfijas stāsts" (angļu: The Philadelphia Story) ir 1940. gada ASV romantiska kinokomēdija, kuras režisors ir Džordžs Kjūkors. Filmā galvenās lomas atveido Kerijs Grānts, Ketrina Hepbērna, Džeimss Stjuarts un Ruta Hasija. Filma balstīta uz 1939. gada Brodvejas teātra lugu ar tādu pašu nosaukumu. Filma stāsta par augstākās sabiedrības sievieti Treisiju, kuras kāzu plānus ietekmē bijušā vīra Dekstera un dzeltenās preses žurnālista Maika ierašanās. Filmas "Filadelfijas stāsts" pirmizrāde notika 1940. gada 5. decembrī. Pēc vairākām neveiksmīgām kinolomām, "Filadelfijas stāsts" vēlreiz padarīja Hepbērnu par zvaigzni. Ar Hovarda Hjūza palīdzību, Hepbērna ieguva lugas, kurā viņa arī attēloja galveno lomu, tiesības, lai atgrieztos uz kino skatuves. Filma saņēma pozitīvas kritiķu atsauksmes un mūsdienās to uzskata par vienu no visu laiku labākajām romantiskajām komēdijām. Filmu nominēja Amerikas Kinoakadēmijas balvai sešās kategorijās, tai skaitā "Labākā filma", "Labākais režisors", "Labākā aktrise galvenajā lomā" (Hepbērna) un "Labākā aktrise otrā plāna lomā" (Hasija), no kurām balvas saņēma divās kategorijās "Labākais aktieris galvenajā lomā" (Stjuarts) un "Labākais adaptētais scenārijs". 1956. gadā Metro-Goldwyn-Mayer izdeva filmas rīmeiku "Augstākā sabiedrība" (High Society) mūzikla veidā, kur galvenās lomas atveidoja Bings Krosbijs, Greisa Kellija un Frenks Sinatra. 1995. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Uzmanību! Turpmākajā tekstā var tikt atklātas nozīmīgas detaļas par filmas saturu! Treisija Lorda ir bagātas Filadelfijas ģimenes vecākā meita, kura taisās apprecēties ar jaunbagātnieku Džordžu Kitredžu. Iepriekš Treisija bija precējusies ar jahtu dizaineri Deksteru Heivenu, bet izšķīrusies ar viņu, jo, pēc viņas tēva teiktā, viņš neatbilst ģimenes notiektajiem standartiem. Tikmēr Ņujorkā žurnāla Spy izdevējs Sidnijs Kids ļoti vēlas atspoguļot kāzas un norīko reportieri Maiku Konoru un fotogrāfi Līzu Imbriju. Kids plāno izmantot Dekstera palīdzību, kurš iepriekš žurnālā ir strādājis. Deksters reportierus uzdos kā Treisijas brāļa Džuniusa, ASV diplomāta Argentīnā, draugus. Treisijai rodas aizdomas, tomēr ļauj Maikam un Līzai palikt, pēc sarunas ar Deksteru, kurš draud ar ģimenes reputāciju apdraudošu rakstu. Deksteru ar atplestām rokām sagaida Treisijas māte Mārgareta un pusaugu māsa Dīna, par ko Treisija ir ļoti sarūgtināta. Naktī pirms kāzām tiek nosvinēta liela balle, kurā Treisija atklāj simpātijas pret Maiku. Treisija tikai otro reizi savā dzīvē piedzeras un noskūpsta Maiku, vēlāk dodoties peldē. Nākamajā rītā abus atrod Džordžs un apsūdz savu līgavu krāpšanā. Tieši pirms kāzām Treisija nolemj neprecēt Džordžu. Maiks piedāvā būt viņas līgavainis, taču Treisija atsaka, jo saprot, ka Līza ir viņā iemīlējusies. Tad Deksters, kurš visu laiku nepārprotami plānoja viņu atgūt, piedāvā viņai vēlreiz apprecēties. Treisija ar prieku to pieņem. Džeimss Stjuarts — Maiks Konors Kerijs Grānts — Deksters Heivens Ketrina Hepbērna — Treisija Lorda Ruta Hasija — Līza Imbrija Džons Hauards — Džordžs Kitredžs Rolands Jangs — Viljams Treisijs (tēvocis Villijs) Džons Halidejs — Sets Lords Mērija Neša — Mārgareta Lorda Virdžīnija Veidlere — Dīna Lorda Henrijs Denjels — Sidnijs Kids Laionels Peips — Edvards Rekss Evanss — sulainis Tomass Deivids Klaids — Maks Hilda Ploraita — bibliotekāre «CNN.com - The Hughes-Hepburn affair - Feb 23, 2005». edition.cnn.com. Skatīts: 2023-05-01. «70 Brilliant Romantic Comedies To Watch Now». Time Out Worldwide (en-GB). Skatīts: 2023-05-01. Conor Murray. «The 10 Best Romantic Comedies Of All Time». Forbes (angļu). Skatīts: 2023-05-01. «Complete National Film Registry Listing | Film Registry | National Film Preservation Board | Programs | Library of Congress». Library of Congress, Washington, D.C. 20540 USA. Skatīts: 2023-05-01. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Box Office Mojo profils (angliski) Rotten Tomatoes profils (angliski)