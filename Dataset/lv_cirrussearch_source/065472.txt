Banka (indonēziešu: Pulau Bangka, ڤولو بڠكـ) ir sala Indonēzijā. Administratīvi ietilpst Banka-Belitunas provincē, tās galvenā sala. Administratīvi iedalās četros apriņķos un vienā pilsētā. Lielākā apdzīvotā vieta ir provinces centrs Pankalpinana salas austrumu krastā. Sala izvietojusies Indonēzijas rietumdaļā. 13 km platais Bankas šaurums to atdala no Sumatras rietumos, bet Gasparas šaurums austrumos — no Belitunas salas. Ziemeļu krastus apskalo Natunas jūra, bet dienvidu — Javas jūra. Salas reljefs paugurains ar plašiem līdzenumiem, augstākais punkts ir Bui kalns 705 m vjl. Salā valda tropiskais klimats. Ainavā dominē tropiskie lietusmeži un purvi. Audzē galvenokārt rīsus, piparus, kaučuku. Ievērojamas alvas atradnes. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 94. lpp. Vikikrātuvē par šo tēmu ir pieejami multivides faili. Skatīt: Banka. Encyclopædia Britannica raksts (angliski) Encyclopædia Universalis raksts (franciski)