"Papīra mēness" (angļu: Paper Moon) ir 1973. gada ASV komēdijdrāmas filma, kuras režisors ir Pīters Bogdanovičs. Filmā galvenās Mozesa un Edijas lomas atveido tēvs un meita Raiens un Tatuma O'Nīla. Citas lomas atveido Medlina Kāna un Džons Hillermans. Filma balstīta uz Džo Deivida Brauna 1971. gada romānu Addie Pray. Filmas darbība norisinās Kanzasā un Misūri Lielās depresijas laikā un stāsta par nelielu krāpnieku, par kura pārinieci kļūst, iespējams, viņa meita. Filmas "Papīra mēness" pirmizrāde notika 1973. gada 9. aprīlī un to izplatīja Paramount Pictures. Filma saņēma ļoti pozitīvas kritiķu atsauksmes, īpaši slavējot Tatumas O'Nīlas aktierspēli. Par šo lomu viņa desmit gadu vecumā saņēma Amerikas Kinoakadēmijas balvu kategorijā "Labākā aktrise otrā plāna lomā", padarot viņu par visu laiku jaunāko Kinoakadēmijas balvas ieguvēju vēsturē. Tīmekļa vietnē Rotten Tomatoes filmai ir 93% vērtējums. Uzmanību! Turpmākajā tekstā var tikt atklātas nozīmīgas detaļas par filmas saturu! 1936. gadā, nelielā Kanzasas pilsētiņā, ceļojošais krāpnieks Mozess Prejs satiek deviņus gadus veco Ediju Loginsu pie viņas mātes kapavietas, kur kaimiņiem ir aizdomas, ka Mozess ir viņas tēvs. Viņš to noliedz, taču piekrīt nogādāt Ediju viņas tantes mājā Misūri. Vietējās graudu dzirnavās Mozess pārliecina vīrieša brāli, kurš nejauši nogalināja Edijas māti, iedot viņam 200 dolārus bez mātes palikušajai Edijai. Edija nejauši noklausās šo sarunu un pēc tam, kad Mozess ir iztērējis gandrīz pusi no tās naudas, lai salabotu savu kabrioletu un nopērkot viņai vilciena biļeti, viņa pieprasa viņam naudu atpakaļ. Mozess piekrīt Edijai ļaut ceļot kopā ar viņu, līdz viņš būs atguvis visus 200 dolārus, kas viņai pienākas. Pēcāk Mozess apmeklē vairākas atraitnes, izliekoties, ka iepriekš pārdevis dārgas, personalizētas Bībeles saviem mirušajiem vīriem. Arī Edija pievienojas krāpniecībai, tēlojot viņa meitu un demonstrējot citus trikus, lai apkrāptu. Laikam ejot, Mozess un Edija kļūst par labu komandu. Kādu vakaru, Mozess un Edija apstājās kādā karnevālā, kur Mozess satiek eksotisko dejotāju Triksiju Delaitu. Par lielu sarūgtinājumu Edijai, Mozess uzaicina Triksiju un viņas afroamerikāņu pusaugu kalponi Imogenu pievienoties ceļam. Edija drīz sadraudzējas ar Imogenu un kļūst greizsirdīga uz Triksiju. Imogena Edijai atklāj, ka Triksija ir arī prostitūta. Kad Edija atklāj, ka Mozess ir iztērējis visu naudu, iegādājoties jaunu kabrioletu, lai izpatiktu Triksijai, viņa un Imogena izstrādā plānu. Viņas pārliecina viesnīcas darbinieku apmeklēt Triksiju. Pēc tam Edija aizsūt Mozesu uz Triksijas istabu, kur viņš pieķer viņu un viesnīcas darbinieku, nodarbojoties ar seksu. Mozess nekavējoties atstāj Triksiju, savukārt Edija Imogenai atstāj pietiekami daudz naudas, lai viņa varētu atgriezties mājās. Apmetoties citā viesnīcā, Mozess nejauši atklāj nelegālā alkohola pārdevēja veikalu. Viņš nozog daļu viskija, lai pēc tam to pārdotu atpakaļ pārdevējam. Izrādās, ka pārdevēja dvīņubrālis ir vietējais šerifs, kurš abus ātri arestē. Edija paslēpj naudu savā cepurē un abi vēlāk no policijas iecirkņa izbēg. Lai izvairītos no noķeršanas, viņi savu kabrioletu iemaina pret lauksaimniecības kravas mašīnu. Mozess un Edija nokļūst Misūri, kur Mozess sarīko kārtējo krāpšanu. Tomēr šerifs un viņa palīgi viņu notver un, atrodoties ārpus savas jurisdikcijas, piekauj viņu un atņem naudu. Pazemots un piekauts, Mozess atstāj Ediju pie viņas tantes durvīm, bet drīz vien vīlusies Edija pievienojas viņam atpakaļ ceļā. Kad viņš atsakās, Edija atgādina, ka viņš vēljoprojām ir parādā viņai 200 dolārus un norāda, ka viņa mašīna ripo lejā no kalna. Viņi panāk mašīnu un kopā aizbrauc. «Paper Moon (1973)». The Numbers. Skatīts: 2023. gada 23. augustā. «Paper Moon - Rotten Tomatoes». www.rottentomatoes.com (angļu). 1973-05-09. Skatīts: 2023-08-23. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Rotten Tomatoes profils (angliski)