Falabella ir vismazākā zirgu šķirne pasaulē. Lai gan tā ir tik maza, to nesauc par poniju, bet par miniatūro zirgu. Falabellas dzimtene ir Argentīna. Falabellas augstums skaustā ir 38—86 cm, visbiežāk sastopamais augstums ir 70—77 cm. Šķirnes proporcijas ir vairāk līdzīgas zirgam nekā ponijam. Tie izskatās kā maziņi arābu zirgi vai tīrasiņu zirgi. To apspalvojums ir smalks un gluds, augums kompakts. Šķirnei parādās arī poniju ietekme, falabellām ir spēcīgi kauli un biezas krēpes un astes, kakli paīsi un galva salīdzinoši ar zirgu proporcijām lielāka. Falabellu kumeļi piedzimst ļoti mazi, tiem ir apmēram 20 cm augstums skaustā, pilnu augumu tie sasniedz 2—3 gadu vecumā. Falabella visbiežāk ir bēra un melna. Bet ir sastopama arī dārka un palsa krāsa. Ļoti reti ir lāsumaina falabella. Falabellas ir inteliģentas un viegli apmācāmas. Tā kā falabellas ir ļoti maza auguma, ar tām var jāt tikai mazi bērni. Zirgu šovos tās parasti izrāda, vedot pie rokas. Falabellas var apmācīt vilkt ratus, un tas ir vispopulārākais falabellas pielietojums. Dienvidamerikas zirgu senči ir cēlušies no spāņu konkistadoru ievestajiem zirgiem: Andalūzijas zirgiem un citiem Ibērijas zirgiem. Kontinenta dienvidu daļā daļa zirgu nokļuva ģeogrāfiskā izolētībā, un 19. gadsimtā, savstarpēji krustojoties, izveidojās vietējo Argentīnas mapuču indiāņu nelielie zirgi, daļēji līdzīgi mūsdienu falabellām. Patriks Ņūtals 1868. gadā uzsāka falabellas šķirnes programmu, izmantojot vietējo indiāņu zirgus. Kad Patriks nomira, viņa darbu turpināja meitas vīrs Huans Falabella. Huans mazākos zirgus sakrustoja ar dažādām poniju šķirnēm: Velsas ponijiem, Šetlandes ponijiem, maza auguma tīrasiņu zirgiem un Argentīnas kriollo zirgiem. Konsekventi izmantojot arvien mazāka auguma zirgus, Huans Falabella ieguva mazos miniatūros zirdziņus. 1940. gados Hulio Falabella izveidoja jaunās šķirnes ciltsgrāmatu, standartizējot šķirnes augumu skaustā. Mērķis bija reģistrēt zirgus, kuri ir mazāki par 100 cm. Šķirnei attīstoties, falabellas kļuva arvien mazākas, un mūsdienās maksimālais pieļaujamais augstums skaustā ir 86 cm. «Some unique and fascinating information on horses». Arhivēts no oriģināla, laiks: 2009. gada 17. jūlijā. Skatīts: 2009. gada 15. februārī. «Arhivēta kopija». Arhivēts no oriģināla, laiks: 2009. gada 11. janvārī. Skatīts: 2009. gada 11. janvārī. Western Horseman Falabella Miniature Horse Association (FMHA) Falabella Argentina Falabella Stud