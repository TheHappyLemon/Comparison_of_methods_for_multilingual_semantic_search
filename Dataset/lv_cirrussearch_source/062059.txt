Dmanisi (gruzīnu: დმანისი) ir pilsēta Gruzijas dienvidaustrumos, Lejaskartlijas mharē. Municipalitātes centrs. Pilsēta atrodas Dmani vulkāniskajā plato Mašaveri upes krastos 93 km no galvaspilsētas Tbilisi. Lielākā daļa pilsētas iedzīvotāju ir gruzīni (81%), azerbaidžāņi (14%) un armēņi (2%). Sena apdzīvota vieta. 6.—8. gadsimtā bija bīskapa rezidence. Kā pilsēta minēta no 9. gadsimta un piederējusi arābiem. Uzplauka 12.—13. gadsimtā, kad caur pilsētu gāja karavānu ceļš uz austrumiem. Vēlākos laikos iekarojuši dažādi karaspēki, līdz 18. gadsimtā nopostīta. 19. gadsimta beigās Krievijas impērijas kartēs atzīmēta kā Baškičetas (Башкичетъ) ciems, ko dibinājuši no Krimas ieceļojušie duhobori. 1933. gadā Baškičeta kļūst par rajona centru. 1947. gadā pārdēvēta tagadējā vārdā, bet 1981. gadā piešķirts pilsētas statuss. 1991. gadā arheoloģiskajos izrakumos Dmanisi apkārtnē tika atrasti 1,8—1,7 miljonus gadu seni hominīdu kauli, ko nodēvēja par Homo erectus georgicus. Tās ir senākās datētās hominīdu fosilijas, kas atrastas ārpus Āfrikas. Šie arheoloģiskie izrakumi, kā arī citi netālie aizvēsturiskie dzīvnieku atradumi 2007. gadā iekļauta UNESCO Pasaules mantojuma kandidātu sarakstā. https://www.geostat.ge/en/modules/categories/41/population. РАННИЙ ПАЛЕОЛИТ ЕВРАЗИИ: НОВЫЕ ОТКРЫТИЯ Dmanisi Hominid Archaeological Site Vikikrātuvē par šo tēmu ir pieejami multivides faili. Skatīt: Dmanisi. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)