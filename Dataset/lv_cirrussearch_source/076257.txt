Murmanska (krievu: Му́рманск, izrunā: [ˈmurmənsk], Kolas sāmu: Мурман ланнҍ), no 1916. līdz 1917. gadam Romanova Murmanā (Романов-на-Мурмане), ir pilsēta Krievijas ziemeļrietumos, Murmanskas apgabala administratīvais centrs. Tai ir pilsētas apgabala statuss. Murmanska atrodas Kolas pussalā, klinšainā Kolas līča austrumu krastā, netālu no līča ieejas Barenca jūrā. Tā ir viena no lielākajām Krievijas ostām. Gar pilsētu izbūvēts federālais autoceļš R21 "Kola". 108 km attālumā no pilsētas atrodas Krievijas robeža ar Norvēģiju, bet 182 km attālumā — ar Somiju. 2023. gadā Murmanskā dzīvoja 267 tūkstoši iedzīvotāju. Neskatoties uz to, ka pilsētas iedzīvotāju skaits kopš 1989. gada pakāpeniski samazinās, Murmanska joprojām ir lielākā pilsēta pasaulē aiz Ziemeļu polārā loka. Lai arī pilsēta atrodas aiz polārā loka, pateicoties Ziemeļatlantijas straumei, tās klimats, neskatoties uz garajām un sniegotajām ziemām, ir salīdzinošo mērens. Arī Barenca jūra pilsētas apkārtnē aizsalst ļoti reti. Pēc sava izmēra un infrastruktūras Murmanska līdzinās citām Krievijas Eiropas daļas pilsētām, kuras savā starpā savieno attīstīts ceļu un dzelzceļu tīkls. Murmanska ir vistālāk ziemeļos esošā pilsēta, kurā darbojas trolejbusu satiksme. Krievijas Impērijai plāns uzbūvēt ostu aiz polārā loka radās 1870.-tajos gados. 1912. gadā Murmanskas apkārtnē ieradās pētnieku grupa, lai izvērtētu iespējas šeit izbūvēt ostu. 1915. gada 3. (16.) aprīlī tika dibināta Murmanskas osta Pirmā pasaules kara vajadzībām, lai iegūtu jūrasceļus ziemeļos. Vienlaicīgi tikai izbūvēta dzelzceļa līnija no Petrozavodskas līdz ostai. Galastacijas nosaukums bija Romanova Murmanā. 1916. gada 4. oktobrī šī jauni veidotā apdzīvotā vieta ieguva pilsētas statusu. Pēc Februāra revolūcijas 1917. gada 3. aprīlī Romanovu Murmanā pārdēvēja par Murmansku. 1917. gadā pēc Oktobra revolūcijas Murmanskā tika izveidota pagaidu revolucionārā komiteja, kuras priekšgalā bija boļševiki. Saskaņā ar Brestļitovskas miera līgumu no kara kuģiem 1918. gada martā krastā izsēdās bruņots desants, kas kļuva par intervences sākumu. 1919. gadā pilsēta nonāca baltgvardu kontrolē. 1919. gada rudenī Antantes karaspēks bija spiests evakuēties no Murmanskas. 1920. gada 21. februārī pilsētā notika sacelšanās pret baltgvardiem, bet 13. martā, ar Sarkanās armijas regulāro daļu ierašanos pilsētā, Murmanska pilnībā nonāca Padomju Savienības kontrolē. https://rosstat.gov.ru/storage/mediabank/chisl_MO_Site_01-01-2023.xlsx; izdevējs: Federālais Valsts statistikas dienests; pārbaudes datums: 20 maijs 2023. Vikikrātuvē par šo tēmu ir pieejami multivides faili. Skatīt: Murmanska. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)