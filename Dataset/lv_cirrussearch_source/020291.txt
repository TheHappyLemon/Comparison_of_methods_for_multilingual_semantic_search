Mailzs Gilberts "Tims" Hortons (angļu: Miles Gilbert "Tim" Horton; dzimis 1930. gada 12. janvārī, miris 1974. gada 21. februārī) bija kanādiešu hokejists, aizsargs. Savas karjeras laikā kļuvs par četrkārtēju Stenlija kausa ieguvēju, 1977. gadā iekļauts Hokeja slavas zālē. Hortons bija arī biznesmenis, kanādiešu restorānu ķēdes Tim Hortons dibinātājs. Gājis bojā auto avārijā, bēgot no policijas. Profesionāļa karjeru sāka 1949.—50. gada sezonā AHL kluba Pitsburgas "Hornets" rindās. Tanī pašā sezonā aizsargs aizvadīja arī savu debijas spēli NHL vienībā Toronto "Maple Leafs", taču tās sastāvā viņš nostiprinājās vien 1952.—53. gada sezonā. 1962., 1963., 1964. un 1967. gadā kopā ar "Maple Leafs" izcīnījis Stenlija kausu. Starp 1961. gada 11. februāri un 1968. gada 4. februāri pēc kārtas aizvadīja 486 spēles, kas līdz pat 2007. gadam bija NHL rekords visvairāk pēc kārtas aizvadīto spēļu ziņā starp aizsargiem. Rekordu laboja Kārlis Skrastiņš. 1969.—70. gada sezonas vidū Hortons nonāca Ņujorkas "Rangers" rindās, tajās aizvadot nākamo pusotru sezonu. 1971.—72. gada sezonu hokejists aizvadīja Pitsburgas "Penguins", taču tad divas sezonas spēlēja Bufalo "Sabres" sastāvā. Eliteprospects profils (angliski) Internet Hockey Database profils (angliski) Hockey-Reference profils (angliski)