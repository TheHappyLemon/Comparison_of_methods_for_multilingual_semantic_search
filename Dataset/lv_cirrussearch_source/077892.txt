Tetrahlorogleklis (tetrahlormetāns, CCl4) ir bezkrāsains, smags, nedegošs šķidrums ar hloroformam līdzīgu aromātu. Tetrahlorogleklis ir vienkāršākais pilnībā halogenētais halogēnogļūdeņradis. Tetrahlorogleklis ir indīgs (aknu inde). Tetrahloroglekli var iegūt dažādās hlorēšanas reakcijās, tai skaitā, hlorējot metānu. CH4 + 4Cl2 → CCl4 + 4HCl Lielāko daļu tetrahloroglekļa rūpnieciski iegūst, hlorējot sēroglekli. CS2 + 3Cl2 → CCl4 + S2Cl2 Tetrahloroglekli var uzskatīt par neeksistējošās ortoogļskābes C(OH)4 tetrahloranhidrīdu, jo, iedarbojoties uz to ar nātrija alkoholātiem, var iegūt ortoogļskābes esterus: CCl4 + 4NaOC2H5 → C(OC2H5)4 + 4NaCl Izmanto tauku, eļļu un sveķu šķīdināšanai kā ugunsdrošu šķīdinātāju. Izejviela freonu sintēzē. Lieto degošu šķidrumu dzēšanai. Tīru tetrahloroglekli dažreiz lieto kodolmagnētiskās rezonanses spektrometrijā par šķīdinātāju, jo tas nesatur ūdeņradi.