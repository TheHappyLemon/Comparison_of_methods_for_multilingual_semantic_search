Sarisu (azerbaidžāņu: Sarısu, kas nozīmē "dzeltenais ūdens") ir Azerbaidžānas lielākais ezers, kas atrodas Kūras-Araksas zemienē, Imišli un Sabirabadas rajonā. Sarisu ezers stiepjas gar Kūras upi no Imišli rajona uz dienvidaustrumiem līdz Sabirabadas rajonam 22 kilometru garumā. Tas ir viens no četriem ezeriem, kas atrodas šajā apkārtnē. Ezera ūdens ir saldūdens. Ezerā ir pieplūdums no Aggola ezera caur kanālu, to papildina arī gruntsūdeņi un lietus, bet aizplūde ir uz Kūras upi. Noplūdi uz Kūru regulē slūžu stacija Muradbejli ciemā. Ezeru no dzīvojamajiem rajoniem ziemeļos atdala šoseja, kas novērš iespējamo piesārņojumu. Ezera dienvidu daļa agrāk ir bijusi piesārņota no naftas ieguves tā krastos. Sarisu krasta līniju galvenokārt veido mitrāji un purvi. Kopējā platība ir 65,7 kvadrātkilometri. Aptuvenais ūdens tilpums ezerā ir 60 miljoni m3. Vidējais dziļums ir 1–3 metri, pie krasta līnijas 0,1–0,9 metri. Ūdens apjoma pieaugums galvenokārt novērojams pavasara un rudens sezonā. Ziemas sezonā vidējais ledus segšanas periods ir 11 dienas. Ezers ir bagāts ar karpām un raudām . Labvēlīgi apstākļi pie ezera ziemā piesaista 300-350 tūkstošus migrējošo putnu. Sarisu ir augsta mineralizācija. Sarisu ezers ir pēc platības un tilpuma lielākais Azerbaidžānā, bet lielākā ūdenstilpe ir Mingečeviras ūdenskrātuve valsts ziemeļos. Dažkārt Kūras upe pārplūst. Tā dēļ 1976. gadā ezers palielinājās 3-5 reizes. 2010. gada maijā apkārtni piemeklēja lieli plūdi. Spēcīgas lietavas izraisīja Kūras upes līmeņa paaugstināšanos par 12 cm un Sarisu ezera līmeņa paaugstināšanos par 20 cm. 2010. gada 24. maijā Muradbejli ciems, kuru ieskauj ezers dienvidos un Kūras upe ziemeļos, sabrūkot dambim, pilnībā applūda. Muradbejli un trīs citi ciemati Sabirabadas rajonā, kā arī četri ciemati Saatli rajonā tika evakuēti. 18 May 2010 "Sarısu gölündə suyun səviyyəsi dünəndən bu günə kimi 20 santimetr qalxıb" Arhivēts 2019. gada 5. novembrī, Wayback Machine vietnē. Retrieved on 5 October 2010 24 May 2010; ANS Sarısu gölü ətrafındakı 8 kənd boşaldılır Arhivēts 2011. gada 7. jūlijā, Wayback Machine vietnē. Retrieved on 7 October 2010 24 May 2010; Trend News Azərbaycanın İmişli, Sabirabad və Saatlı rayonları ərazisindəki Sarısu gölü ətrafındakı kəndlərin əhalisi köçürülüb - FHN Arhivēts 2010. gada 29. jūlijā, Wayback Machine vietnē. Retrieved on 7 October 2010 NASA-Earth Observatory: Flooding in Azerbaijan Sarisu ezers Wikimapia