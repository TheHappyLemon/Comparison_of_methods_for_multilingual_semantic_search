Jūliuss Keils (vācu: Julius Keyl; dzimis 1877. gada 8. decembrī, miris 1959. gada 15. novembrī) bija vācu vieglatlēts un vingrotājs. 1900. gada vasaras olimpiskajās spēlēs startēja vieglatlētikā un 1906. gada neoficiālajās olimpiskajās spēlēs vingrošanā. Keils bija Minhenes sporta kluba MTV Munich Club pārstāvis. Viņš 1900. gada vasaras olimpiskajās spēlēs Parīzē startēja 100 metru skriešanas disciplīnā. Šajā disciplīnā Keils startēja tikai kvalifikācijas kārtas priekšskrējienā, kurā ieguva 4. vietu un tālāko cīņu neturpināja. 1902. un 1904. gadā viņš kļuva par Vācijas čempionu 100 metru skriešanas disciplīnā, 1902. gadā ar brāļa Valtera palīdzību viņš divreiz pārspēja pasaules rekordu 4x100 metru stafetē. 1904. gadā viņš pārspēja Vācijas 110 metru barjerskrējiena rekordu. 1906. gada neoficiālajās olimpiskajās spēlēs Atēnās viņš startēja komandu daudzcīņā vingrošanā. Vācijas komanda šajā disciplīnā ieguva 5. vietu. Paralēli tiesību zinātņu studijām un kļūstot par praktizējošu juristu, viņš no 1901. līdz 1919. gadam bija savas vietējās futbola komandas MTV 1879 München vadītājs. No 1904. līdz 1910. gadam bija Vācijas Futbola asociācijas prezidents. No 1910. līdz 1922. gadam bija Dienvidvācijas Futbola asociācijas Tehniskās komisijas prezidents. No 1922. līdz 1928. gadam viņš atkal bija Vācijas Futbola asociācijas prezidents. 1928. gadā Keils bija daļa no Vācijas futbola izlases treneru komandas, kas piedalījās 1928. gada vasaras olimpiskajās spēlēs Amsterdamā. Keils nomira 1959. gada 15. novembrī, trīs nedēļas pirms savas 82. jubilejas, savās mājās Minhenē. «Julius Keyl». Sports Reference. Arhivēts no oriģināla, laiks: 2020. gada 30. oktobris. Skatīts: 2020. gada 30. oktobris. «Athletics at the 1900 Paris Summer Games: Men's 100 metres». Sports Reference. Arhivēts no oriģināla, laiks: 2020. gada 24. septembris. Skatīts: 2020. gada 24. septembris. «Leichtathletik - Deutsche Meisterschaften (100m-Herren)». sport-komplett.de. Skatīts: 2017. gada 28. maijs. «Progression of the European Outdoor Records». rfea.es. Arhivēts no oriģināla, laiks: 2021. gada 17. aprīlī. Skatīts: 2017. gada 28. maijs. «Spaldings Official Athletic Almanac». myheritage.com. Skatīts: 2017. gada 28. maijs. «Gymnastics at the 1906 Athina Summer Games: Men's Team All-Around». Sports Reference. Arhivēts no oriģināla, laiks: 2020. gada 30. oktobris. Skatīts: 2020. gada 30. oktobris. «Julius Keyl». Olympedia.org. Skatīts: 2020. gada 30. oktobris. Jūliuss Keils (SOK profils) (angliski) Jūliuss Keils (Olympedia profils) (angliski) Jūliuss Keils (Sports Reference profils) (angliski)