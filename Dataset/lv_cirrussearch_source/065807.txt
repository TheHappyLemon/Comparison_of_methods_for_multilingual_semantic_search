Šahīdminārs (bengāļu: শহীদ মিনার) jeb Mocekļu tornis ir 1963. gadā uzcelts nacionālais piemineklis Bangladešas galvaspilsētā Dakā. Piemineklis veltīts 1952. gadā policijas nogalinātajiem Bengāļu valodas kustības manifestācijas dalībniekiem. 1952. gada 21. februārī šajā vietā Pakistānas policija (tolaik Bangladeša atradās Pakistānas sastāvā) atklāja uguni uz demonstrantiem, kuri pieprasīja oficiālu statusu bengāļu valodai, nogalinot vairākus desmitus demonstrantu. Dažas dienas pēc tam Dakas universitātes studenti šajā vietā uzstādīja pieminekli, ko policija nojauca. 1956. gadā bengāļu valodai oficiāls statuss tika piešķirts, bet 1963. gadā tika uzcelts Šahīdminārs. Bangladešas neatkarības kara laikā 1971. gadā pakisānieši pieminekli nojauca. Pēc Bangladešas neatkarības iegūšanas tas tika atjaunots, bet 1983. gadā — paplašināts. Pie pieminekļa katra gada 21. februārī notiek svinīgie pasākumi. 1999. gadā ANO atzina 21. februāri par Starptautisko dzimtās valodas dienu. Vikikrātuvē par šo tēmu ir pieejami multivides faili. Skatīt: Šahīdminārs.