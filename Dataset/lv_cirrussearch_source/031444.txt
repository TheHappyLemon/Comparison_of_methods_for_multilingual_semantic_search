Alouette 2, bija Kanādas pētniecības pavadonis. Tas palaists 1965. gada novembrī un 10 gadus izmantots jonosfēras pētījumiem. Pavadoni izgatavoja Kanādas Aizsardzības un pētījumu telekomunikāciju iestāde (Defence and Research Telecommunications Establishment, DRTE). Tas būvēts uz 1962. gadā palaistā Alouette 1 rezerves aparāta bāzes. Tam tika uzlabotas sistēmas un papildināta zinātnisko instrumentu aparatūra. Kosmiskajā aparātā uzstādīts jonosfēras zondētājs, supergaro viļņu uztvērējs, enerģētisko daļiņu detektors, kosmiskā trokšņa eksperiments un elektrostatiskā zonde. Pavadonis tika stabilizēts, rotējot 2,25 apgriezieni minūtē. Tajā nebija datu ierakstīšanas ierīces, tādēļ informācija tika ievākta tikai tad, kad pavadonis atradās virs zemes stacijām, dienā aptuveni 8 stundas. Līdz 1975. gadam elektroenerģijas sistēma bija tiktāl degradējusies, ka tā darbības laiks bija tikai pusstunda dienā. Alouette 2 tika palaists 1965. gada 29. novembrī 04:48 UTC ar nesējraķeti Thor SLV-2 Agena-B no Vandenberga Gaisa spēku bāzes starta kompleksa 75-1-1. 1975. gada jūlijā pavadoņa aparatūra tika izslēgta. Atzīmējot tā 10 gadu jubileju, 1975. gada 18. un 29. novembrī Alouette 2 tika ieslēgts. Alouette 2 vēl joprojām atrodas orbītā (apogejs 2640 km, perigejs 500 km), bet tas ir neaktīvs. Alouette 2 - Orbit Heavens-Above Alouette I and II Canadian Space Agency (angliski) Alouette 1, 2 Gunter Dirk Krebs (angliski)