Sergejs Pečura (dzimis 1987. gada 14. jūnijā Rīgā) ir Latvijas hokejists, spēlē uzbrucēja pozīcijā, Latvijas hokeja izlases dalībnieks. Pašlaik (2020) spēlē Latvijas čempionāta komandā HK Dinaburga. 2006.—2007. gada sezonu S. Pečura aizvadīja Latvijas hokeja līgas klubā SK Rīga 20, kuras sastāvā aizvadīja 39 spēles, gūstot 30 rezultativitātes punktus. 2007.—2008. gada sezonu viņš aizvadīja Latvijas hokeja līgas klubā ASK/Ogre, tās sastāvā kļūstot par Latvijas vicečempionu. 2008.—2009. gada sezonu hokejists uzsāka HK Rīga 2000 sastāvā, tad četras spēles aizvadīja Rīgas "Dinamo" vienībā. Latvijas hokeja izlases sastāvā piedalījies 2004. un 2005. gada Pasaules čempionātā U-18 jauniešiem, bet 2006. un 2007. gadā — Pasaules čempionātā junioriem, kopā 21 spēlē izceļoties ar 9 vārtiem un 6 rezultatīvām piespēlēm. Bija arī pieaugušo izlases treniņnometnē pirms 2008. gada Pasaules čempionāta. Piedalījās 2010. gada Pasaules čempionātā. Eliteprospects profils (angliski) KHL profils (angliski)