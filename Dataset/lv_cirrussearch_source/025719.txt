Noels Viljams Hinnerss (Noel William Hinners; dzimis 1935. gada 25. decembrī, miris 2014. gada 5. septembrī) bija ASV ģeologs un ģeoķīmiķis. Plašāk pazīstams pēc darbības NASA, kur no 1963. līdz 1989. gadam veicis dažādus zinātniskus un administratīvus darbus. Noels Hinnerss dzimis Bruklinā apdrošināšanas aģenta Viljama Hinnersa un mājsaimnieces Heizelas Hinnersas septiņu bērnu ģimenē. Bakalaura grādu augkopības zinātnēs ieguvis Ratgerza Universitātē (1958. gadā), maģistra grādu ģeoloģijā — Kalifornijas Tehnoloģiju institūtā, doktora grādu ģeoķīmijā — Prinstonas Universitātē (1963. gadā). 1963. gadā Hinnerss AT&T filiālē Bellcomm sāka strādāt darbu, kas bija cieši saistīts ar NASA. Apollo programmas ietvaros darbojās zinātnes plānā, piedalījās nolaišanās vietu izvēlē. 1972. gadā viņš kļuva par NASA Mēness programmas direktoru. 1974. gadā Hinnerss kļuva par NASA administratora vietnieku kosmosa zinātnes jomā. 1979. gadā Hinnerss atstāja NASA un kļuva par Nacionālā gaisa un kosmosa muzeja Smitsona institūta direktoru. 1982. gadā viņš atstāja šo amatu, lai kļūtu par NASA Godarda Kosmosa lidojumu centra direktoru. 1987. gadā Hinnerss kļuva par NASA Galveno zinātnieku un NASA administratora asociēto vietnieku. 1989. gadā Hinnerss pārgāja darbā uz Lockheed Martin kā lidojumu sistēmu viceprezidents. Viņa darbs bija cieši saistīts ar NASA projektiem Mars Global Surveyor, Mars Surveyor Program, Mars Reconnaissance Orbiter, Stardust, Genesis, kā arī kosmiskajām kodolenerģētikas sistēmām. Lockheed Martin viņš atstāja 2002. gadā Dr. Noel W. Hinners Arhivēts 2014. gada 10. oktobrī, Wayback Machine vietnē. NASA Noel Hinners, a top NASA official, dies at 78 Martin Weil, Washington Post, 2014-09-09