Marija Hefla-Rīša (vācu: Maria Höfl-Riesch; dzimusi Marija Rīša (vācu: Maria Riesch) 1984. gada 24. novembrī Garmišā-Partenkirhenē, Bavārijā, Vācijā) ir vācu kalnu slēpotāja. Viņa ir 2010. gada Vankūveras Olimpisko spēļu čempione kombinācijā un slalomā, kā arī izcīnījusi zelta medaļu slalomā Pasaules čempionātā un ieguvusi 1 Lielo Kristāla globusu (2011) un 4 Mazos Kristāla globusus par uzvarām Pasaules kausa kopvērtējumā atsevišķās disciplīnās. Pasaules kausa posmos piedalās kopš 2002. gada. Divus gadus pēc kārtas (2009. un 2010. gadā) ieņēmusi otro vietu Pasaules kausa kopvērtējumā, 2011. gadā M. Hefla-Rīša pirmo reizi kļuva par uzvarētāju un ieguva Lielo Kristāla globusu, kopvērtējumā par tikai trīs punktiem apsteidzot savu galveno konkurenti un draudzeni Linsiju Vonu. Nākamajā sezonā viņa iegūto līderes pozīciju zaudēja, Pasaules kausa kopvērtējumā paliekot trešā. M. Hefla-Rīša atzīstamā līmenī nodarbojas arī ar tenisu un riteņbraukšanu. 2011. gada aprīlī viņa apprecējās ar savu menedžeri Markusu Heflu. M. Heflas-Rīšas jaunākā māsa Suzanna Rīša arī ir kalnu slēpotāja un Vācijas izlases sastāvā piedalījās Vankūveras Olimpiskajās spēlēs. Oficiālā tīmekļa vietne (vāciski) Olympedia profils (angliski) Munzüger Sport profils (vāciski) FIS profils (kalnu slēpošana) (angliski)