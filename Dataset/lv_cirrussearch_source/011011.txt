Insbruka (vācu: Innsbruck — ‘Innas tilts’) ir pilsēta Austrijas rietumos pie Innas upes 30 kilometrus uz ziemeļiem no Brennera pārejas. Tiroles federālās zemes galvaspilsēta. Pirmoreiz rakstos Insbruka (Insprucke) minēta 1187. gadā. Tās attīstību veicināja atrašanās netālu no Brennera pārejas — viena no svarīgākajām Alpu pārejām ziemeļu — dienvidu virzienā. 1429. gadā Insbruka kļuva par Tiroles galvaspilsētu, bet XV gadsimta beigās tā bija Svētās Romas impērijas imperatora Maksimiliāna I rezidence. Napoleona karu laikā Tiroli piešķīra Bavārijai. Tirolieši Andreasa Hofera vadībā sacēlās un trīs reizes ieņēma Insbruku. Vīnes kongresa rezultātā Tirole atkal iekļāvās Austrijas sastāvā. 2.pasaules kara laikā Insbruka piedzīvoja 21 Sabiedroto aviouzlidojumu, kuri nodarīja ievērojamus postījumus. Insbruka ir starptautiski pazīstams ziemas sporta centrs. 1964. gadā un 1976. gadā pilsētā norisinājās ziemas olimpiskās spēles, bet 1984. gadā un 1988. gadā pilsētā notika Ziemas paraolimpiskās spēles. 2012. gadā pilsētā pirmo reizi notika Ziemas Jaunatnes Olimpiskās spēles. 2018. gadā Insbrukā notika Pasaules čempionāts šosejas riteņbraukšanā. Insbrukā dzimuši: Hermanis Būls (Hermann Buhl) (1924—1957) — alpīnists Frīdrihs III (Friedrich III.) (1415—1493) — Svētās Romas impērijas imperators Armīns Koglers (Armin Kogler) (1959) — tramplīnlēcējs Kristiāns Švarcs-Šilings (Christian Schwarz-Schilling) (1930) — politiķis Georgs Točnigs (Georg Totschnig) (1971) — riteņbraucējs Vikikrātuvē par šo tēmu ir pieejami multivides faili. Skatīt: Insbruka. Encyclopædia Britannica raksts (angliski) Mūsdienu Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski) Encyclopædia Universalis raksts (franciski) Ebreju enciklopēdijas raksts (angliski)