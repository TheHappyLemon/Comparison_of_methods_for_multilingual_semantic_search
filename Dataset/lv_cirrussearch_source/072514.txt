Levante ir ģeogrāfisks termins, kas apzīmē plašu areālu Tuvajos Austrumos. Tās aptuvenās robežas ir Taurs ziemeļos, Arābijas tuksnesis dienvidos, Vidusjūra rietumos un Mezopotāmija austrumos. Pēc dažām definīcijām Levantē iekļauj arī visu Mezopotāmiju. Areāls aptuveni sakrīt ar arābisko terminu "Mešriks", kas apzīmē arābu zemes uz austrumiem no Ēģiptes un ziemeļos no Arābijas pussalas. Levante veido Auglīgā Pusmēness vidējo posmu starp Nīlas ieleju dienvidrietumos un Mezopotāmiju austrumos. Termins "Levante" pirmoreiz Eiropas valodās parādījās 1497.g. un sākotnēji tika lietots plašākā nozīmē, lai apzīmētu "Vidusjūras zemes uz austrumiem no Venēcijas". Termins cēlies no vidusfranču valodas vārda levant, vārda lever divdabja, kas nozīmē "aust" - kā soleil levant "austoša saule" no latīņu valodas levare. Termins "Levante" ir analoģisks sengrieķu valodas nosaukumam Ανατολία (Anatolía), kas arī apzīmē "Austošās Saules zeme", vai vienkārši "austrumi". Grieķiem termins Ανατολία ir sinonīms Μικρά Ασία (Mazāzijai) un neattiecas uz Levanti. Alternatīva teorija pieļauj, ka Levantes nosaukums cēlies no Libānas. Ebreju un aramiešu valodās skaņas "b" un "v" tiek apzīmētas ar vienu burtu un izruna mainās atkarībā no konkrētā vārda. Tādējādi var pieņemt, ka termins "Levante" apzīmē Libāna kalnu apkārtni, kas savukārt ir aramiešu cilmes nosaukums un nozīmē "balts", attiecinoties uz sniegiem klātajiem kalniem. Senā Levante (angliski)