Barselonas akvārijs (katalāņu: Aquàrium de Barcelona) ir Eiropas lielākais akvārijs. Viens no pasaules nozīmīgākajiem Vidusjūras zemūdens faunas aizsardzības centriem. Atrodas Barselonā, Vecās Ostas rajonā, netālu no Kolumba pieminekļa, Spānijas Molle (Moll d'Espanya). Adrese: Port Vell, Moll d’Espanya, tuvākā metro stacija — Drassanes. Barselonas akvārijs būtībā ir milzīgs 36 metrīgs okeanārijs, kas ietver sevī 4,5 mlj. litru ūdens un 35 nelielus akvārijus, kur katrs no tiem raksturojas ar savu faunas un floras sastāvu. Caurspīdīgs 80 metru garš zemūdens stikla tunelis, kas skaitās pats garākais pasaulē, izvietots zem okeanārija, kur var izvietoties līdz 100 cilvēkiem vienlaicīgi, un ļauj apmeklētājiem justies kā jūras dzelmē. Ekspozīcija ir izveidota 14 dažādu ekosistēmu veidā: klinšaina un smilšaina pludmale, aļģu audzes, zemūdens alas un groti, koraļļu rifi u.t.t. Vēl 7 akvāriji ir veltīti tropiskajām ekosistēmām: šeit var apskatīt, piemēram, Lielā Barjerrifa, Sarkanās jūras un Karību jūras iemītniekus to dabiskajā dzīves vidē. Viena no interesantākajām ekspozīcijas daļām ir miniakvāriji, kas akcentē uzmanību uz pārsteidzošiem jūru iemītniekiem, kurus ir grūti apskatīt lielā ūdens tilpumā. Tādi, piemēram, ir jūraszirdziņi, sūkļi un mikroskopiskas zivtiņas, kuras var ieraudzīt tikai palielinājumā. Barselonas akvārijā ir savākts ap 11 tūkst. jūras dzīvnieku, kas pārstāv 450 sugas, un no tiem 300 jūras zivju sugas. Papildus šeit ir dažādas izstādes par jūras tematiku, kafejnīca, veikals, konferenču zāles u.c. No akvārija atvēršanas 1995. gada 8. septembrī to ir apmeklējuši vairāk kā 14 miljoni cilvēku. https://web.archive.org/web/20110719153522/http://www.aquariumbcn.com/AQUARIUM/info_quienessomos.php DK ceļvedis: Barselona un Katalonija. 68. lpp. ISBN 978-9934-0-3507-4.