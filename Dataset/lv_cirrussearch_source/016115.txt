Viljandi jeb Vīlande (igauņu: Viljandi) ir dzelzceļa stacija Igaunijā, Viljandi apriņķa Viljandi jeb Vīlandes pilsētā. Viljandi stacija ir dzelzceļa iecirkņa Lelle—Viljandi un starppilsētu pasažieru dīzeļvilcienu maršruta Tallina—Viljandi galapunkts. Viljandi stacija atrodas 52,6 km attālumā no Tiri, 78,7 km attālumā no Lelles un 150,6 km attālumā no Tallinas Baltijas stacijas. Viljandi apkalpo vietējo pasažieru vilcienu satiksmi, kā arī veic dzelzceļa kravu operācijas. Dzelzceļa vēsture Vīlandes pilsētā aizsākās līdz ar šaursliežu dzelzceļa Valka—Rūjiena—Pērnava atzara Lātre (Meizakila)—Fellina (Vīlande) izbūvi 1897. gadā. 1900. gadā dzelzceļa būve tika turpināta ziemeļu virzienā un šaursliežu dzelzceļa tīkls caur Tiri, Lelli, Raplu tika savienots ar Tallinas šaursliežu dzelzceļa terminālu — Tallina-Veike staciju. 20. gs. vidū attīstoties ceļu tīklam un transporta loģistikai šaursliežu dzelzceļa saimniecība tika reorganizēta. Vairāki šaursliežu dzelzceļa iecirkņi tika slēgti, tai skaitā Meizakilas—Vīlandes iecirknis (1973. gada 3. jūnijā), bet pārējie pārveidoti par platsliežu dzelzceļa līnijām. Tallinas—Vīlandes līnijā dzelzceļa pārveide par platsliežu līniju notika secīgi pa posmiem. Tallinas—Raplas iecirknī pirmais vilciens pa 1520 mm platuma sliežu ceļu sāka kursēt 1969. gadā, Raplas—Tiri iecirknī — 1972. gadā, bet Tiri—Vīlandes iecirknī - 1974. gadā. 1997. gadā tika izveidots Igaunijas Valsts Dzelzceļa sabiedrības meitas uzņēmums Edelaraudtee, kas apkalpo pasažieru starppilsētu satiksmi un, vienlaikus, pārvalda Igaunijas dienvidrietumu dzelzceļa tīkla Tallina—Lelle—Viljandi/Pērnava infrastruktūru. 2012. gadā Viljandi stacija ik dienas pieņem un nosūta trīs pasažieru starppilsētu pasažieru vilcienus maršrutā Tallina—Viljandi—Tallina. Viljandi stacijā izvietots tūrisma informācijas centrs. Vīlandes dzelzceļa stacijas ēka tika atklāta 1897. gadā līdz ar šaursliežu dzelzceļa izbūvi. Sākotnēji tā bija vienkārša vienstāva garenas konfigurācijas koka ēka ar lēzenu divslīpes jumtu. 20. gadsimtā sākumā stacijai tika piebūvēta arī plaša galerijas tipa nojume. Ēkas fasādes, atbilstoši laikmeta prasībām, tika veidotas izmantojot aplikatīvus koka dekorus - dzegas, karnīzes, sandrikus, spāru galu dekoratīvos griezumus, jumta savilces, stūra pilastrus. 1926. — 1927. gadā Vīlandes stacijas ēka tika pārbūvēta, uzbūvējot otro stāvu. Otrā pasaules kara laikā 1944. gadā Vīlandes stacija tika pilnībā nopostīta. Vīlandē tika uzbūvēta jauna stacijas ēka, kas pilda stacijas funkcijas arī mūsdienās. Atbilstoši laikmetam, stacijas ēka celta Staļina klasicisma tradīcijās. Tā ir vienstāva apmesta ķieģeļu mūra ēka ar lēzenu divslīpju jumtu. Ēkas būvapjoma kompozīcija centrēta ap pasažieru uzgaidāmo zāli, kuru fasādēs iezīmē frontons un apjomīga logailas arka. Arka sadalīta loga rūtīs, bet tās centrā ievietots ēkas ieejas portiks. Fasādes apdarē izmantots apmetums un masīvas rustojuma joslas, kā arī stuka konsoles, savilces, profilētas dzegas. Vīlandes stacijas ūdenstornis un depo ēka celta 19. gs. beigās. Tās ir robustas, nacionālā romantisma stilistikā veidotas ēkas. To vienojošā iezīme ir sienu konstrukcijas. Tās veidotas no laukakmens mūra, izmantojot klinkera ielaidumus aplodās, dzegās, zelmeņos. Viljandi stacijas ēka. 2011. gads. 19. gs. beigu Viljandi depo ēka. 2012. gads. Viljandi stacijas depo ēka un ūdenstornis. 2011. gads. Viljandi stacijas ūdenstornis. 2011. gads. Igaunijas pasažieru dzelzceļa pārvadājumi (dienvidu virziens) «Vilcienu kustības saraksts Tallina—Lelle—Pērnava/Vīlande—Meizakila—Pērnava 1969. gadā.». Arhivēts no oriģināla, laiks: 2013-06-30. Skatīts: 2012-10-30. [1] Arhivēts 2012. gada 10. maijā, Wayback Machine vietnē. Edelaraudtee 2011/2012. gada infrastruktūras pārskats (igauniski) http://www.edel.ee/(igauniski) Arhivēts 2013. gada 25. februārī, Wayback Machine vietnē.(angliski)(krieviski) [2] Arhivēts 2013. gada 23. jūlijā, Wayback Machine vietnē. Mulgi dzelzceļš (igauniski) https://archive.today/20130630024808/http://narrow.parovoz.com/EE.php?OPEN=Tallin%23_Tallin (krieviski) [3][novecojusi saite] Informācijas centra adrese [4] Arhivēts 2016. gada 4. martā, Wayback Machine vietnē. EVR reģistrs - Vīlandes stacija (igauniski)