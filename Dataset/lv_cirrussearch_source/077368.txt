Ačinska (krievu: Ачинск) ir pilsēta Krasnojarskas novadā Krievijas Federācijā. Dibināta 1682. gadā. Atrodas Čulimas labajā krastā (Obas pieteka), 170 km uz rietumiem no Krasnojarskas. Klimats krasi kontinentāls. Ačinska ir viens no Ačinskas - Krasnojarskas rūpnieciskā rajona centriem. Tur atrodas alumīnija oksīda kombināts, cementa un sodas ražotnes, vizlas apstrādes un mēbeļu fabrikas, tehnikumi, medicīnas skola. Pilsētas apkārtnē notiek akmeņogļu ieguve un naftas pārstrāde. Pēc iedzīvotāju skaita tā ir trešā lielākā pilsēta novadā pēc Krasnojarskas un Noriļskas (105 tūkstoši iedzīvotāju). Ačinska ir mājvieta nelielai latviešu diasporai, kuras izcelsme galvenokārt nāk no Latgales. Vairums no šiem iedzīvotājiem ir pēcteči latgaliešiem, kas izceļoja no Vitebskas guberņas vēl pirms neatkarīgas Latvijas valsts izveides 1918. gadā. Pilsētā darbojas Ačinskas latgaliešu biedrība, kas organizē dažādus kultūras pasākumus un kalpo par Krasnojarskas novada latgaliešu kultūras centru. 2016. gadā biedrībā bija ap 60 aktīvu dalībnieku. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 12. lpp. «Pētnieki no Latvijas un Krievijas devušies ekspedīcijā uz Sibīriju». db.lv. Dienas Bizness. 2008. gada 18. janvāris. Skatīts: 2023. gada 27. maijs. «Sibīrijas Ačinskā aizvien var dzirdēt latgaliešu valodu». lsm.lv. Latvijas Sabiedriskais medijs. 2016. gada 4. septembris. Skatīts: 2023. gada 27. maijs. Vikikrātuvē par šo tēmu ir pieejami multivides faili. Skatīt: Ačinska. Encyclopædia Britannica raksts (angliski) Krievijas Lielās enciklopēdijas raksts (krieviski)