Kriss Meisons (angļu: Chris Mason; dzimis 1976. gada 20. aprīlī) ir bijušais kanādiešu hokejists, vārtsargs, Kanādas hokeja izlases dalībnieks. Karjeras laikā aizvadījis 11 sezonas Nacionālās hokeja līgas klubos Našvilas "Predators", Sentluisas "Blues", Atlantas "Thrashers" un Vinipegas "Jets", Kanādas izlases rindās kļuvis par 2007. gada Pasaules čempionu. Pēc ilgstošas Rietumu hokeja līgā aizvadītas juniora spēlētāja karjeras, profesionālā spēlētāja karjeru Meisons uzsāka 1997.—98. gada sezonā, kuru aizvadīja AHL kluba Sinsinati "Mighty Ducks" sastāvā. 1998.—99. gada sezonā Meisons debitēja NHL, aizvadot trīs spēles Našvilas "Predators" rindās. Vairākas nākamās sezonas Meisons aizvadīja dažādos AHL un IHL klubos, vien 2000.—01. gada sezonā "Predators" sastāvā aizvadot vēl vienu sezonu. 2003.—04. gada sezonā Kriss kļuva par "Predators" vienības otro vārtsargu, kluba sastāvā aizvadot 17 spēles. 2004.—05. gada NHL sezonas lokauta laikā Meisons spēlēja Norvēģijas hokeja līgas kluba Vålerenga sastāvā, taču tad atgriezās Našvilā. 2006.—07. gada sezonā Meisons spēles laiku dalīja uz pusēm ar Tomāšu Vokounu, taču nākamajā sezonā jau bija kluba pamatvārtsargs. 2008. gada vasarā Meisons pievienojās Sentluisas "Blues" sastāvam, kluba rindās kā pamatvārtsargs aizvadot nākamās divas sezonas, taču tad noslēdza divu gadu līgumu ar Atlantas "Thrashers", pēc gada franšīzei pārtopot par Vinipegas "Jets". Abas sezonas Meisons bija komandas otrais vārtsargs aiz Ondržeja Paveleca. 2012. gadā hokejists pievienojās Našvilas "Predators" rindām, tās rindās darbojoties kā otrais vārtsargs aiz Pekas Rinnes. 2013. gada vasarā pārcēlās uz Eiropu, kur nākamo sezonu aizvadīja Itālijas hokeja līgas klubā Ritten/Renon, kopā ar komandu izcīnot Itālijas čempiona titulu. 2014. gada maijā noslēdza viena gada līgumu ar Augsburgas "Panther". 2015. gada rudenī paziņoja par karjeras beigšanu. Kanādas izlases rindās spēlējis četros Pasaules čempionātos, 2007. gadā kopā ar izlasi izcīnot zelta medaļas, bet 2009. gadā — sudrabu. Eliteprospects profils (angliski) Internet Hockey Database profils (angliski)