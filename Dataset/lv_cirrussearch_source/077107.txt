Šis raksts ir par Indonēzijas provinci. Par Austrālijas bijušo teritoriju skatīt rakstu Papua (Austrālija). Papua (indonēziešu: Papua) ir Indonēzijas pirmās pakāpes administratīvā iedalījuma vienība ar autonomu statusu. Atrodas Jaungvinejas salas ziemeļos. Papua ir īpašās autonomijas statuss, to kopā ar reģionālu likumdevēju pārvalda tieši ievēlēts gubernators. Pastāv arī unikāla valdības organizācija — 2005. gadā izveidotā Papuasu tautas padome, ko veido papuasu virsaiši, kas pārstāv vietējo cilšu intereses. Papua kādreiz piederēja Nīderlandei un bija Nīderlandes Jaungvinejas daļa. Indonēzijas vara pār šo teritoriju tiek vērtēta pretrunīgi, jo tā nebija Indonēzijas sastāvdaļa 1949. gadā, kad valsts ieguva neatkarību, bet tika pievienota Indonēzijai tikai 1969. gadā ar militāru un diplomātisku spiedienu. Province aizņem Jaungvinejas Indonēzijas daļas ziemeļus, kā arī Japenas, Biakas un citas mazākas salas Čenderavasihas līcī. Līdz 2022. gadam Papua province aizņēma visu Jaungvinejas Indonēzijas daļas austrumdaļu, bet no tās tika nodalītas atsevišķās provincēs Centrālā Papua, Dienvidpapua un Kalnienes Papua. Vikikrātuvē par šo tēmu ir pieejami multivides faili. Skatīt: Papua.