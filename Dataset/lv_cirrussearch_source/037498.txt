Siāmas milzu karpa (Catlocarpio siamensis) ir liela auguma karpu dzimtas (Cyprinidae) saldūdens zivs, kas ir vienīgā suga Siāmas milzu karpu ģintī (Catlocarpio). Tā mājo Mēklonas un Mekongas upju baseinos Indoķīnā (Taizemē, Kambodžā, Laosā un Vjetnamā). Čavphrajas upes baseinā Siāmas milzu karpa ir izmirusi. Sugas populācija pēdējos gados ir strauji samazinājusies un saskaņā ar Starptautiskās dabas un dabas resursu aizsardzības savienības datiem tā ir kritiski apdraudēta (angļu: Critically Endangered). Siāmas milzu karpa ir Kambodžas nacionālā zivs. Siāmas milzu karpa ir lielākā karpu dzimtas zivs pasaulē. Tās garums, iespējams, var sasniegt 3 m, svars 300 kg, lai gan mūsdienās tik lielus īpatņus vairs nevar novērot, jo zivis tiek ļoti intensīvi makšķerētas un zvejotas. Karpu dzimtā tai garumā līdzināties spēj tikai zeltainā mahsīra (Tor putitora), kas var sasniegt 2,75 m garumu. Ķermenis Siāmas milzu karpai samērā augsts, no sāniem mazliet saplacināts. Galva proporcionāli liela, mute vērsta uz priekšu, apakšlūpa gaļīga. Siāmas milzu karpai nav taustekļu. Zvīņas ir lielas, sudraboti pelēkas ar tumšu maliņu vai melnas ar sudrabotu maliņu. Lūpas gaiši rozā krāsā. Siāmas milzu karpa mājo lēni plūstošās, lielās zemieņu upēs un ezeros. Plūdu laikā novērojamas arī mazākos kanālos, palu ūdeņu pārplūdušajās pļavās un mežos. Pieaugušie īpatņi galvenokārt uzturas upju dziļākajās vietās, īpaši sausās sezonas laikā, bet mazuļi barojas mazākās ūdenstilpēs, palieņu dīķos un purvos. Siāmas milzu karpa galvenokārt uzturas pa pāriem. Katru vasaru tā pamet barošanās vietas un dodas uz nārsta vietām. Piemēram, Kambodžā Siāmas milzu karpas sausās sezonas beigās pamet Tonlēsāba ezeru un dodas uz Mekongas upi. Tā barojas ar alģēm, fitoplanktonu, dažādu augu daļām, koku augļus ieskaitot, detrītu, ļoti reti barojas arī ar vēžveidīgajiem un nelielām zivtiņām. Dzimumgatavību Siāmas milzu karpa sasniedz apēmram 7 gadu vecumā, kad tā sver ap 9 kg. Nārsts notiek no jūlija līdz augustam, upju dziļākajās vietās. Ikru skaits atkarīgs no mātītes lieluma, piemēram, 61 kg smagas mātītes auglība ir ap 10 miljoni ikru. Vēsturiski Siāmas milzu karpa Taizemē ir bijusi ļoti nozīmīga pārtikas zivs. Pēdējo 20 gadu laikā tās populācija ir strauji samazinājusies. Taizemē Siāmas milzu karpa ir apdraudētas sugas statuss, tā kļuvusi par reti sastopamu zivi Mekongas upes baseinā, bet Čavphrajas baseinā tā ir izmirusi. Novērojumi liecina, ka Kambodžas tirgū kopš 1994. gada vairs nav sastopamas lielākas Siāmas milzu karpas par 150 kg. Noķerto zivju vidējais svars pēdējos gados samazinājies par 89%, bet kopējais nozvejas svars par 95%. Pēdējo 30 gadu novērojumi liecina, ka suga savvaļā ir kritiski apdraudēta, jo zivis reti sasniedz dzimumgatavību, tā kā tiek nozvejotas pirms tās ir pieaugušas. 2005. gadā Kambodžā Siāmas milzu karpa pasludināta par nacionālo zivi, tādēļ ieviesti dažādi sugu saudzējoši pasākumi. Vjetnamā 2005. gadā Siāmas milzu karpa pirmo reizi tika pavairota nebrīves apstākļos, bet 2010. gadā 50 000 mazuļi tika ielaisti Tjenas upē Vjetnamā. Tomēr tikai daži mazuļi izdzīvoja, līdz sasniedza 1 kg masu. FishBase: Genus: Catlocarpio FishBase: Catlocarpio siamensis Boulenger, 1898 Giant barb IUCN: Catlocarpio siamensis «Catlocarpio siamensis: The Giant barb». Arhivēts no oriģināla, laiks: 2017. gada 30. janvārī. Skatīts: 2017. gada 17. februārī. FishBase: Tor putitora (Hamilton, 1822) Putitor mahseer Southeast Asia Rivers Network. "The Return of Fish, River Ecology and Local Livelihoods of the Mun River : A Thai Baan (Villagers') Research" n.p. November 2004. p. 59 «Cultivating giant carps creates giant profits in Vietnam». Arhivēts no oriģināla, laiks: 2017. gada 3. jūlijā. Skatīts: 2017. gada 17. februārī. Siamese giant barb Giant Siamese Carp Fishing Thailand Freshwater Fish of Thailand Giant barb - Catlocarpio siamensis Сиамский гигантский карп или гигантский усач (лат. Catlocarpio siamensis)