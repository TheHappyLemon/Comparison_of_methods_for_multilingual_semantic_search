Benedikts Timotijs Kārltons Kamberbačs (angļu: Benedict Timothy Carlton Cumberbatch; dzimis 1976. gada 19. jūlijā) ir angļu kino, televīzijas un teātra aktieris. Kamberbača pirmā izrāde Vestendā bija loma 2005. gada izrādē Hedda Gabler. Viņa pirmā loma televīzijā bija galvenā loma BBC televīzijas filmā Hawking (2004), kopš 2010. gada attēlo Šerloku Holmsu seriālā "Šerloks". Kamberbača pirmā lielā loma kino bija Viljama Pita Jaunākā attēlošana 2006. gada filmā Amazing Grace. Vēlāk tēlojis tādās filmās kā "Piedošana" (2007), "Skārdnieks, drēbnieks, zaldāts, spiegs" (2011), "Kara zirgs" (2011), "Hobits: Negaidīts ceļojums" (2012), "Tumsā: Zvaigžņu ceļš" (2013), "12 gadi verdzībā" (2013), "Piektā vara" (2013), "Augusts: Osedžas zeme" (2013), "Hobits: Smoga posta zeme" (2013; balss), "Hobits: Piecu armiju kauja" (2014; balss), "Imitācijas spēle" (2014). Aktieris karjeras laikā ir saņēmis dažādus apbalvojumus, tai skaitā Lorensa Olivjē balvu. Par Šerloka Holmsa lomu seriālā "Šerloks" saņēmis Emmy balvu un trīs reizes nominēts BAFTA televīzijas balvai. Par Alana Tjūringa lomas atveidošanu filmā "Imitācijas spēle" ticis nominēts Amerikas Kinoakadēmijas balvai un BAFTA kino balvai. Vikikrātuvē par šo tēmu ir pieejami multivides faili. Skatīt: Benedikts Kamberbačs. IMDb profils (angliski) AllMovie profils (angliski) Box Office Mojo profils (angliski)