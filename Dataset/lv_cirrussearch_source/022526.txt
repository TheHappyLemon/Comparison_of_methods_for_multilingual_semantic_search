Ponta (grieķu: Πόντος, latīņu: Pontus) bija hellēniska valsts (302. p.m.ē. - 66. p.m.ē. (64.)) Mazāzijas ziemeļaustrumos pie Melnās jūras (Ponta) mūsdienu Turcijas teritorijā. Galvaspilsēta - Amasija (mūsdienās Amasja (Amasya)). Valsti nodibināja Mitridats I Ktists 302. gadā p. m. ē. Laika gaitā valsts pievienoja Melnās jūras piekrastes un teritorijas. Lielāko uzplaukumu Ponta sasniedza valdnieka Mitridata VI Eipatora valdīšanas laikā (121. p.m.ē. — 63. p.m.ē.), kad Ponta pievienoja sev gandrīz visu Melnās jūras piekrasti, arī Bospora valsti. Mitridats VI bija viens no ievērojamākajiem un veiksmīgākajiem Romas republikas pretiniekiem, kurš spēja trijos karos veiksmīgi pretoties romiešiem, karojot ar Romas republikas izcilākajiem karavadoņiem - Sullu, Lukullu un Pompeju. Tomēr 63. gadā p. m. ē. romieši sakāva Mitridatu VI un ieņēma Pontu, kuras rietumu daļa tika pievienota Romas republikas Bitīnijas provincei, bet rietumdaļa kļuva par Romas vasaļvalsti.