Berlīnes Šēnefeldes lidosta (vācu: Flughafen Berlin-Schönefeld) bija lidosta Vācijā, tās galvaspilsētas Berlīnes otra lielākā starptautiskā lidosta. Tā bija izvietota pilsētas dienvidaustrumu pierobežā Brandenburgas federālajā zemē, 20 km no pilsētas centra. Lidostas nosaukums bija veidots no netālās Šēnefeldes pilsētiņas. Ilgus gadus Šēnefeldes lidlauks bija lielākais un galvenais Austrumvācijas aviotransporta mezgls. Līdz slēgšanai 2020. gadā tā bija lidsabiedrību Condor, easyJet un Ryanair bāzes lidosta. 1934. gada 15. oktobrī tagadējā lidlauka vietā tika sākta lidlauka izbūve ar trim 800 m gariem skrejceļiem Šēnefeldē esošās Henschel lidmašīnu rūpnīcas vajadzībām. Otrajā pasaules kara laikā tur tika uzbūvēti ap 14 000 Dornier vidējie bumbvedēji. Pēc kara, 1946. gadā, lidlauku izmantoja Sarkanā armija, un padomju lidsabiedrība Aeroflot sāka veikt aviopārvadājumus. 1947. gadā tika uzsākta civilā lidlauka būvniecība, kas kļuva par Vācijas Demokrātiskās Republikas lidsabiedrību Interflug bāzi. 2006. gadā līdzās Šēnefeldes lidostai tika uzsākta Brandenburgas lidosta būvniecība. Jaunā lidosta tika atklāta 2020. gada 31. oktobrī, bet Šēnefeldes lidosta slēgta 25. oktobrī. Daļu no vecās lidostas infrastruktūras paredzēts izmantot Vācijas valdības vajadzībām. Flughafen Berlin Brandenburg Regierungsterminal in der Warteschleife[novecojusi saite] Vikikrātuvē par šo tēmu ir pieejami multivides faili. Skatīt: Berlīnes Šēnefeldes lidosta.