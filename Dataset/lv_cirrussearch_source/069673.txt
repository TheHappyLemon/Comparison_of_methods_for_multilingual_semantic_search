Tjepvelas memoriāls Sommas kaujā pazudušajiem ir kara memoriāls 72 337 bezvēsts pazudušiem britu un Dienvidāfrikas karavīriem, kuri gāja bojā Pirmā pasaules kara Sommas kaujās no 1915. līdz 1918. gadam, un kuriem nav zināmas kapa vietas. Memoriāls atrodas netālu no Tjepvelas ciema, Pikardijā Francijā. Apmeklētāju centrs tika atvērts 2004. gadā. Memoriāls, ko projektējis sers Edvīns Latjens, ir raksturots kā "divdesmitā gadsimta izcilākais britu monumentālās arhitektūras darbs". Memoriāls tika uzcelts aptuveni 200 m uz dienvidaustrumiem no bijušās Thiepval Château pils, kas atradās netālu no, Tjepvelas meža. Sākotnējās pils teritorija netika izvēlēta memoriālam, jo tas prasītu kara laikā apbedījumu pārvietošanu ap daudzajiem medicīniskās palīdzības punktiem, kas šeit atradās kaujas laikā. Memoriāls, ko projektējis sers Edvīns Latjens, tika uzcelts no 1928. līdz 1932. gadam, un tas ir pasaulē lielākais Sadraudzības valstu memoriāls bezvēsts pazudušajiem karavīriem. 1932. gada 1. augustā to atklāja Velsas princis (vēlākais karalis Edvards VIII) Francijas prezidenta Albēra Lebrēna klātbūtnē. Atklāšanas ceremonijā piedalījās arī pats arhitekts Latjens. Tas bija pēdējais no īpašajiem memoriāliem Flandrijā un Pikardijā, kas tika atklāts. Memoriāls dominē pār apkārtējo lauku ainavu, un to veido 16 ķieģeļu stabi, kas apklāti ar kaļķakmeni. Sākotnēji tas tika uzcelts, izmantojot franču ķieģeļus no Lilles, bet 1973. gadā tika atjaunots ar Akringtonas ķieģeļiem no Apvienotās Karalistes. Galvenā arka ir saskaņoti novietota no austrumiem uz rietumiem. Memoriāls atrodas (43 m) augstumā virs tā pjedestāla līmeņa, kas rietumos ir (6,1 m) virs blakus esošās kapsētas līmeņa. Tam ir (5,8 m) biezi pamati, kas bija nepieciešami jo zem konstrukcijas, kara laikā bija izveidots plašs tuneļu tīkls. Memoriālu veido sarežģīta piemiņas arka forma, kas sastāv no četru izmēru savstarpēji savienotām arkām. Katra galvenās arkas puse ir savienota ar mazāku arku, kas orientēta taisnā leņķī pret galveno arku. Katrai no šīm mazākajām arkām katra puse tiek savienota ar vēl mazāku arku un tā tālāk. Katras mazākās arkas atslēgas akmens atrodas lielākās arkas atsperes līmenī, ko tā savieno; katru no šiem līmeņiem iezīmē akmens karnīze. Šāds dizains veido 16 balstus, kas no ārpuses noklāti ar 64 akmens paneļiem. Tikai 48 no tiem ir ar gravējumiem, jo pārējie paneļi ap memoriāla ārpusi ir tukši bez gravējumiem. Galvenajai arkai pāri ir tornis. Memoriāla centrālajā telpā uz trīspakāpju platformas atrodas piemiņas akmens. Memoriālā iegravēti 72 246 virsnieku un karavīru vārdi (skat. zemāk), un Latjena ģeniālā ģeometrija izriet no mēģinājuma attēlot šos vārdus kompaktā formā, nevis garākā, zemākā un lineārā formā, ko izmanto citi karā bezvēsts pazudušo memoriāli, piemēram, Losas, Pozjēras un Arasas. Katru gadu 1. jūlijā (pirmās Sommas kaujas dienas gadadienā) pie memoriāla tiek rīkota liela piemiņas ceremonija. Ir arī ceremonija 11. novembrī, kas sākas pulksten 10.45. "Thiepval Memorial". Commonwealth War Graves Commission. Retrieved 11 June 2018. Stamp, Gavin (2006). The Memorial to the Missing of the Somme (2007 ed.). London: Profile Books. ISBN 978-1-86197-896-7. "War Memorials in Flanders and Picardy – The Twentieth Century Society". c20society.org.uk. Retrieved 31 July 2023. Gradidge, Roderick (1981). Edwin Lutyens: Architect Laureate. London: George Allen and Unwin. ISBN 0-04-720023-5. Skelton, Tim; Gliddon, Gerald (2008). Lutyens and the Great War. London: Frances Lincoln. ISBN 978-0711228788. Thiepval Memorial to the Missing of the Somme (Commonwealth War Graves Commission)