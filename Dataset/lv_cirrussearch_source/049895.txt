Latvijas transportlīdzekļu numura zīmes jeb valsts reģistrācijas numura zīmes ir Latvijas teritorijā Ceļu satiksmes drošības direkcijas (CSDD) reģistrēto transportlīdzekļa numura zīmes, kas tiek piestiprinātas to aizmugurē un priekšpusē (automašīnām). Piekabei (puspiekabei), mopēdam, triciklam, kvadriciklam un motociklam izsniedz vienu numura zīmi. Vispārējās izmantošanas numura zīmes ir melnā krāsā uz balta fona. Taksometru numura zīmju fons ir dzeltenā krāsā, diplomātisko numura zīmju fons ir sarkanā krāsā. Elektrotransportlīdzekļu numura zīmes tirdzniecības numura zīmju simboli ir zilā krāsā, bezceļu transportlīdzekļu numura zīmju simboli ir zaļā krāsā. Tranzīta numura zīmēs ir izvietots noteikta izmēra sarkanas krāsas laukums. Atšķirībā no daudzām citām valstīm, Latvijā transportlīdzekļa īpašnieks var pasūtīt arī individuālu valsts reģistrācijas numuru ar Transportlīdzekļu reģistrācijas noteikumiem atbilstošu simbolu kombināciju. Atkarībā no transportlīdzekļu izgatavotāja paredzētās konstrukcijas un veida Latvijā ir noteikti šādi numura zīmju tipi: A tips (520 x 110 mm) – paredzēts uzstādīšanai transportlīdzekļu priekšpusē, kā arī aizmugurē, ja ir atbilstoša transportlīdzekļa konstrukcija. A tipa numura zīmi neuzstāda motocikliem, tricikliem, kvadricikliem un mopēdiem, izņemot gadījumu, ja transportlīdzekļa izgatavotāja konstrukcijā ir paredzēta vieta šā tipa numura zīmes uzstādīšanai; B tips (280 x 200 mm) – paredzēts uzstādīšanai to transportlīdzekļu aizmugurē, kuriem konstruktīvi nav iespējams uzstādīt A tipa numura zīmi. B tipa numura zīmi neuzstāda motocikliem, tricikliem, kvadricikliem un mopēdiem; C tips (240 x 130 mm) – paredzēts uzstādīšanai motociklu, triciklu un kvadriciklu aizmugurē, kā arī to transportlīdzekļu priekšpusē vai aizmugurē, kuriem konstruktīvi nav iespējams uzstādīt attiecīgi A vai B tipa numura zīmi; E tips (300 x 110 mm) – paredzēts uzstādīšanai transportlīdzekļiem, kuriem izsniedz speciālas nozīmes numura zīmes; F tips (177 x 130 mm) – paredzēts uzstādīšanai to motociklu, triciklu un kvadriciklu aizmugurē, kuriem konstruktīvi nav iespējams uzstādīt C tipa numura zīmi; G tips (133 x 165 mm) – paredzēts uzstādīšanai mopēdu aizmugurē; H tips (133 x 165 mm) – paredzēts uzstādīšanai bezceļu transportlīdzekļu aizmugurē. Transportlīdzeklim var izsniegt arī speciālas nozīmes numura zīmes: tranzīta numura zīmes. Tās izsniedz transportlīdzeklim, kuru paredzēts izvest no Latvijas atsavināšanai vai pastāvīgai ekspluatācijai ārvalstī, vai transportlīdzeklim, kurš piedalās ceļu satiksmē, šķērsojot Latvijas teritoriju tranzītā, ja, iebraucot Latvijā, tam nav derīgu numura zīmju. Tranzīta numura zīmes neizsniedz bezceļu transportlīdzekļiem. tirdzniecības numura zīmes. Tās izsniedz CSDD reģistrētiem komersantiem, kas nodarbojas ar transportlīdzekļu tirdzniecību. Tirdzniecības numura piešķiršanu apliecina transportlīdzekļu reģistrā noformēta tirdzniecības numura karte; izmēģinājuma numura zīmes. Tās izsniedz personai, kura izmēģina jaunbūvētos vai pārbūvētos transportlīdzekļus. Izmēģinājuma numura piešķiršanu apliecina kopā ar izmēģinājuma numura zīmēm izsniegta izmēģinājuma numura karte. Izmēģinājuma numura zīmes izsniedz CSDD Transportlīdzekļu reģistrācijas daļā; diplomātiskās numura zīmes. Tās izsniedz pēc Latvijas Republikas Ārlietu ministrijas pieprasījuma. Diplomātiskās numura zīmes izsniedz CSDD Rīgas nodaļā; taksometru numura zīmes. Tās izsniedz tādam transportlīdzeklim, kuru atļauts izmantot pasažieru komercpārvadājumiem un kuram saskaņā ar normatīvajiem aktiem par pasažieru pārvadāšanu ar taksometriem jābūt aprīkotam ar taksometru numura zīmēm; bezceļu transportlīdzekļu numura zīmes. Tās izsniedz sērijveidā izgatavotiem mopēdiem, motocikliem, tricikliem un kvadricikliem, kuru izmantošanu ceļu satiksmē izgatavotājs nav paredzējis; elektrotransportlīdzekļu numura zīmes. Tās izsniedz transportlīdzekļiem, kuri darbināmi tikai ar elektromotoru. A, B un C tipa numura zīmēs ir divi latīņu alfabēta burti (izņemot Q, W, Y) un no viena līdz četriem cipariem, kas veido skaitļus no 1 līdz 9999. Sākotnēji netika izsniegtas numura zīmes ar I un X burtiem, bet samazinoties pieejamajām numura zīmēm ar vienu un diviem cipariem, apgrozībā tika laistas numura zīmes, kurām viens no burtiem var būt arī I un X. A un B tipa numura zīmēs, kuras paredzētas uzstādīšanai piekabēm (puspiekabēm), ir viens latīņu alfabēta burts un no viena līdz četriem cipariem, kas veido skaitļus no 1 līdz 9999. A tipa numura zīmēs, kuras paredzētas uzstādīšanai mopēdiem, ir viens latīņu alfabēta burts un no viena līdz trijiem cipariem, kas veido skaitļus no 1 līdz 999. Piekabēm, puspiekabēm un mopēdiem paredzēto numura zīmju pēdējo divu ciparu simbolu vietā var lietot burtu simbolus. F tipa numura zīmēs ir divi latīņu alfabēta burti un no viena līdz trijiem cipariem, kas veido skaitļus no 1 līdz 999. G tipa numura zīmēs ir viens latīņu alfabēta burts un no viena līdz trijiem cipariem, kas veido skaitļus no 1 līdz 999. Pēdējo divu ciparu simbolu vietā var lietot burtu simbolus. Izmēģinājuma numura zīmes pirmie trīs simboli ir burti, kas veido burtu kombināciju "IZM", bet pārējie simboli ir cipari, kas veido skaitļus no 1 līdz 999. Transportlīdzekļiem, kuri tiek klasificēti kā ar elektrību darbināmi spēkrati tiek piešķirtas numura zīmes, kuras vienmēr veido divi latīņu burti "EX" un no viena līdz četriem cipariem, kas veido skaitļus no 1 līdz 9999, kā arī šīs numura zīmes ir iespējams atpazīt pēc burtiem un skaitļiem, kuri ir gaiši zilā krāsā uz balta fona. Diplomātisko numura zīmju pirmie simboli ir burti "C", "CC" vai "CD", un numura zīmei ir sarkans fons. Papildus tam, ir pieejamas arī īpaša tipa diplomātiskās numura zīmes, kuras var saņemt Latvijā rezidējoši goda konsoli, šādas numura zīmes ir ar baltu fonu un trīs cipariem, kuriem seko burti "CH" (Consul Honarary). Taksometru numura zīmju pirmie simboli ir burti "TE, TX, TQ". Motociklu numura zīmju pirmie simboli ir burti "TA, TB, TC, TD, TF, TG". Latvijas Nacionālo bruņoto spēku transportlīdzekļu numura zīmju pirmie simboli ir burti "LA". Latvijas PSR numura zīme no 1946. līdz 1958. gadam. Latvijas PSR numura zīme no 1959. līdz 1980. gadam. Latvijas numura zīme no 1991. līdz 1994. gadam. Latvijas numura zīme no 1994. līdz 2004. gadam. Pirmās Latvijas Republikas transportlīdzekļu numura zīmes kopš 1925. gada bija ar melniem cipariem uz balta fona, katram Latvijas apriņķim bija iedalīts savs skaitļu diapazons. 1930. gados uz numura sāka rakstīt arī tā izdošanas gadu un pilsētas nosaukumu. Pēc Latvijas okupācijas 1940. gadā sāka ieviest PSRS parauga numura zīmes, bet ar latīņu alfabēta burtiem LR un trīs cipariem. Savukārt vācu okupācijas laikā 1941. gadā sāka ieviest Latvijas ģenerālapgabala numura zīmes ar latīņu alfabēta burtiem LS un četriem cipariem (1—5000 vieglajiem automobiļiem, 5001—9999 autobusiem) un LT (1—5000 smagajiem automobiļiem, 5001—9999 dienesta automobiļiem). No 1942. gada ieviesa Ostlandes reihskomisariāta numura zīmes ar latīņu alfabēta burtiem RO un pieciem cipariem no 30000 līdz 49999. Latvijas PSR laikā automašīnām piešķīra Padomju Savienības parauga numura zīmes, kas saturēja četru ciparu kombināciju melnā krāsā uz dzeltena fona, no 1959. gada baltā krāsā uz melna fona un trīs kirilicas burtus, no kuriem pirmie divi bija ЛА. 1980. gadā ieviesa numura zīmes ar melniem cipariem un diviem pēdējiem burtiem ЛА uz balta fona. Pēc Latvijas neatkarības atgūšanas līdz 1994. gadam turpināja izsniegt PSRS parauga numura zīmes, bet ar četriem cipariem un latīņu alfabēta burtiem LA. No 1994. līdz 2004. gadam izsniedza numura zīmes ar Latvijas karoga zīmi un burtiem LV kreisajā pusē, bet labajā pusē ar diviem latīņu alfabēta burtiem (izņemot I, Q, W, X, Y) un no viena līdz četriem cipariem, kas veido skaitļus no 1 līdz 9999. Tā kā vecās numura zīmes netika anulētas, tad tās vēl arvien var tikt lietotas veciem transporta līdzekļiem. olavsplates.com (angliski) Kennzeichen genau beschrieben mit Bildern dt. Arhivēts 2018. gada 10. oktobrī, Wayback Machine vietnē. (vāciski) Ministru kabineta noteikumi Nr.1080 2010. gada 30. novembrī «Transportlīdzekļu reģistrācijas noteikumi». LIKUMI.LV (latviešu). Skatīts: 2020-04-29.