Rišards Jans Šurkovskis (poļu: Ryszard Jan Szurkowski; 1946. gada 12. janvāris—2021. gada 1. februāris) bija Polijas šosejas riteņbraucējs, vēlāk treneris, leģendāra personība Polijas sportā. Velosportam pievērsās 10 gadu vecumā, iespaidojoties no sava tautieša Stanislava Krulaka uzvaras Miera velobraucienā 1956. gadā. Sākotnēji trenējies patstāvīgi, no 1966. gada armijas komandā Radomā, no 1968. gada Vroclavas komandā Dolmel pie nacionālās izlases trenera Henrika Lasaka. Savās pirmajās lielākajās sacensībās — 1968. gada Polijas čempionātā Prudņikā izcīnīja 1. vietu apļu braucienā (viena no čempionāta kategorijām). Šurkovskis izcīnīja pa sudraba medaļai komandu braucienā 1972. un 1976. gada vasaras olimpiskajās spēlēs, kā arī ieguva trīs zelta un vienu sudraba medaļu Pasaules čempionātā amatieriem. 1973. gadā viņš ieguva divas zelta medaļas, bet 1975. gadā zeltu komandu braucienā un sudrabu grupas braucienā. Šurkovskis četras reizes uzvarēja Miera velobraucienā (1970, 1971, 1973 un 1975). Divas reizes uzvarēja arī Dookoła Mazowsza (1977 un 1978). Sportista karjeru noslēdza 1980. gadā. 1984. gadā pabeidza Fiziskās kultūras akadēmiju Vroclavā. 1984.—1988. gadā bija Polijas šosejas riteņbraukšanas izlases treneris. Olimpiskajās spēlēs Seulā viņa trenētā komanda ieguva sudraba medaļu 100 km komandu braucienā. 1988.—1989. gadā vadīja pirmo Polijas profesionālo riteņbraukšanas komandu Exbud, 1991. gadā Varšavā izveidoja sporta klubu Szurkowski. 1985.—1989. gadā Šurkovskis bija Polijas Tautas Republikas Sejma deputāts. 2005. gadā kandidēja Polijas Sejma vēlēšanās, bet netika ievēlēts. Viņs dēls Norberts gāja bojā 2001. gada 11. septembra uzbrukumos ASV. 2018. gadā Šurkovskis velosacensību laikā Vācijā krita, guva smagus savainojumus, to skaitā traumējot muguras smadzenes. Pēc šīm traumām viņš neatguvās un kļuva paralizēts. Pēc piecu mēnešu terapijas viņš bija atguvis jutību pirkstos. Viņš mira 2021. gada 1. februārī, divdesmit dienas pēc savas 75. dzimšanas dienas. 1971. un 1973. gadā laikraksta Przegląd Sportowy aptaujā atzīts par Polijas Gada sportistu, bet 1985. gadā par Gada treneri. Kamil Wolnicki (1 February 2021), Odeszła legenda polskiego sportu. W ostatnich latach walczył o zdrowie, onet.pl databaseOlympics Arhivēts 16 October 2012 Wayback Machine vietnē. Olympics at Sports-Reference.com «Remembering September 11, 2001: Norbert P. Szurkowski Obituary». Legacy.com. Skatīts: 2021-03-26. Zmarł Ryszard Szurkowski, najbardziej utytułowany polski kolarz. Miał 75 lat, TVP Sport, 1 February 2021 Vikikrātuvē par šo tēmu ir pieejami multivides faili. Skatīt: Rišards Šurkovskis. Olympedia profils (angliski) ProCyclingStats profils (angliski) Cycling Archives profils (angliski) CycleDatabase profils (angliski)