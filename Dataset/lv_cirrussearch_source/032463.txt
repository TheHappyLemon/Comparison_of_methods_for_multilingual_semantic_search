Huhtamäki Oyj ir Somijas iepakojuma materiālu ražotājs. Galvenais birojs atrodas Espo. Dibināts 1920. gadā. Uzņēmums ražo materiālus ēdināšanas pakalpojumiem, iepakojumu pārtikai un dzērieniem, kā arī iepakojumu higiēnas produktiem. Huhtamäki Oyj akcijas tiek kotētas biržā NASDAQ OMX Helsinki (kods HUH1V) un ietilpst OMX Helsinki 25 indeksā. 2016. gada februārī lielākais akciju turētājs bija Somijas Kultūras fonds (11,14 %). 1920. gadā Kokolā 20 gadu vecais Heiki Hustameki (Heikki Huhtamäki) dibināja uzņēmumu Huhtamäen Tehtaat, kas sākotnēji ražoja konfektes. 1930. gados Huhtamäki iegādājās vairākas maizes ceptuves Turku, un uzņēmums sāka ražot arī citus pārtikas produktus. 1940. gadā iegādāts farmācijas uzņēmums Leiras. 1954. gadā nopirkts alkoholisko dzērienu ražotājs Marli. 1960. gadā Huhtamäki akcijas sāka kotēt Helsinku fondu biržā. 1960. gadā iegādāts gaļas un zivju pusfabrikātu ražotājs Mensa. 1965. gadā uz Mensa iepakojuma un uzglabāšanas iestrādēm tika izveidots meitas uzņēmums Polarpak, kas nodarbojās ar iepakojuma ražošanu. 1970. un 1980. gados Huhtamäki ieguva uzņēmumus jaunās nozarēs, piemēram, metalurģijā un elektronikā. Paplašināšanās notika arī ārpus Somijas. 1970. gados Polarpak kļuva par vienu no vadošajiem papīra glāžu ražotājiem Eiropā. 1983. gadā Huhtamäki ASV iegādājās konfekšu ražotāju Leaf. 1980. gados vēl tika nopirkti vairāki saldumu ražotāji un pievienoti Leaf. 1986. gadā Polarpak nosaukums mainīts uz Polarcup. 1988. gada tika pieņemts stratēģisks mērķis 2000. gadā Huhtamäki kļūt par pasaules līderi kādā no nozarēm. Par kandidātiem tika izraudzīta farmācija, konfekšu ražošana un iepakojuma ražošana. Citas nozares pamazām tika pārdotas. 1996. gadā farmācijas uzņēmums Leiras, kas bija kļuvis par vienu no līderiem ilgtermiņa kontracepcijas risinājumu jomā, pārdots Vācijas uzņēmumam Schering AG. 1990. gados Leaf bija kļuvis par vienu no desmit lielākajiem konfekšu ražotājiem pasaulē. 1996. gadā Leaf Amerikas bizness pārdots ASV saldumu ražotājam Hershey Foods Corporation. Leaf Eiropas un Āzijas bizness 1999. gadā pārdots Nīderlandes uzņēmumam CSM. 1990. gadu beigās iepakojuma ražošana bija kļuvusi par Huhtamäki galveno nozari. No 1997. līdz 2001. gadam tika iegādāti 14 iepakojuma ražotāji, to skaitā lielākais ASV iepakojuma uzņēmums Sealright 1998. gadā un Nīderlandes rūpnieciskā iepakojuma ražotājs Royal Packaging Industries Van Leer N.V 1999. gadā. Uzņēmuma nosaukums mainīts uz Huhtamäki Van Leer Oyj. 2001. gadā Van Leer tika pārdots ASV rūpnieciskā iepakojuma ražotājam Greif, uzņēmumam atgriezts nosaukums Huhtamäki Oyj, un tas turpināja ražot patērētāju iepakojumu. 2012. gada aprīlī iegādāts Ķīnas pārtikas iepakojuma un vienreiz lietojamo trauku ražotājs Josco. 2012. gada augustā nopirkts ASV uzņēmums Winterfield. Turpmāk Huhtamäki fokusējoties tikai uz pārtikas iepakojuma ražošanu, 2014. gada decembrī Vācijas investīciju fondam DBAG Fund VI pārdots plēvju bizness. 2015. gada janvārī nopirkts elastīgā iepakojuma ražotājs Positive Packaging ar ražotnēm Indijā un Apvienotajos Arābu Emirātos. 2016. gada janvārī nopirkts Čehijas elastīgā iepakojuma ražotājs FIOMO. Major shareholders Arhivēts 2016. gada 10. martā, Wayback Machine vietnē. Huhtamäki History[novecojusi saite] Huhtamäki Huhtamäki vietne