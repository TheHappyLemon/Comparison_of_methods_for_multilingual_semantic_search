Daka (bengāļu: ঢাকা, izrunā: [ˈɖʱaka]) ir Bangladešas galvaspilsēta un lielākā valsts pilsēta. Tā atrodas valsts centrā pie Burigangas upes. Pilsētas robežās dzīvo vairāk nekā 7 miljoni iedzīvotāju, bet aglomerācijā — vairāk nekā 16 miljoni iedzīvotāju. Pēc šiem rādītājiem tā ir viena no lielākajām pasaules pilsētām. Tā ir arī viena no visstraujāk augošajām pilsētām. 20. gadsimta laikā iedzīvotāju skaits ir pieaudzis par 470%. Tās ir arī viens no cēloņiem, kāpēc tās iedzīvotāji ir vieni no nabadzīgākajiem pasaulē, tomēr Daka ir valsts ekonomiskais, politiskais un kultūras centrs. Netālu uz dienvidiem esošā pilsēta Nārājangaņdža ir Daku apkalpojošā osta. Savukārt 15 km uz ziemeļiem atrodas starptautiskā lidosta, kas veic aptuveni 66% no visiem pasažieru pārvadājumiem valstī. 1921. gadā tika dibināta Dakas universitāte. Tā kā pilsētā atrodas daudzas gadsimtiem vecas mošejas, tad neformāli Daka tiek saukta arī par "Mošeju pilsētu". Dakā atrodas arī Bangladešas Nacionālais muzejs. Pilsēta zināma no 7. gadsimta. 1608. gadā Mogulu impērijas pakļautībā tā kļuva par Bengālijas administratīvo centru. 1765. gadā tā nonāca Lielbritānijas Karalistes pakļautībā. 1947. gadā, kad Britu Indija tika sadalīta hinduistu un musulmaņu daļās, Daka kļuva par Austrumpakistānas galvaspilsētu. 1952. gadā pilsētā izvērtās Valodas kustība (Bhasha Andolon) par bengāļu valodas oficiālu atzīšanu. Bangladešas neatkarības kara laikā 1971. gadā Pakistānas armija nogalināja daudzus tūkstošus Dakas iedzīvotāju, īpaši iznīcinot pilsētas izglītoto slāņu pārstāvjus. Arī pēc Bangladešas neatkarības izcīnīšanas pilsēta piedzīvojusi vairākus apvērsumus un militāro pārvaldi. Daka atrodas Bangladešas centrālās daļas dienvidu pusē Burigangas upes austrumu krastā. Pilsētā valda tropu musonu klimats ar karstām mitrām vasarām (vidēji ap 26 °C) un vēsām ziemām (ap 12 °C). Musonu sezona ilgst no jūnija līdz augustam. Šajā laikā pilsētu skar ne tikai spēcīgs lietus, bet arī plūdi. Pilsētu var iedalīt trīs daļās. Vecpilsēta, kuras saknes ir meklējamas 4. gadsimtā, ir ar šaurām, līkumainām ielām, veidojot labirintu. Tur atrodas arī vairākas simtiem gadu vecas mošejas. Vecākā no tām ir Binata Bibi mošeja, kas celta ap 1457. gadu. Otra daļa ir Lalbaha forts, kur arī atrodas mošejas, kā arī Dakešvari templis — vecākais hindu templis valstī. Trešā daļa ir Britu impērijas laikā pieceltā pilsētas daļa, kas tiek saukta par Ramnu. Šajā daļā atrodas valsts valdības ēka, viesnīcas, restorāni un citas kultūras iestādes. Dakā dzimuši: Irēne Khana (Irene Khan; 1956) — Amnesty International vadītāja Ginesa pasaules rekordi 2019; lappuse: 163. Vikikrātuvē par šo tēmu ir pieejami multivides faili. Skatīt: Daka. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)