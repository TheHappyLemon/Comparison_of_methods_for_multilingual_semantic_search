Jarmila Kratohvīlova (čehu: Jarmila Kratochvílová; dzimusi 1951. gada 26. janvārī) ir bijusī Čehoslovākijas vieglatlēte, startējusi 400 m un 800 m distancē. Pašreizējā pasaules rekordiste 800 m distancē. Tiek uzskatīta par visu laiku labāko čehu skrējēju. Piedalījusies 1980. gada vasaras olimpiskajās spēlēs Maskavā, kur 400 m distancē izcīnīja sudraba medaļu, zaudējot VDR vieglatlētei Maritai Kohai. Pirmajā Pasaules čempionātā 1983. gadā Helsinkos viņa izcīnīja divas zelta un vienu sudraba medaļu. Kļuva par čempioni gan 400 m, gan 800 m distancē, Čehoslovākijas komandas sastāvā izcīnīja sudraba medaļu 4×400 m stafetē. 400 m distanci Kratohvīlova uzvarēja, uzstādot jaunu pasaules rekordu, Kohai piederošo (48,16 s) pārspējot par 17 sekundes simtdaļām. 1987. gada Pasaules čempionātā Romā viņa ieņēma 5. vietu 800 m distancē, to veicot 1:57,81 minūtē. 1982. gada Eiropas čempionātā izcīnījusi divas sudraba medaļas, Eiropas čempionātā telpās ir trīs zelta medaļu laureāte. 1981. un 1983. gadā tika atzīta par Čehoslovākijas gada labāko sportisti. 1983. gadā tika atzīta arī par Eiropas gada labāko sportisti un labāko vieglatlēti Track & Field vērtējumā. 1983. gada 26. jūlijā Minhenes Olimpiskajā stadionā Kratohvīlova 800 m distanci veica 1:53,28, kas bija jauns pasaules rekords. Kopš tā laika vienīgi Kenijas sportiste Pamela Dželimo 2008. gadā distanci ir veikusi 1:54,01 minūtē, pietuvojoties Kratohvīlovas rezultātam. Viņas rekordu 400 m distancē Koha pārspēja pēc diviem gadiem, taču čehietes rekords 800 m nav pārspēts vēl joprojām. Kratohvīlova un Koha ir vienīgās, kas 400 m distanci ir veikušas ātrāk nekā 48 sekundēs. Rekords 800 m sievietēm ir vecākais no pašreizējiem pasaules rekordiem vieglatlētikā stadionā gan vīriešiem, gan sievietēm. Viņa bija arī ir arī Pasaules rekorda īpašniece 400 m skrējienā telpās (49,56 s) līdz 2023. gada februārim, kad to laboja Femke Bola no Nīderlandes.. 1987. gadā beigusi karjeru, pēc tam pievērsusies treneres darbam. Kratohvīlovas ievērojami ātrākie laiki un viņas netipiski fiziskā ķermeņa uzbūve bijis pamats baumām par dopinga lietošanu sportisko rezultātu sasniegšanai. 2013. gadā izdevusi autobiogrāfiju Fenomén Jarmila. «Běžkyně Jarmila Kratochvílová slaví šedesátiny». Rozhlas.cz. Skatīts: 2015. gada 8. aprīlī. (čehiski) «Federer je popáté nejlepším sportovcem Evropy». Sport.cz. 2009. gada 26. decembrī. Skatīts: 2015. gada 8. aprīlī. (čehiski) «800 Metres - women - senior - outdoor - All time best». Starptautiskā vieglatlētikas federācija. Skatīts: 2015. gada 8. aprīlī. (angliski) «400 Metres - women - senior - outdoor - All time best». Starptautiskā vieglatlētikas federācija. Skatīts: 2015. gada 8. aprīlī. (angliski) «30 years on». Starptautiskā vieglatlētikas federācija. 2013. gada 26. jūlijā. Skatīts: 2015. gada 8. aprīlī. (angliski) Edward McClelland. «Unbreakable: The women's track and field record book needs to be expunged». Slate, 2011. gada 25. augustā. Skatīts: 2015. gada 8. aprīlī. (angliski) David Wharton. «Doping at the L.A. Games? Ignorance was bliss». Los Angeles Times, 2009. gada 4. augustā. Skatīts: 2015. gada 8. aprīlī. (angliski) Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlētes profils (angliski)