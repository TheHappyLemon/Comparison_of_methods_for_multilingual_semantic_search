Daurijas kovārnis (Coloeus dauuricus) ir vidēja auguma Āzijas austrumos dzīvojošs vārnu dzimtas (Corvidae) putns. Ģeogrāfisko variāciju nav. Tā tuvākais radinieks ir Eiropā dzīvojošais kovārnis. Daurijas kovārņa izplatības areāls plešas no Austrumsibīrijas dienviddaļas, Aizbaikāla, līdz Mongolijai un cauri lielākajai daļai austrumu Ķīnas. Areāla ziemeļu populācijas ir gājputni un ziemot dodas dienvidu virzienā. Samērā bieži ziemas periodā uzturas Korejā, retāk Japānā, retumis Tavānā. Ķīnas centrālās daļas populācija ir nometnieki. Mēdz ieklejot Vidusāzijā (Kazahstānā), kā arī Rietumeiropā. Bijis novērots Dānijā, Nīderlandē un Francijā. Daurijas kovārnis ir neliela auguma vārnu dzimtas putns ar samērā garu, viegli noapaļotu asti un īsu, smalku knābi. Ķermeņa garums 29—36 cm, spārnu plētums 54—74 cm, svars 110—275 g. Daurijas kovārnim, atkarībā no tā vecuma, izšķir divu veidu apspalvojumus. Pieaugušajiem putniem apspalvojums ir dagls (divkrāsains lielos laukumos), bet pirmā gada putniem tas galvenokārt ir melns. Dažos aprakstos minēts arī trešais veids — tumši pieaugušie īpatņi, tomēr izpētot tumšos īpatņus tuvāk (apmēram 200 īpatņus), tie visi bija pirmā gada putni. Pieaugušam Daurijas kovārnim ir gaiši pelēka vai balta pavēdere, kas savienojas ar gaišo, plato apkakli, nodalot no melnās muguras melno galvu un krūtis. Melnais apspalvojums ir metāliski spīdīgs, izņemot laukumus deniņos ap ausīm, kas ir tumši pelēki. Acis melnas. Pieaugušie putni maina apspalvojumu ligzdošanas sezonas beigās, kad jaunie putni vēl nav pametuši ligzdu. Spalvu nomaiņa ilgst apmēram 105 dienas. Jaunie putni, kuriem vēl nav izveidojies daglais apspalvojums, izskatās ļoti līdzīgi kovārnim, bet abas sugas var atšķirt pēc acīm, kas Eiropas kovārnim ir gaiši zilas. Daurijas kovārnim tā izplatības areālā vizuāli līdzīga suga ir apkakles vārna (Corvus torquatus), bet tā ir izteikti lielāka. Daurijas kovārnis mājo mežos, uzturoties upju tuvumā, kā arī uzturas atklātās kalnu ainavās. Tas ir ļoti sabiedrisks putns, pat ligzdošanas sezonā, ligzdo nelielās kolonijās. Daurijas kovārnis ir visēdājs un kā visi vārnu dzimtas putni barojas ar graudiem un citām sēklām, ogām un bezmugurkaulniekiem. Novērojams arī pilsētu izgāztuvēs. Pieaugušie īpatņi labprātāk barojas ar augu izcelsmes barību. Daurijas kovārnis dzimumbriedumu sasniedz apmēram divu gadu vecumā. Ligzdošanas sezona, atkarībā no izplatības areāla, sākas laikā no marta līdz maijam. Veido monogāmus pārus uz mūžu. Koku dobumos, klinšu spraugās vai ēku konstrukciju iedobēs pāris kopīgi būvē ligzdu. Dējumā ir 4—6 gaiši zilzaļas olas ar brūniem raibumiņiem. Inkubācijas periods ilgst 16—20 dienas (jo putni ligzdo tālāk ziemeļos, jo ilgāks ir inkubācijas periods). Perē tikai mātīte, bet tēviņš to baro. Par mazuļiem rūpējas abi vecāki. Putnēni tiek baroti ar bezmugurkaulniekiem. Jaunie putni sāk lidot apmēram mēneša vecumā. World Bird List: Crows, mudnesters & birds-of-paradise, 2018 IUCN: Corvus dauuricus Avibirds: Daurian Jackdaw[novecojusi saite] Alive: Daurian Jackdaw (Corvus dauuricus) «Apus: Галка даурская». Arhivēts no oriģināla, laiks: 2018. gada 10. jūlijā. Skatīts: 2018. gada 18. februārī. «Даурская галка». Arhivēts no oriģināla, laiks: 2018. gada 15. februārī. Skatīts: 2018. gada 18. februārī. «Masai Gallery: Daurian Jackdaw – Coloeus dauuricus». Arhivēts no oriģināla, laiks: 2020. gada 20. septembrī. Skatīts: 2018. gada 18. februārī. IBC: Daurian Jackdaw Corvus dauuricus Avibase: Daurian Jackdaw Corvus dauuricus Pallas, 1776 iNaturalist: Daurian Jackdaw Corvus dauuricus Xeno-Canto: Daurian Jackdaw Coloeus dauuricus (Pallas, 1776)