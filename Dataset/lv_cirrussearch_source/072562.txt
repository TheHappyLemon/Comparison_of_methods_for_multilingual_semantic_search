Anticiklons ir liels atmosfēras veidojums ar augstu atmosfēras spiedienu. Parasti atmosfēras spiediens ir 1020—1035 hPa liels, bet tas var sasniegt pat 1080 hPa. Tā diametrs ir no dažiem simtiem līdz dažiem tūkstošiem kilometru. Tas atnes sausu un skaidru laiku — vasarā siltu, ziemā aukstu laiku. Ziemeļu puslodē anticiklons griežas pulksteņrādītājvirzienā, dienvidu puslodē — pretpulksteņrādītājvirzienā. Anticiklonā gaiss pārvietojas prom no centra. Āzijas maksimums — augsta atmosfēras spiediena apgabals Āzijas vidusdaļā gandrīz visā ziemas periodā. Tas atrodas Sibīrijas dienviddaļā un Mongolijā. Atmosfēras spiediens šeit ziemā ir visaugstākais uz Zemeslodes. Vasarā šeit pārsvarā ir zems spiediens un no dienvidos un austrumos esošajiem okeāniem gaiss tiek iesūkts šurp ar veselu virkni taifūnu un musonu vēju palīdzību. Ziemā vēji pūš prom no Āzijas vidienes un izraisa sausu un ļoti aukstu ziemu. Antarktiskais maksimums — salīdzinoši augsta atmosfēras spiediena zona Antarktīdā visa gada laikā. Kaut arī šeit tas nav pārāk augsts, salīdzinājumā ar pārējiem Zemeslodes reģioniem, tas tomēr ir augstāks, nekā okeānā ap Antarktīdu. Arktiskais maksimums — augsta atmosfēras spiediena zona virs Arktikas. Ziemā tam ir divi centri — viens ir virs Grenlandes, otrs ir virs Kanādas. Subtropiskais maksimums — augsta atmosfēras spiediena zona virs Azoru salām (Azoru maksimums) un Havaju salām (Havaju maksimums) ziemeļu puslodē un Dienvidamerikas rietumiem (Klusā okeāna dienvidu maksimums), Atlantijas okeāna dienvidiem (Dienvidatlantijas maksimums) un Indijas okeāna dienvidiem (Dienvidindijas maksimums). Ciklons Vikikrātuvē par šo tēmu ir pieejami multivides faili. Skatīt: Anticiklons. Encyclopædia Britannica raksts (angliski) Mūsdienu Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski) Encyclopædia Universalis raksts (franciski)