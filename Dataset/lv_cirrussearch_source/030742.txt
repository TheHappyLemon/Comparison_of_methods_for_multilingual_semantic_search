Migels Naidorfs (poļu: Mieczysław Najdorf; spāņu: Miguel Najdorf; 1910. gada 15. aprīlī, Grodziska Mazovecka — 1997. gada 4. jūlijs, Malaga) bija ebreju izcelsmes Polijas un Argentīnas starptautiskais lielmeistars šahā (1950). Piedzimis Krievijas Impērijā tagadējās Polijas teritorijā. Beidzis ģimnāziju Varšavā. Jau bērnībā iemācījies spēlēt šahu. Bijis pazīstamā šahista Savelija Tartakovera skolnieks. Divdesmit gadu vecumā kļuvis par Polijas šaha meistaru. Polijas izlases sastāvā sekmīgi piedalījies šaha komandu sacensībās: Pasaules šaha olimpiādēs piedalījies 3 reizes (1935-1939). Komandu kopvērtējumā izcīnījis sudraba (1939) un 2 bronzas (1935, 1937) medaļas, bet individuālā vērtējumā zelta (1939) medaļu; neoficiālajā šaha olimpiādē piedalījies 1 reizi (1936), izcīnot tajā komandu kopvērtējumā sudraba, bet individuālajā vērtējumā zelta medaļas. 1939. gadā Buenosairesā Pasaules šaha olimpiādes laikā sākās Otrais pasaules karš, un Naidorfs nolēmis neatgriezties Eiropā. Vēlāk izrādījies, ka viņa lēmums bijis pamatots, jo visa Naidorfa ģimene (sieva, meita, māte, četri brāļi) bija gājusi bojā holokausta laikā. Argentīnā Naidorfs ātri kļuvis par valsts labāko šahistu. Jau 1939. gadā savā pirmajā starptautiskajā šaha turnīrā Buenosairesā viņš dalīja pirmo vietu ar Paulu Keresu. Naidorfs astoņas reizes uzvarējis Argentīnas šaha čempionātos (1949, 1951, 1952, 1955, 1960, 1964, 1967, 1975). 1950. gadā viņš uzvarēja Amsterdamas šaha turnīrā, bet 1959. gadā dalīja pirmo vietu Mara del Platas šaha turnīrā. 1950. gadā FIDE Naidorfam kā vienam no pirmajiem piešķīra starptautiskā lielmeistara (GM) nosaukumu. Vairākas reizes piedalījies Pasaules šaha čempiona izcīņas ciklos, labākos rezultātus sasniedzot 1950. gadu pirmajā pusē. 1950. gadā Budapeštas pretendentu turnīrā bijis 5. vietā, bet 1953. gadā Cīrihes pretendentu turnīrā izcīnījis 6. vietu. Šajā laikā izcīnījis arī divus mačus ar Semjuelu Reševski par "Brīvās Pasaules" (valstis, kas atrodas ārpus PSRS ietekmes zonas) šaha čempiona nosaukumu. 1952. gadā Naidorfs zaudējis ar 7:11 (+4, -8, =6), bet 1953. gadā Argentīnā piedzīvojis minimālu zaudējumu ar 8½:9½ (+5, -6, =7). Argentīnas izlases sastāvā 9 reizes (1950-1956, 1960-1962, 1966-1970, 1974-1976) piedalījies Pasaules šaha olimpiādēs, kur komandu kopvērtējumā izcīnījis 3 sudraba (1950, 1952, 1954) un bronzas (1962) medaļas, bet individuālajā - 2 zelta (1950, 1952) un sudraba (1962) medaļas. 1970. gadā Belgradā piedalījies Padomju Savienības un pārējās pasaules šahistu mačā, kur pie 9. galdiņa nospēlējis neizšķirti 2:2 (+1, -1, =2) ar Mihailu Tālu. Atstājis ievērojamu ieguldījumu šaha atklātņu teorijā. Naidorfa vārdā ir nosaukts abpusēji ass variants sicīliešu aizsardzībā (1. e4 c5 2. Zf3 d6 3. d4 cxd4 4. Zxd4 Zf6 5. Zc3 a6). Naidorfs nebija šaha profesionālis, jo visu dzīvi nodarbojies ar biznesu un bijis turīgs cilvēks. Šaha turnīros piedalījies līdz mūža beigām. Bijis ļoti draudzīgs un sabiedrisks, un šīs īpašības padarījušas Naidorfu par šaha publikas mīluli. Bijis pazīstams kā "dons Migels". Buenos Aires (1939) Amsterdam (1950) Mar del Plata (1959) 1950 Budapest Candidates Tournament «1953 Zurich Candidates Tournament». Arhivēts no oriģināla, laiks: 2013. gada 27. maijā. Skatīts: 2015. gada 14. oktobrī. Reshevsky - Najdorf (1952) Reshevsky - Najdorf (1953) USSR vs Rest of the World: Belgrade 1970 "The Match of the Century" Migels Naidorfs šahista profils vietnē chessgames.com Migels Naidorfs šahista profils vietnē 365chess.com Migels Naidorfs šahista profils vietnē chesstempo.com Migels Naidorfs šahista profils vietnē olimpbase.org (Pasaules šaha olimpiādes) Migels Naidorfs šahista profils vietnē olimpbase.org (neoficiālās Pasaules šaha olimpiādes)