Jānis Rudzītis (dzimis 1903. gada 17. novembrī (pēc vecā stila — 4. novembrī), miris 1967. gada 5. novembrī) bija latviešu cīkstonis, startējis grieķu—romiešu cīņā. Dzimis Saraiķu muižas kalpa Miķeļa Rudzīša un viņa sievas Margietas ģimenē. Pēc profesijas bija galdnieks. Rīgā viņam piederēja galdnieku darbnīca, kas pasūtījumus izpildīja arī Latvijas Universitātei un Kara ministrijai. Jānis Rudzītis bija 1924. gada vasaras olimpisko spēļu dalībnieks. Viņš startēja grieķu-romiešu cīņā svara kategorijā līdz 66 kg. Šajā kategorijā bija 27 dalībnieki. Rudzītis izstājās otrajā kārtā (pirmajā kārtā pēc punktiem zaudēja Austrijas cīkstonim Kārlim Mezulianam, otrajā kārtā — dānim Pēterim Ēriksenam), pārsniedzot soda punktu limitu. Rudzītis bija trīskārtīgs Latvijas meistars grieķu-romiešu cīņā — 1924. gadā spalvas svarā, 1934. un 1935. gadā vieglajā svarā. Nodarbojies arī ar svarcelšanu, 1922. gada Latvijas meistars vieglajā svarā. Sacensībās pārstāvēja sporta klubu "Krauze". Kara beigās devās bēgļu gaitās uz Vāciju. Tur dzīvoja Gēstahtas bēgļu nometnē "Saule". Bija nometnes tehniskais vadītājs. Vēlāk emigrēja uz Austrāliju, dzīvoja Viktorijas štata pilsētā Balaratā un strādāja par namdari. Pēc grūtas slimības miris 1967. gada 5. novembrī. Rīgas Prefektūras pasu lietu kolekcija - Latvijas Valsts vēstures arhīvs, 2996. f., 16. apr., 24948. l "Lieli un mazi notikumi starp austrālijas latviešiem". Austrālijas Latvietis (Nr. 908 (18.11.1967)): 3. lpp. Grobiņas ev. lut. draudzes kristīto reģistrs. - 1903.g. - Nr.187 "Bēru sludinājums". Austrālijas Latvietis (Nr. 908 (18.11.1967)): 8. lpp. "Jāņa Rudzīša piemiņai". Brīvība (Nr. 10 (01.12.1967)): 3. lpp. Olympedia profils (angliski) LOK profils