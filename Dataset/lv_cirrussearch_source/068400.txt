2025. gada Eiropas čempionāts basketbolā (EuroBasket 2025) būs 42. kontinenta čempionāts. Tajā piedalīsies 24 Eiropas nacionālās vīriešu basketbola izlases. Tas norisināsies no 2025. gada 27. augusta līdz 14. septembrim. Grupu turnīri tiks aizvadīti Rīgā (Latvijā), Limasolā (Kiprā), Tamperē (Somijā) un Katovicē (Polijā), bet izslēgšanas spēles tiks aizvadītas Rīgā. Šī būs trešā reize, kad vismaz daļa Eiropas čempionāta spēļu notiek Latvijā, iepriekš rīkots 1937. gada čempionāts un 2015. gada čempionāta vienas grupas turnīrs. Čempionāta pirmajā posmā (grupu turnīrā) visas 24 komandas tiks sadalītas četrās grupās pa sešām komandām katrā. Pirmajā kārtā tiks aizvadīts viena apļa turnīrs, pēc kura katras grupas četras labākās komandas kvalificēsies izslēgšanas spēlēm, savukārt dalību turnīrā beigs komandas, kas ieņēma pēdējās divas vietas. Izslēgšanas spēlēs ir četras kārtas: astotdaļfināls, ceturtdaļfināls, pusfināls un fināls. Tiks aizvadīta arī spēle par trešo vietu. «Latvija iegūst tiesības 2025.gadā rīkot Eiropas basketbola čempionāta finālturnīru». lsm.lv. Skatīts: 2023-09-05. Oficiālā tīmekļa vietne (angliski)