Katrīna Marija Romula di Lorenco de Mediči (itāļu: Caterina Maria Romula di Lorenzo de' Medici, dzimusi 1519. gada 13. aprīlī; mirusi 1589. gada 5. janvārī) bija Francijas karaliene konsorte laikā no 1547. līdz 1559. gadam kā karaļa Anrī II sieva un reģente mazgadīgā dēla Fransuā II valdīšanas laikā pēc Anrī II nāves. K. Mediči bija ietekmīgās itāļu Mediči dzimtas pārstāve. Viņas tēvs bija Florences valdnieks Lorenco, savukārt māte — Buljonas hercoga meita, Overņas grāfiene Madlēna de la Tūra. 14 gadu vecumā 1533. gada rudenī Katrīna apprecējās ar Anrī Valuā. Valdīšanas laikā Anrī karalieni izolēja no dalības valsts lietu apspriešanā, ar ko nodarbojās kopā ar savu favorīti Diānu de Puatjē, kurai bija lielāka ietekme uz viņu. Pēc Anrī II nāves Katrīnas Mediči nozīme Francijas valsts lietās ievērojami pieauga, viņa bija reģente mazgadīgā dēla Fransuā II valdīšanas laikā (1559—1560) un faktiskā valsts vadītāja arī dēla Šarla IX valdīšanas laikā (1560—1574), kurš tika kronēts ļoti jauns. Katrīna Mediči bija reģente līdz 1563. gadam, saglabāajot lielu ietekmi arī vēlāk. Šajā laikā Franciju plosīja smags pilsoņu karš starp katoļiem un protestantiem. Katrīna Mediči vēlāk tika vainota protestantu vajāšanā, kas tika veikta viņas dēla valdīšanas laikā, it īpaši par 1572. gada Svētā Bērtuļa nakts slaktiņu, kad tika nogalināti vairāki tūkstoši hugenotu. Pēc Šarla IX nāves līdz 1589. gadam valdīja viņas dēls Anrī III, bet pēc viņa nāves, kad vara Francijā no Valuā dinastijas pārgāja pie Burboniem, karaļa Anrī IV dzīvesbiedre bija Katrīnas Mediči meita Margarita. Uz Katrīnas Mediči lēmumiem liela ietekme bija viņas galma ārstam un astrologam Nostradamam, kurš Francijas galmā nokļuva pēc sava darba Les Prophéties publicēšanas. Vikikrātuvē par šo tēmu ir pieejami multivides faili. Skatīt: Katrīna Mediči. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Katoļu enciklopēdijas raksts (angliski) Enciklopēdijas Krugosvet raksts (krieviski) Sv. Bērtuļa nakts ticības karu vēsturē un Katrīna Mediči.