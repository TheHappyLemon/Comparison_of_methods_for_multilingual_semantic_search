Švābijas Filips (vācu: Philipp von Schwaben; dzimis 1177. gada februārī/martā, miris 1208. gada 21. jūnijā) bija Hoenštaufenu dinastijas Vācijas karalis no 1198. līdz 1208. gadam. Bija arī Vircburgas bīskaps (1190—1191), Toskānas markgrāfs (1195—1197) un Švābijas hercogs (1196—1208). Švābijas Filips bija Svētās Romas impērijas imperatora Frīdriha I jaunākais dēls. Tā kā viņam bija mazas izredzes mantot troni, viņu sagatavoja garīgam amatam un viņš ieguva savam laikam labu izglītību. Apprecējās ar Bizantijas imperatora Isaaka II meitu Irinu Angelinu un ģimenē bija četras meitas. Pēc brāļa, imperatora Heinriha VI negaidītās nāves 1197. gadā, sākās Hoenštaufenu un Velfu pārstāvju cīņa par varu. Hoenštaufeniem bija atbalsts impērijas aristokrātos, kamēr Velfus atbalstīja ekonomiski attīstītā Reinzeme, kurā dominēja Ķelne, kurai bija svarīgas tirdzniecības attiecības ar Angliju. Ķelnes arhibīskaps Ādolfs, sens Heinriha VI pretinieks, drīz pēc imperatora nāves sāka meklēt jaunu troņa kandidātu. Ar Anglijas karaļa Ričarda I atbalstu arhibīskaps izvēlējās Oto IV, hercoga Heinriha Lauvas dēlu, kurš bija uzaudzis pie sava vectēva Anglijā. Ādolfs ievēlēja un kronēja Oto IV par karali 1198. gada vasarā. Hoenštaufeni tikmēr panāca Švābijas Filipa ievēlēšanu par karali. Abu troņa pretendentu starpā izvērsās cīņa, kas turpinājās līdz Filipa nāvei 1208. gadā. Cīņā par varu Filipa sabiedrotais bija Francijas karalis Filips II Augusts, bet Anglijas karalis Ričards I Lauvassirds atbalstīja savu mazdēlu Otonu IV. Pārsvaru pamazām guva Filips, tomēr 1208. gada jūnijā Filipu brāļameitas kāzās neskaidru iemeslu dēļ nogalināja Bavārijas pfalcgrāfs Otons VIII. «The New Cambridge Medieval History: Volume 5, C.1198-c.1300». Arhivēts no oriģināla, laiks: 2020. gada 30. septembrī. Skatīts: 2018. gada 21. augustā. Vikikrātuvē par šo tēmu ir pieejami multivides faili. Skatīt: Švābijas Filips.