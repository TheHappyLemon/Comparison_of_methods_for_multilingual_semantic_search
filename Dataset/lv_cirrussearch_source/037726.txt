2008. gada Tour de France bija 95. Tour de France velobrauciens, kas norisinājās no 2008. gada 5. jūlija līdz 27. jūlijam. Velobrauciens, atšķirībā no iepriekšējiem gadiem, nesākās ar prologu, bet gan ar parastu līdzenumu posmu. Gandrīz visi posmi notika Francijā, lai gan tūres 15. un 16. brauciens iestiepās arī Itālijas Alpos. Izšķirošie notikumi cīņā par uzvaru risinājās kalnu etapos Pirenejos, bet it īpaši Alpos. Velobrauciens finišēja pēc aizvadīta 21 posma un 3559 kilometriem kā vienmēr Elizejas laukos Parīzē. 2008. gada Tour de France piedalījās 20 komandas un 180 riteņbraucēji. Šajā gadā Tour de France nepiedalījās Latvijas riteņbraucēji. Par velobrauciena uzvarētāju kļuva Spānijas riteņbraucējs Karloss Sastre no Team CSC. Otrajā vietā palika Keidels Evanss (Silence-Lotto) no Austrālijas, bet trešo ieņēmušais Bernards Kols (Austrija, Gerolsteiner) tika diskvalificēts par dopinga lietošanu. Arī "Kalnu karaļa" raibo kreklu tūres noslēgumā ieguva B. Kols, bet viņa diskvalifikācijas dēļ šis bija pirmais gadījums Tour de France vēsturē, kad šī prestižā balva oficiāli atstāta vakanta. Labākā sprintera zaļo kreklu savā īpašumā ieguva Spānijas riteņbraucējs Oskars Freire (Rabobank). Komandu kopvērtējumā uzvarēja Dānijas komanda Team CSC, ko pārstāvēja individuālais uzvarētājs gan kopējā, gan arī jauniešu ieskaitē (par to kļuva Andi Šleks (Luksemburga)). 2008. gada Tour de France izcēlās ar īpaši lielu dopinga skandālu un diskvalifikāciju skaitu. Iepriekšējā gada velobrauciena labākais sprinteris Toms Bonens (Beļģija) maijā tika pieķerts kokaīna lietošanā un, lai gan viņš nesaņēma UCI diskvalifikāciju, startēt Tour de France viņam tika liegts. Pašā velobraucienā tika veikts liels skaits dopinga pārbaužu (kopā pirms velobrauciena un tā laikā — vairāk kā 300), ko organizēja Francijas riteņbraukšanas federācija un Itālijas Olimpiskā komiteja. 11. jūlijā tika izplatīta informācija, ka Spānijas braucējs Manuels Beltrāns pēc pirmā posma saņēmis pozitīvu eritropoetīna pārbaudes analīzi, viņš tika izlēgts no Liquigas komandas. 13. jūlijā pirms devītā posmā tika atklāts, ka pieciem braucējiem bija neparasti liels hematokrīta līmenis. Itālijas prese ziņoja, ka starp tiem ir arī Rikardo Riko, kurš uzvarēja šajā posmā. 16. jūlijā dopinga dēļ nestartēja Barloworld braucējs Moisess Denjass. 17. jūlijā dopinga dēļ no sacensībām izstājās R. Riko no Saunier Duval, bet viņa komandas biedrs Leonardo Piepoli, tika atlaists par komandas ētikas kodeksa pārkāpumu nākamajā dienā. Gandrīz 3 mēnešus vēlāk parādījās informācija, ka divi viņa asins paraugi, kas ņemti īsi pirms Tour de France un tās laikā bijuši pozitīvi. Pēc 18. posma pozitīva dopinga analīze tika konstatēta krievu riteņbraucējam Dmitrijam Fofonovam (Crédit Agricole). Virkne dopinga diskvalifikāciju notika jau pēc velobrauciena beigām. Franču velosipēdists Džimmijs Kaspers (Agritubel) bija lietojis aizliegto vielu sarakstā esošus medikamentus pret astmu, tomēr atļauja to lietošanai viņam bija beigusies jau maijā, tāpēc sportists saņēma diskvalifikāciju. Septembra beigās tika oficiāli paziņots, ka vairāki sportisti ir atkārtoti jāpārbauda, jo to analīzēs ir konstatētas EPO pazīmes. Pēc papildus testēšanas tika diskvalificēti L. Piepoli un Stefans Šūmahers, kuru asinīs konstatēja to pašu aizliegto vielu, ko R. Riko. 13. oktobrī tika izplatīts oficiāls paziņojums, ka Bernards Kols, kurš pabeidza velobraucienu trešajā vietā kopvērtējumā un "Kalnu karaļa" kreklā arī ir lietojis dopingu Tour de France laikā. Pozitīvas bijušas analīzes 3. un 15. jūlijā. B. Kols atzinās dopinga lietošanā, tika diskvalificēts un pirmo reizi velobrauciena ilgajā vēsturē trešā vieta un "Kalnu karaļa" tituls tika atstāti vakanti. Jacques Augendre. «Guide Historique, Part 6» (PDF) (French). Amaury Sport Organisation, 2009. Arhivēts no oriģināla, laiks: 2009. gada 3. oktobrī. Skatīts: 2009. gada 30. septembris. The results of Austrian cyclist Bernhard Kohl have been removed, after Kohl tested positive and admitted the use of doping. Official history of the Tour, see pages 117 and 123 Arhivēts 2012. gada 19. oktobrī, Wayback Machine vietnē. As of 27 July 2009, other cyclists have not been upgraded to the positions Kohl's removal has vacated. Posmā uzvarējušais Stefans Šūmahers (Vācija, Gerolsteiner) tika diskvalificēts par dopinga lietošanu. Posmā uzvarējušais Rikardo Riko (Itālija, Saunier Duval-Scott) tika diskvalificēts par dopinga lietošanu. Posmā uzvarējušais Leonardo Piepoli (Itālija, Saunier Duval-Scott) tika diskvalificēts par dopinga lietošanu. Trešo vietu ieņēmušais Bernards Kols (Austrija, Gerolsteiner) tika diskvalificēts par dopinga lietošanu. Par "Kalnu karali" kļuvušais Bernards Kols (Austrija, Gerolsteiner) tika diskvalificēts par dopinga lietošanu.