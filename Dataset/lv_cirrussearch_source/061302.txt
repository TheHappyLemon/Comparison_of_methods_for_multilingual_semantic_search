Oļegs Konoņenko (krievu: Олег Дмитриевич Кононенко; dzimis 1964. gada 21. jūlijā) ir Krievijas kosmonauts, inženieris. Oļegs Konoņenko piedzima Čardžovā, Turkmēnijas PSR (tagad Turkmenabata). Konoņenko 1988. gadā absolvēja Harkivas Žukovska Aviācijas institūtu ar specializāciju lidmašīnu dzinēju jomā, iegūstot inženiera mehāniķa specialitāti. 1996. gada jūlijā viņš pabeidza Augstākos valsts kursus vadības, inženiertehnisko, tehnisko un zinātnisko darbinieku tālākizglītībai patentu un izgudrojumu studijās. Viņš ir absolvējis Krievijas Valsts administrācijas akadēmijas pie Krievijas Federācijas prezidenta Vladimira filiāli ar specializāciju valsts un pašvaldību vadībā. No 1988. gada aprīļa līdz 1994. gada septembrim Konoņenko Centrālā specializētā konstruktoru biroja 501. nodaļā Kuibiševā (tagad rūpnīca Progress, Samara) strādāja par inženieri (no 1990. gada 1. decembra — par 3. kategorijas inženieri konstruktoru, no 1992. gada 1. aprīļa — par 3. kategorijas inženieri konstruktoru, no 1992. gada 1. decembra — par 1. kategorijas inženieri konstruktoru, no 1994. gada 1. septembra — par vadošo inženieri konstruktoru). Viņš nodarbojās ar sistēmas mēroga projektēšanas un aprēķinu darbiem un kosmosa kuģa energoapgādes sistēmas darba dokumentācijas izstrādi. 1996. gada 29. martā Oļegs Konoņenko tika ieskaitīts kosmonautu sagatavošanas grupā. Pēc vispārējā kosmonauta sagatavošanas kursa 1998. gada 20. martā viņam tika piešķirta kvalifikācija "izmēģinātājs kosmonauts". No 2001. līdz 2002. gadam viņš gatavojās kā SKS 3. viesekspedīcijas un kosmosa kuģa Sojuz TM-34 dublieru apkalpes lidojuma inženieris. 2002. gada 21. februārī viņu apstiprināja par SKS 9. ekspedīcijas lidojuma inženieri un bija jālido ASV kosmoplānā Space Shuttle. Pēc Columbia katastrofas lidojumu programma vairākkārt tika pārskatīta, līdz Konoņenko izslēdza no Space Shuttle lidojuma. 2005. gada jūlijā Konoņenko iekļāva kosmonautu grupā, kas gatavojās 15, 16. un 17. SKS ekspedīcijai. 2006. gada maijā viņš tika izvelēts par kosmosa kuģa Sojuz TMA-12 lidojuma bortinženieri. Oļega Konoņenko pirmais lidojums kosmosā sākās 2008. gada 8. aprīlī ar kosmosa kuģi Sojuz TMA-12 dodoties uz Starptautisko kosmosa staciju. Viņš bija 17. ekspedīcijas lidojuma inženieris un veica divas iziešanas kosmosā. 24. oktobrī apkalpe atgriezās uz zemes. Konoņenko bija Sojuz TMA-01M dublieru apkalpes lidojuma inženieris un Sojuz TMA-02M dublieru apkalpes komandieris. Otro reizi kosmosā Oļegs Konoņenko devās 2011. gada 21. decembrī ar kosmosa kuģi Sojuz TMA-03M SKS-30/31 ekspedīcijā. Viņš bija 31. ekspedīcijas komandieris un veica vienu iziešanu kosmosā. Uz zemes viņš atgriezās 2012. gada 1. jūlijā. Trešais Konoņenko kosmiskais lidojums sākās 2015. gada 23. jūlijā, viņam esot kosmosa kuģa Sojuz TMA-17M komandierim. Viņš bija 44. un 45. lidojuma inženieris. Uz zemes viņš atgriezās 2015. gada 11. decembrī. 2016. gada 10. novembrī Oļegs Konoņenko kļuva par kosmonautu vienības komandieri. Konoņenko ceturtais kosmiskais lidojums sākās 2018. gada 3. decembrī, esot kosmosa kuģa Sojuz MS-11 komandierim. Viņš bija SKS 57. ekspedīcijas lidojuma inženieris, 58. ekspedīcijas un 59. ekspedīcijas komandieris un veica divas iziešanas kosmosā. Uz zemes viņš atgriezās 2019. gada 24. jūnijā. Piekto reizi kosmosā Oļegs Konoņenko devās 2023. gada 15. septembrī, esot kosmosa kuģa Sojuz MS-24 komandierim. Viņš ir SKS 69. ekspedīcijas lidojuma inženieris. Vikikrātuvē par šo tēmu ir pieejami multivides faili. Skatīt: Oļegs Konoņenko. Biogrāfija astronaut.ru, (krieviski) Biogrāfija NASA, (angliski)