Dārsijs Vero (Darcy Verot; dzimis 1976. gada 13. jūlijā Redvilā) ir bijušais kanādiešu hokejists, kreisās malas uzbrucējs. Karjeras laikā aizvadījis 37 spēles Nacionālās hokeja līgas klubā Vašingtonas "Capitals", kā arī četras sezonas Kontinentālajā hokeja līgā. Vero plašāk pazīstams ar savu netīro spēles stilu, kā arī kaušanās prasmēm, kas reizēm liek maldīgi uzskatīt, ka Vero pilda policista funkcijas. Viņš ir 2009.—10. un 2010.—11. KHL sezonu visvairāk soda minūšu saņēmušais spēlētājs. Savu profesionālo karjeru Vero uzsāka 1997. gadā, spēlējot Rietumu profesionālajā hokeja līgā. 2000. gadā līgumu ar viņu noslēdza Nacionālās hokeja līgas klubs Pitsburgas "Penguins", vēlāk Dārsijs pievienojās arī Kalgari "Flames" sistēmai, taču līdz spēlēšanai NHL netika, tā vietā cīnoties klubu Amerikas hokeja līgas komandās. Visbeidzot, 2003.—04. sezonā Vero aizvadīja 37 spēles Vašingtonas "Capitals" rindās, tajās nopelnot 135 soda minūtes. 2005. gada nogalē Vero noslēdza līgumu ar Kolumbusas "Blue Jackets", taču nākamo divu sezonu laikā tās rindās arī neuzspēlēja. 2007. gada vasarā Vero pārcēlās uz Eiropu, pievienojoties Krievijas Superlīgas klubam Čehovas "Vitjaz". Tā rindās viņš kļuva par 2007.—08., kā arī, pēc KHL izveides, 2009.—10. un 2010.—11. sezonas līgas nedisciplinētāko spēlētāju. Vero aktīvi piedalījās 2010. gada 9. janvāra bēdīgi slavenājā kautiņā starp "Vitjaz" un "Avangard" komandām, kura rezultātā spēle tās ceturtajā minūtē tika apturēta, jo komandas noraidīto spēlētāju dēļ nespēja noformēt kaut vienu maiņu virknējumu. 2010. gada decembrī pēc līdzīga atgadījuma, kad "Vitjaz" spēlētāji kautiņu uzsāka jau mača sestajā sekundē, Vero saņēma 12 spēļu diskvalifikāciju. 2011.—12. gada sezonā spēlēja Maskavas CSKA rindās, taču tad sezonu aizvadīja Krievijas Augstākās līgas komandā Tjumeņas "Rubin". 2013.—14. gada sezonā vairākas spēles aizvadīja Ziemeļamerikā, taču tad noslēdza spēlētāja karjeru. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)