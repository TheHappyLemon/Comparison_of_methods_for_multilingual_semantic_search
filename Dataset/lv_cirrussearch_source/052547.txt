Licejs (no sengrieķu: Λύκειον, lykeion) ir vispārējās izglītības iestāde, kas īsteno vispārējās vidējās izglītības programmas. Senākais Rīgas licejs bija Zviedrijas karaļa Kārļa XII dibinātais Kārļa licejs, pašlaik Latvijā ir trīs vidusskolas Rīgā un Daugavpilī, kas lieto liceja nosaukumu. Senajā Grieķijā par liceju sauca Aristoteļa 334. gadā p.m.ē. dibināto peripatētiķu ģimnāziju, kas atradās pie Apolona Likeja ("Vilkplēša Apolona") tempļa Atēnās un pastāvēja līdz 86. gadam p.m.ē. Liceja nosaukumu Eiropā atsāka lietot Renesanses laikmetā, vēlāk, īpaši Francijā, lai apzīmētu augstskolas ar seno valodu un literatūras apguvi, kas sagatavoja tālākām studijām universitātēs. Liceja beidzēji ieguva bakalaura grādu. Pie licejiem piederēja arī 1675. gadā dibinātais Zviedru Vidzemes Kārļa licejs. Krievijas impērijas laikā franču izglītības sistēmas ietekmē par licejiem sauca valsts uzturētas elitāras ģimnāzijas ierēdņu sagatavošanai, pirmais impērijas licejs bija 1733. gadā dibinātais Rīgas Ķeizariskais licejs (Kaiserliches Lyceum zu Riga). Pirms PSRS sabrukuma 1988./1989. mācību gada laikā dažas vidusskolas atsāka lietot liceja nosaukumu, piemēram, Rīgas Puškina licejs. Pēc 1920. gada "Likuma par vidusskolām" pieņemšanas Latvijā pastāvēja vienīgi reālā tipa vidusskolas, izņemot vienu klasiskā tipa vidusskolu (Rīgas pilsētas 1. ģimnāziju) un vienu Francijas valdības atbalstītu skolu (Rīgas Franču liceju). Mūsdienās liceja nosaukumu lieto arī Rīgas Puškina licejs un Daugavpils Tehnoloģiju vidusskola - licejs. Latviešu konversācijas vārdnīca. XII. sējums. Rīga : Anša Gulbja izdevniecība. 23 332. sleja. Krievijas Lielās enciklopēdijas raksts (krieviski)