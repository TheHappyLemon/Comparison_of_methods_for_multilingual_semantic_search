Aļaksandra Herasimeņa (baltkrievu: Алякса́ндра Ві́ктараўна Герасіме́ня, dzimusi 1985. gada 31. decembrī) ir Baltkrievijas peldētāja, 2012. gada vasaras olimpisko spēļu divkārtēja čempione (50 un 100 metru brīvā stila peldēšanā), 2016. gada olimpisko spēļu bronzas medaļniece (50 metru brīvā stila peldēšanā), zelta medaļas ieguvēja pasaules un Eiropas čempionātos gan 25 m, gan 50 m baseinos, daudzkārtīga universiāžu čempione (2009, 2011 un 2013). Baltkrievijas Republikas Nopelniem bagātā sporta meistare (2012). Viņa specializējusies brīvajā stilā, tauriņstilā un peldēšanā uz muguras. Vislielākos panākumus Aļaksandra Herasimeņa guva 2010.—2012. gadā. 2010. gada Eiropas čempionātā ūdens sporta veidos Budapeštā viņa uzvarēja 50 metru peldējumā uz muguras (turpat viņa bija otrā arī 100 metru brīvā stila distancē). 2011. gadā pasaules čempionātā Šanhajā 100 metru brīvā stila peldējumā Aļaksandra dalīja pirmo vietu ar dānieti Šaneti Otesenu. 2012. gada 2. augustā olimpiskajās spēlēs Londonā Aļaksandra ieguva sudraba medaļu 100 metru brīvajā stilā ar valsts rekordu (53,38 sekundes), zaudējot Ranomi Kromovidžojo no Nīderlandes. 4. augustā vēsture atkārtojās 50 metru brīvā stila distancē: Herasimeņa uzstādīja valsts rekordu (24,28 sekundes), bet otrreiz zaudēja Kromovidžojo (24,05 sekundes). 2012. gada beigās A. Herasimeņa ieguva zeltu 50 metru brīvā stila peldējumā 25 metru baseinā, vispirms Eiropas čempionātā Šartrā un pēc tam Pasaules čempionātā Stambulā. 2013. gada vasarā viņa ieguva trīs zelta (50 un 100 metru brīvā stila, 50 metru tauriņstila peldējumos) un vienu sudraba medaļu (50 metrus uz muguras) Universiādē Kazaņā. Vasaras olimpiskajās spēlēs Riodežaneiro 2016. gadā A. Herasimeņa ieguva bronzas medaļu 50 metru brīvā stila peldējumā. «Aliaksandra Herasimenia». FINA. Arhivēts no oriģināla, laiks: 2016. gada 20. septembrī. Skatīts: 2016. gada 12. augusts. Vikikrātuvē par šo tēmu ir pieejami multivides faili. Skatīt: Aļaksandra Herasimeņa. Olympedia profils (angliski) FINA profils (angliski) Swimrankings profils (angliski) SwimSwam profils (angliski)