Pundursīlis (Cyanolyca nanus) ir vārnu dzimtas (Corvidae) putnu suga. Ģeogrāfisko variāciju nav. Pundursīlis dzīvo Meksikas mitrajos tropu un subtropu augstkalnu mežos 1400—3200 metrus virs jūras līmeņa. Tas apmetas ozolu vai jauktos priežu un ozolu mežos. Sastopams tikai Meksikā salīdzinoši nelielā teritorijā. Attīstoties lauksaimniecībai, to skaits samazinās, un mūsdienās ir apmēram 10 000—20 000 pundursīļu. Pundursīlis ir vismazākais no vārnu dzimtas putniem, slaids un veikls. Ķermeņa garums 20—23 cm, svars 40—42 g. Apspalvojums pelēkzils, ap acīm melna maska, bet virs acīm baltas uzacis. Pakakle gaiši zila vai balta, to no pavēderes nodala tumšāka līnija. Acis sarkanbrūnas. Tā kājas un knābis ir melni. Atšķirībā no citiem sīļiem tam nav cekula. Jaunajiem putniem gaišā pakakle ir daudz mazāka un vājāk izteikta, tā pamazām saplūst ar pavēderes apspalvojumu. Pundursīlis nav sabiedrisks putns, tas dzīvo pa pāriem vai viens. Katram ligzdojošam pārim ir sava teritorija, kura tiek apsargāta. Atbilstoši savai vientuļnieka dzīvei pundursīļa vokalizācija ir vienkārša un salīdzinoši maz attīstīta. Barības meklējumos pundursīlis uzturas grupās, kurās ir 4—10 īpatņi, bieži kopā ar citu sugu putniem. Labprāt uzturas kopā arī ar pelēksvītrainajiem ceplīšiem (Campylorhynchus megalopterus). Galvenokārt barojas ar dažādiem kukaiņiem (smecerniekiem, gremzdgraužiem, garkājodiem un lapsenēm), kā arī ar to kāpuriem. Barojas arī ar neliela izmēra ozolzīlēm, kādas nobriest Meksikas ozolu mežos. Barojoties uzturas koku lapotnes apakšējā daļā. Pundursīlis ļoti veikli lodā pa koku zariem, to bieži var novērot, karājamies ar galvu uz leju un pārmeklējot lapu apakšas. Tas pārbauda arī trupējošus koku celmus, stumbru virsmu zem plaisājošām mizām. Ķer lēni lidojošus kukaiņus. Martā pundursīļi veido monogāmus pārus. Tēviņš piesaista mātītes uzmanību, atnesot tai barību. Kad pāris izveidojies, lielā kokā, visbiežāk ozolā, apmēram 7 m augstumā tiek būvēta cieša kausveida ligzda. Tā vīta no sūnām un ķērpjiem, no iekšpuses izklāta ar priežu skujām. Dējumā ir 2—3 gaišas zilizaļas olas ar sarkanbrūniem raibumiņiem. Inkubācijas periods ilgst apmēram 20 dienas. Perē tikai mātīte, bet tēviņš to baro. Par mazuļiem rūpējas abi vecāki. World Bird List: Crows, mudnesters & birds-of-paradise, 2018 «Dwarf Jay Cyanolyca nana». Arhivēts no oriģināla, laiks: 2009. gada 3. janvārī. Skatīts: 2010. gada 25. oktobrī. «Family Corvidae». Arhivēts no oriģināla, laiks: 2010. gada 11. septembrī. Skatīts: 2010. gada 25. oktobrī. Alive: Dwarf Jay (Cyanolyca nanus) «The Puzzling Vocal Repertoire of the South American Collared Jay». Arhivēts no oriģināla, laiks: 2011. gada 15. jūnijā. Skatīts: 2010. gada 26. oktobrī. «ARKive: Dwarf jay (Cyanolyca nana)». Arhivēts no oriģināla, laiks: 2010. gada 23. decembrī. Skatīts: 2010. gada 26. oktobrī. «Habitat and Habits of the Dwarf Jay». Arhivēts no oriģināla, laiks: 2011. gada 15. jūnijā. Skatīts: 2010. gada 26. oktobrī. Pundursīļa foto Arhivēts 2013. gada 15. decembrī, Wayback Machine vietnē. (antpitta.com) Dwarf Jay (Cyanolyca nanus) Arhivēts 2011. gada 12. oktobrī, Wayback Machine vietnē. Mesoamerican Pine-Oak Forests Jays Oaxaca: Legendary Birds and Temples