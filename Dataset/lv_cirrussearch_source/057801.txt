Katrīna Anna Mosa (angļu: Katherine Ann Moss; dzimusi 1974. gada 16. janvārī Londonā, Lielbritānijā), plašāk pazīstama kā Keita Mosa (angļu: Kate Moss), ir angļu modele, viena no bagātākajām un pieprasītākajām modelēm pasaulē. Keita dzimusi Dienvidlondonā, Anglijā, modes preču veikala menedžeres Lindas Rosinas (Linda Rosina) un aviokompānijas darbinieka Pītera Edvarda Mosa (Peter Edward Moss) ģimenē. Keitai ir piecus gadus jaunāks brālis Niks, kā arī pusbrālis un pusmāsa. Skolas gados Keitas atzīmes bija viduvējas, izņemot sporta stundas, kurās Keitai veicās lieliski. Keita modeles karjeru sāka 14 gadu vecumā, pēc tam, kad viņu Ņujorkas lidostā pamanīja "Storm Model Management" dibinātāja Sāra Doukas (Sarah Doukas). Atceroties šo dienu, Sāra kādā intervijā atzīst: "Keitai bija ēterisks izskats, tāda kā caurspīdība. Un viņai bija fenomenāla kaulu struktūra. Viņa bija jauna un neapšaubāmi skaista." Tomēr sākotnēji Keitai bija grūti atrast darbu: būtiskais šķērslis bija viņas nelielais, meitenīgais augums, kas nemaz nelīdzinājās tālaika supermodeļu Sindijas Kraufordes, Klaudijas Šiferes un Naomi Kempbelas garajām un sievišķīgajām figūrām, kas tika uzskatītas par skaistuma etalonu. Tādēļ Keita līdz vidusskolas beigšanai par modeli strādāja tikai periodiski. 1992. gadā Keita piedalījās slavenā dizainera Calvin Klein jaunākās kampaņas provēs un galu galā kļuva par šīs kampaņas reklāmas seju. Kā atceras dizainers: "Viņai piemita kaut kas bērnišķīgs un vienlaicīgi arī sievišķīgs. Tas ir tāds jutekliskums, kas, manuprāt, ir ļoti aizraujošs." Kampaņas bildes pirmoreiz tika publicētas 1993. gada pavasarī. Keitas tievums radīja plašas debates sabiedrībā, daži Keitu vainoja anoreksijas propagandēšanā. Savukārt kampaņas bildes izpelnījās nosodījumu no Amerikas Savienoto Valstu prezidenta Billa Klintona, kurš uzskatīja, ka bildes popularizē jau tā izplatīto "heroīna šiku" (modes virziens 1990. gados) Par spīti īsajam augumam, Keita izpelnījās atzinību modes industrijā un tika uzaicināta demonstrēt vairāku elitāru modes namu tērpus. Keita ir sadarbojusies ar tādiem pasaulslaveniem modes namiem kā Gucci, Dolce & Gabbana, Louis Vuitton, Versace, Roberto Cavalli, Chanel, Missoni, David Yurman, Dior, Yves Saint-Laurent, Burberry, Stella Mcartney, viņa ir arī Longchamp, Bvlgari un kosmētikas ražotāja Rimmel reklāmas seja. 2005. gada nogalē Keita piedzīvoja būtisku triecienu savai karjerai. 15. septembrī Londonas laikraksts Daily Mirror publicēja fotogrāfijas, kurās Keita Mosa bija redzama lietojam kokaīnu. Keitas tābrīža draugs Pīts Dohertijs (Pete Doherty) apgalvoja, ka fotogrāfijas laikrakstam pārdevis viņa bijušais menedžeris, par to saņemot 150 000 Lielbritānijas mārciņu lielu atlīdzību. Kokaīna skandāla rezultātā vairāki modeles sponsori un modes nami atsacījās no turpmākās sadarbības ar Keitu. To vidū bija arī Zviedrijas apģērbu ražotājs H&M un modes nami H Stern un Burberry. Chanel paziņoja, ka neatjaunos ar Keitu noslēgto līgumu, kurš bija spēkā līdz 2005. gada oktobrim. Skandāls Keitai radīja aptuveni 4 miljonu mārciņu lielus zaudējumus. Galu galā Keita publiski atvainojās un jau oktobrī sāka ārstēties rehabilitācijas klīnikā. Lai arī Lielbritānijas policija turpināja izmeklēt šo lietu, 2006. gada 16. jūnijā lieta tika izbeigta pierādījumu trūkuma dēļ. 2007. gada jūlijā Keita izšķīrās ar Dohertiju, un viņas pašreizējais dzīvesbiedrs ir The Kills ģitārists Džeimijs Hinss. Kate Moss Arhivēts 2008. gada 28. februārī, Wayback Machine vietnē., biogrāfija angļu valodā portālā People.com