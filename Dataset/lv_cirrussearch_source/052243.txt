Šis raksts ir par pilsētu. Par provinci skatīt rakstu Dzjiliņa. Dzjiliņa (ķīniešu: 吉林, piņjiņs: Jílín), agrāk arī Girina (mandžūru: ᡤᡳᡵᡳᠨ ᡠᠯᠠ, Girin'ula — ‘pilsēta starp upēm’), ir prefektūras līmeņa municipalitāte Dzjiliņas provincē Ķīnas ziemeļaustrumos. Izvietojusies provinces vidusdaļā Sunhuadzjanas (Sungari) krastos. Robežojas austrumos ar Jaņbiaņas Korejiešu autonomo prefektūru, dienvidos — ar Baišaņu un Tunhua, rietumos — ar Sipinu un provinces galvaspilsētu Čančuņu, bet ziemeļos — ar Heilundzjanas provinci. Dzjiliņa ir viena no senākajām Mandžūrijas pilsētām. Mūsu ēras sākumā šeit atradās senās korejiešu Pujo valsts galvaspilsēta. Mandžūru Bohajas valsts laikā Girina bija viens no monarham tieši pakļautajiem valsts apgabaliem. Pēc tam, kad Bohaju iekaroja kidaņi, šeit atradās Liao dinastijas Austrumu galvaspilsēta. Pēc mandžūru Cjinu dinastijas izveidošanās Girina kļuva par ziemeļaustrumu administratīvo centru. Pēc Krievijas ienākšanas reģionā, 1661. gadā Girinā tika uzbūvēta upes flotes bāze. 1673. gadā pilsēta tika nocietināta. 1711. gadā tika izveidots Jundzji apgabals (永吉州, Yǒngjí Zhōu) ar centru Girinā. 1907. gadā tika izveidota Girinas province. Pēc Mandžukuo valsts izveidošanas par tās galvaspilsētu kļuva netālā Sjiņdzjina, bet Girina — tikai provinces galvaspilsēta, kas noveda pie tās relatīva panīkuma. Pēc 2. pasaules kara Dzjiliņa kļuva par no jauna izveidotās Dzjiliņas provinces galvaspilsētu. 1954. gadā provinces galvaspilsēta tika pārcelta uz Čaņčunu. 1985 gadā tika izveidota Dzjiliņas municipalitāte. http://tjj.jl.gov.cn/tjsj/qwfb/202105/t20210524_8079098.html; Ķīnas Tautas Republikas Septītā nacionālā tautskaite. 行政区划网 Vikikrātuvē par šo tēmu ir pieejami multivides faili. Skatīt: Dzjiliņa. Krievijas Lielās enciklopēdijas raksts (krieviski) Encyclopædia Universalis raksts (franciski)