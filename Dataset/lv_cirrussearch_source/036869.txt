Eimoss Bērns (angļu: Amos Burn; 1848. gada 31. decembris Kingstona pie Hallas — 1925. gada 25. novembris Londona) bija Lielbritānijas šahists un žurnālists. Lai gan šahu sācis spēlēt tikai sešpadsmit gadu vecumā, jau 1870. gadu sākumā izvirzījies Anglijas vadošo šahistu pulkā. Vēlākajos gados nodarbojies ar uzņēmējdarbību un pārtraucis piedalīties šaha turnīros. Spēlēt atsācis tikai 1886. gadā un uzreiz sasniedzis labus rezultātus: dalījis pirmo vietu ar Džozefu Blekbērnu Londonā, uzvarējis Notingemā, nospēlējis neizšķirti mačus ar tā laika spēcīgākajiem Anglijas šahistiem Henriju Bērdu — 9 : 9 (+9, -9, =0) un Džordžu Makenziju — 5 : 5 (+4, −4, =2). Labākie rezultāti starptautiskajos šaha turnīros: Londona (1887) — 1.—2. vieta ar Izidoru Gunsbergu (papildu mačs beidzies neizšķirti); Bredforda (1888) — 5. vieta; Breslava (1889) — 2. vieta aiz Zīgberta Tarraša; Amsterdama (1889) — 1. vieta (apsteidzot Emanuelu Laskeru); Berlīne (1897) — 5. vieta; Vīne (1898) — 6.—.7. vieta; Ķelne (1898) — 1. vieta (augstākais sasniegums 11. Vācijas šaha savienības kongresā, kurā apsteidzis Rudolfu Čarouseku, Vilhelmu Konu, Mihailu Čigorinu); Parīze (1900) — 5. vieta; Minhene (1900) — 4. vieta; Ostende (1906) — 4.—5. vieta. Savā šahista daiļradē bijis pirmā Pasaules šaha čempiona Vilhelma Steinica teorētisko atziņu sekotājs: atzīts aizsardzības meistars, nelielu pozicionālo priekšrocību uzkrājējs, smalks galotņu speciālists. Atstājis oriģinālu atklātņu vairiantu franču aizsardzībā: 1. e4 e6 2. d4 d5 3. Zc3 Zf6 4. Lg5 dxe4. No 1913. gada līdz sava mūža beigām vadījis šaha nodaļu angļu vecākajā sporta žurnālā The Field. Breslau (1889) Amsterdam (1889) 11th DSB Kongress, Cologne (1898) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)