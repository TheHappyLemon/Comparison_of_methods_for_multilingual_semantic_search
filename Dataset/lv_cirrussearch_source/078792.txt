Džons Kristofers "Džonijs" Deps (angļu: John Christopher "Johnny" Depp II; dzimis 1963. gada 9. jūnijā Ouensboro, Kentuki štatā, ASV) ir amerikāņu kinoaktieris, producents un mūziķis. Viņš ir ieguvis Zelta globusa balvu un Ekrāna aktieru ģildes balvu par labāko aktierspēli. 1999. gadā saņēmis Cēzara Goda balvu. Pirmā loma kino bija šausmu filmā "Šausmas Gobu ielā" 1984. gadā. Kļuva pazīstams ar galveno lomu Emira Kusturicas filmā "Arizonas sapnis" (1992). Pasaules slavu ieguva pēc galvenās lomas Džima Džārmuša kulta filmā "Mironis" (1995). Trīs reizes ticis nominēts Amerikas Kinoakadēmijas balvai. 2008. gadā ieguvis Zelta globusa balvu kā labākais komēdijas vai mūzikla aktieris par lomu filmā "Svīnijs Tods: Flītstrītas dēmoniskais bārddzinis" (2007). Lielus komerciālus panākumus guva filmu sērija "Karību jūras pirāti", kurā Deps atveidoja kapteini Džeku Sperovu. Džonijs Deps piedalījies arī tādās filmās kā "Armijas vads" (1986), "Eds Vuds" (1994), "Dons Žuans de Marko" (1994), "Drosmīgais" (1997), "Donijs Brasko" (1997), "Devītie vārti" (1999), "Šokolāde" (2000), "Meklējot Nekurzemi" (2004), "Līgava līķis" (2005, balss), "Alise Brīnumzemē" (2010), "Ruma dienasgrāmata" (2011), "Transcendence" (2014). No 1998. līdz 2012. gadam aktieris dzīvoja nereģistrētā laulībā ar franču dziedātāju Vanesu Paradī, kurā viņiem bija divi bērni. «Johnny Depp Biography (1963-)». FilmReference.com. Vikikrātuvē par šo tēmu ir pieejami multivides faili. Skatīt: Džonijs Deps. IMDb profils (angliski) AllMovie profils (angliski) Box Office Mojo profils (angliski)