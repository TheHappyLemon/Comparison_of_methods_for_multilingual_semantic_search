Svītrainā zebiekste (Mustela strigidorsa) ir neliels sermuļu dzimtas (Mustelidae) plēsējs. Svītrainā zebiekste ir visnoslēpumainākais Austrumu dzīvnieks, jo redzēta ļoti reti, lai arī tās izplatības teritorija ir ļoti liela, sākot ar Nepālu un Indijas ziemeļiem un beidzot ar Birmu, Ķīnas dienvidiem, Vjetnamu un Laosas dienvidiem. Tā dzīvo kalnos 1000—2500 metrus virs jūras līmeņa. Par svītraino zebieksti ir ļoti maz ziņu. Līdz šim ir izpētīti tikai 8 eksemplāri no Indijas, Nepālas, Birmas, Laosas un Taizemes. Svītrainā zebiekste kā citi sermuļu dzimtas dzīvnieki ir ar garu, slaidu ķermeni, īsām kājām un saplacinātu galvas formu. To var viegli atšķirt no pārējām zebiekstēm, pateicoties smalkai, sudrabaini pelēkai svītrai uz muguras, kas sākas pie galvas pamatnes un beidzas pie astes pamatnes. Kažoka krāsa ir tumši brūna vai dzeltenbrūna. Pavēderē tai ir atkal šaura, dzeltena svītra, un sānu matojums gar paišo pavēderi ir nedaudz tumšāks par muguras matojumu. Aste un kājas ir vienā krāsā ar muguru. Augšlūpa un zods ir gaiši vai gandrīz balti. Pēdas ir bez matojuma. Aste vidēji gara, sasniedzot 1/3 no ķermeņa garuma. Mātītei, ko noķēra Laosā, ķermeņa garums bija 285 mm, astes garums 152 mm. Indijā tika novērota svītrainā zebiekste, kas medīja lielu žurku. IngentaConnect The stripe-backed weasel Mustela strigidorsa: taxonomy, ecology Mustela strigidorsa (Stripe-backed Weasel, Back-striped Weasel)[novecojusi saite] KRUSKA, D. (1990): Mustelids. In: Grzimek's Encyclopedia of Mammals. Vol. 3. Ed. by S. P. Parker. MacGraw-Hill, New York. Pp. 388 – 447 Pocock, R. I., 1941. The Fauna of British India, including Ceylon and Burma. Mammalia Vol. II. Carnivora (suborders Aeluroidae (part) and Arctoidae). Taylor & Francis, Ltd., London, United Kingdom. 503 pp Mustela strigidorsa Black-striped weasel