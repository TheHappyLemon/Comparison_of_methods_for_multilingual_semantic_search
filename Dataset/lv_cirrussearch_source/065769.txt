Anambasas salas (indonēziešu: Kepulauan Anambas) ir Indonēzijai piederoša salu grupa Natunas jūrā. Administratīvi ietilpst Riau Salu provincē; veido atsevišķu Anambasas salu apriņķi. Lielākā apdzīvotā vieta ir apriņķa centrs Tarempa Siantanas salā. Lielākā daļa iedzīvotāju ir malajieši, pēc reliģiskās piederības — musulmaņi (96,9%). 1969. gadā salās atklātas ievērojamas dabasgāzes rezerves; gāze tiek arī eksportēta uz kaimiņvalstīm. Matakas salā izveidots naftas un gāzes pārkraušanas terminālis, kā arī gaisa spēku bāze. Civilā lidosta atrodas Džemadžas salā. Bavahas atolā salu dienvidos ierīkots ekskluzīvs daivinga kūrorts. Salas izvietojušās Indonēzijas ziemeļrietumu daļā Dienvidķīnas jūras (Natunas jūras) dienvidos, pieder Tudžuhu arhipelāgam. Lielākās salas ir Mataka, Džemadža un Siantana. Salas lielākoties paugurainas, piekrastē koraļļu rifi. Valda tropiskais klimats, ainavā dominē tropiskie lietusmeži. Daļa salu teritorijas un jūras akvatorijas ietilpst Anambasas salu jūras nacionālajā parkā. Bawah Reserve Vikikrātuvē par šo tēmu ir pieejami multivides faili. Skatīt: Anambasas salas. Encyclopædia Britannica raksts (angliski)