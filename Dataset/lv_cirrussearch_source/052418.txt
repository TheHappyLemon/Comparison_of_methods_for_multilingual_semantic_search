Floresas cilvēks (Homo floresiensis) ir izmirusi cilvēku ģints suga, kuru atklāja 2003. gadā Indonēzijas salā Floresā. Floresas cilvēki šajā salā dzīvoja tikai pirms 13 000 gadiem (dažos avotos minēts, ka pirms 18 000 gadiem). Šis atklājums radīja lielu sensāciju visā pasaulē. Sākumā daži pētnieki pat domāja, ka tie ir bijuši mūsdienu cilvēki, kuri slimojuši ar mikrocefāliju - patoloģiju, kam raksturīga vāji attīstīts galvaskauss un smadzenes. Viena no floresas cilvēku raksturīgajām īpašībām ir to neparasti mazais augums. Tipiskais sugas pārstāvis bijis apmēram 1m garš, tāpēc prese deva tam iesauku hobits par godu pazīstamajam Dž. R. R. Tolkīna pasakas varonim. Lai gan sākotnēji tika konstatēts, ka Floresas cilvēkiem ir mazs galvaskauss, pēc galvaskausa struktūras izpētīšanas un smadzeņu virtuālās trīsdimensiju skenēšanas atklājās, ka Floresas cilvēkam ir bijušas pārsteidzoši attīstītas smadzenes. Pēc formas un lieluma tās vairāk atgādināja Homo erectus smadzenes. Pēc izmēra gan tās ir mazākas nekā Homo sapiens smadzenes. Tas nozīmē, ka visticamāk, tajās bijis tā sauktais 10. Brodmana lauks, kas nozīmē, ka Floresas cilvēki, iespējams, ir varējuši plānot savu darbību un uzņemties iniciatīvu. Salīdzinot ar Homo erectus, Floresas cilvēkiem bija arī lielāka deniņu daiva, kas savukārt nozīmē, ka iespējams viņi savā starpā ir sapratušies runājot. Floresas cilvēki ir bijuši augsti attīstīti mednieki, par ko liecina atrastie akmens darbarīki, nogalināto zvēru kauli un ugunskura vietas. (angliski) FSU anthropologist's brain analysis confirms ancient 'Hobbit' a separate species "Hobitiem bija lielas smadzenes", Ilustrētā Zinātne - 2005.gada decembra numurs, 20.lpp.