Šis raksts ir par hokejistu. Par citiem cilvēkiem ar uzvārdu Girgensons skatīt nozīmju atdalīšanas lapu. Zemgus Girgensons (dzimis 1994. gada 5. janvārī Rīgā) ir latviešu hokejists, spēlē uzbrucēja pozīcijā, Latvijas hokeja izlases dalībnieks. Pašlaik (2024) pārstāv Nacionālās hokeja līgas klubu Bufalo "Sabres", kas viņu 2012. gada NHL draftā izraudzījās ar kopējo 14. kārtas numuru pirmajā drafta izvēles kārtā. Z. Girgensons bija 2015. gada NHL Visu zvaigžņu spēles dalībnieks un līdzjutēju balsojumā visvairāk balsis saņēmušais hokejists. Hokejista gaitas sācis Latvijā, piecu gadu vecumā, kad sācis trenēties EVHS/Jūrmala komandas sastāvā. Viņa pirmais treneris bija Edmunds Vasiļjevs. 2008. gadā sācis karjeru Amerikā. Sākotnēji spēlējis dažādos vasaras turnīros, pēc tam Empire Junior Hockey League (EmJHL) klubā Green Mountain Glades. 2009.—2010. gada sezonā hokejists spēlēja Eastern Junior Hockey League (EJHL) kluba Green Mountain Glades sastāvā. 2010.—2011. gada sezonā Z. Girgensons sāka spēlēt ASV augstākajā junioru hokeja līgā — ASV hokeja līgā (USHL) —, pārstāvēja Dubjūkas "Fighting Saints" klubu. Bija viens no kluba rezultatīvākajiem spēlētājiem, sezonas 51 spēlē guva 21 vārtus un atdeva 28 rezultatīvas piespēles. Tāpat piedalījās Visu zvaigžņu spēlē, kā arī kļuva par sezonas čempionu (iegūts Klārka kauss). 2011. gada KHL draftā viņu Maskavas CSKA izraudzījās ar kopējo 28. kārtas numuru. 2011.—2012. gada sezonā Z. Girgensons bija komandas kapteinis, regulārajā sezonā guva 24 vārtus un 31 reizi atdeva rezultatīvu piespēli (49 spēles; komandas rezultatīvākais spēlētājs), viņš tika iekļauts līgas simboliskajā pirmajā izlasē. Viņam tika paredzēta izvēle 2012. gada NHL drafta pirmajā kārtā. NHL draftā 2012. gada jūnijā Z. Girgensonu ar kopējo 14. kārtas numuru pirmajā kārtā izraudzījās Bufalo "Sabres", kas iepriekš veica maiņas darījumu ar Kalgari "Flames", pretī dodot tiesības uz 21. un 42. kārtas numuru. Viņš kļuva par ar visaugstāko numuru draftēto latviešu hokejistu NHL vēsturē, iepriekš Sandis Ozoliņš 1991. gada NHL draftā tika izraudzīts ar 30. kārtas numuru (otrā kārta). Tāpat Z. Girgensons ir pirmais latvietis, kas ticis izraudzīts drafta pirmajā kārtā. Lai arī sākotnēji spēlētājs bija plānojis 2012.—2013. gada sezonā uzsākt studijas Vērmontas universitātē un pārstāvēt universitātes hokeja komandu "Catamounts" NCAA, 2012. gada jūlijā viņš parakstīja trīs gadu līgumu ar "Sabres". 2012.—2013. gada sezonu Girgensons aizvadīja AHL kluba Ročesteras "Americans" sastāvā, trešajā spēlē arī gūstot pirmo rezultativitātes punktu. Pirmos vārtus viņš guva 2012. gada 3. novembrī. 2012.—2013. gada sezonā latvietis tika atzīts par kluba progresējušāko spēlētāju. Kopumā regulārajā sezonā aizvadītajās 60 spēlēs guva 6 vārtus un atdeva 11 rezultatīvas piespēles. Komanda kvalificējās Kaldera kausa izcīņai, no kuras gan izstājās pēc pirmās kārtas. 2013. gada 3. oktobrī Girgensons debitēja Bufalo "Sabres" sastāvā, atzīmējoties ar vārtu guvumu 1—2 zaudējumā pret Detroitas "Red Wings". Viņš ir 19. Latvijas hokejists, kas spēlējis NHL. Debijas spēli aizvadot nepilnu divdesmit gadu vecumā, viņš kļuva arī par visu laiku jaunāko Latvijas hokejistu, kas spēlējis NHL. Par spīti komandas ārkārtīgi neveiksmīgajam sniegumam, sezonas gaitā Girgensons ieguva arvien lielāku spēles laiku. Uzbrucēja loma komandā ievērojami pieauga pēc tam, kad atlaistā galvenā trenera Rona Rolstona vietā tika iecelts Teds Nolans, kas tobrīd pildīja arī Latvijas hokeja izlases galvenā trenera pienākumus. Kamēr "Sabres" sezonu noslēdza pēdējā vietā visā līgā, debijas sezonā NHL Girgensons paguva atzīmēties ar 22 (8+14) rezultativitātes punktiem. Pēdējo regulārās sezonas spēli Girgensons aizvadīja ar kapteiņa palīga uzšuvi, pirms spēles sākuma tiekot atzīts arī par "Sabres" gada labāko debitantu. 2014.—2015. gada sezonu Girgensons uzsāka kā viens no rezultatīvākajiem "Sabres" hokejistiem. 2015. gada NHL Visu zvaigžņu spēles balsojumā bija visvairāk balsis saņēmušais hokejists — pārliecinošs balsojuma līderis gan starp uzbrucējiem, gan starp visiem hokejistiem. Visu zvaigžņu spēlē tika izvēlēts Folinjo komandā, kas spēlē zaudēja ar 12—17. Sezonas gaitā Girgensons atzīmējās ar 30 rezultativitātes punktiem. Nākamajās sezonās uzbrucēja rezultativitāte bija krietni zemāka, 2015.—16. gada sezonu noslēdzot ar 18 (7+11) punktiem, bet 2016.—17. sezonu — ar 16 (7+9) rezultativitātes punktiem. 2013. gadā debitējis Latvijas nacionālās izlases sastāvā 2013. gada Pasaules čempionātā (piecās spēlēs vieni vārti). 2014. gadā spēlējis olimpisko spēļu turnīrā (piecās spēlēs vieni vārti) un 2014. gada Pasaules čempionātā (sešās spēlēs divi vārti). Z. Girgensons pārstāvējis dažāda vecuma Latvijas jaunatnes izlases. Spēlējis 2010. gada Pasaules čempionāta augstākajā divīzijā U-18 vecuma grupā (sešās spēlēs guvis vienus vārtus), 2011. gada Pasaules čempionāta 1. divīzijā U-20 vecuma grupā (piecās spēlēs guvis četrus vārtus), kā arī 2012. gada Pasaules čempionātā U-20 vecuma grupā (sešās spēlēs divi vārti), šajā turnīrā viņš bija viens no kapteiņa palīgiem. «Zemgus Girgensons». Eliteprospects.com. Skatīts: 2012. gada 20. jūnijā. «#23 Zemgus Girgensons». Dubuquefightingsaints.com. Arhivēts no oriģināla, laiks: 2012. gada 10. aprīlī. Skatīts: 2012. gada 20. jūnijā. Jānis Miņins. «Girgensons: "Spēlēt Latvijas izlasē ir ļoti liels gods un atbildība"». Sportacentrs.com. Skatīts: 2012. gada 20. jūnijā. Girgensons un "Fighting Saints" – USHL čempioni, sportacentrs.com Matulis, Jānis (2011. gada 21. jūnijā). "Pirmais gredzens 17 gadu vecumā". Sporta Avīze (Rīga: SIA "Mediju nams") 25 (800): 18.—21. lpp. ISSN 1691-0451. Juris Miņins. «Girgensons – 4. labākais centrs ESPN versijā». sportacentrs.com, 2012. gada 31. janvārī. Skatīts: 2012. gada 19. jūnijā. «Girgensonu ar 14. numuru izvēlas Bufalo "Sabres"». Sportacentrs.com. 2012. gada 23. jūnijā. Skatīts: 2012. gada 23. jūnijā. «Zemgus Girgensons: visvairāk mani vēlas Čikāgas "Blackhawks". VIDEO». Kasjauns.lv. Skatīts: 2012. gada 20. jūnijā.[novecojusi saite] «Girgensons noslēdz trīs gadu līgumu ar "Sabres"». Sportacentrs.com. Skatīts: 2012. gada 15. jūlijā. «Girgensonam pirmais punkts AHL». Sportacentrs.com. 2012. gada 17. oktobrī. Skatīts: 2012. gada 17. oktobrī. «Girgensons gūst pirmos vārtus AHL». Sportacentrs.com. 2012. gada 3. novembrī. Skatīts: 2012. gada 3. novembrī. «Girgensons atzīts par komandas progresējušāko spēlētāju». Sportacentrs.com. Skatīts: 2013. gada 25. aprīlī. «Girgensons gūst vārtus, var doties palīgā izlasei». Sportacentrs.com. 2013. gada 2. maijā. Skatīts: 2013. gada 2. maijā. «Girgensons gūst vārtus jau savā pirmajā spēlē NHL, Sabres zaudē Detroitā (VIDEO un FOTO)». Diena.lv. Skatīts: 2013. gada 4. oktobrī. «Kapteiņa asistents Girgensons un "Sabres" piekāpjas "Islanders"». Sportacentrs.com. 2014. gada 14. aprīlī. Skatīts: 2014. gada 14. aprīlī. Vikikrātuvē par šo tēmu ir pieejami multivides faili. Skatīt: Zemgus Girgensons. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) NHL profils (angliski) Hockey-Reference profils (angliski) Twitter profils