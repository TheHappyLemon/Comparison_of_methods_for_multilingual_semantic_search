Sjameņa (ķīniešu: 厦门, piņjiņs: Xiàmén), agrāk zināma arī kā Amoja, ir prefektūras līmeņa municipalitāte Fudzjaņas provincē Ķīnas dienvidaustrumos; veido subprovinciālu administratīvu teritoriju. Izvietojusies provinces dienvidos Taivānas šauruma krastā. Robežojas rietumos ar Džandžou, bet ziemeļos un austrumos — ar Cjuaņdžou. Nozīmīga osta, viena no Ķīnas pirmajām speciālajām ekonomiskajām zonām. Sjameņa aizsākusies kā zvejnieku ciemats Sjameņas salā Fudzjanas piekrastē. Sunu dinastijas laikā attīstījusies kā osta. 1387. gadā, lai aizsargātu ostu pret pirātiem, uzbūvēts cietoksnis. No 16. gadsimta ostu intensīvi izmantoja Austrumindijas kompānija un citu Eiropas valstu tirgotāji. Pēc Kantonas sistēmas ieviešanas (paaugstinājās nodokļi) ārzemju tirgotāji Sjameņas ostu pārstāja lietot. Pēc Pirmā Opija kara beigām 1842. gadā Sjameņas osta atkal tika atvērta ārzemju tirgotājiem. Sjameņas osta tradicionāli bijis Ķīnas tējas tirdzniecības centrs. 1950. gados Sjameņa bija Taivānas šauruma krīzes centrā. Mazāk kā 10 km no pilsētas centra atrodas Ķīnas Republikas kontrolētā nocietinātā Dzjiņmeņas (Kinmenas) sala. 1980. gados Sjameņā tika izveidota viena no Ķīnas pirmajām speciālajām ekonomiskajām zonām. Sākotnēji zona aizņēma 2,5 km² Sjameņas salā, bet vēlākajos gados tika vairākkārt paplašināta un mūsdienās aizņem lielu daļu pilsētas administratīvās teritorijas — 1573 km². 1988. gadā Sjameņai tika piešķirts subprovinciālas pilsētas un speciālas plānošanas pilsētas statuss. 2006. gadā Sjameņa tika atzīmēta kā Ķīnas otra dzīvošanai piemērotākā pilsēta, bet 2011. gadā — Ķīnas romantiskākās atpūtas pilsēta. Pilsēta atrodas mitrā subtropiskā klimata zonā. Gada vidējā temperatūra ir 20,7 °C un vidējais nokrišņu daudzums 1350 mm. https://tjj.fujian.gov.cn/xxgk/tjgb/202105/t20210520_5598804.htm; Ķīnas Tautas Republikas Septītā nacionālā tautskaite. Jing Fu. «Beijing drops out of top 10 'best city' list». China Daily, 2006. gada 3. janvāris. Arhivēts no oriģināla, laiks: 2007. gada 27. oktobris. Skatīts: 2012. gada 25. aprīlis. Xiamen Daily. «Xiamen dubbed 'Most Romantic Leisure City'». Xiamen Daily, 2011. gada 4. novembris. Arhivēts no oriģināla, laiks: 2012. gada 6. marts. Skatīts: 2012. gada 22. jūnijs. Vikikrātuvē par šo tēmu ir pieejami multivides faili. Skatīt: Sjameņa. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)