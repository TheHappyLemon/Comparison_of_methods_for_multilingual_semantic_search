Patrīcija Miranda (angļu: Patricia Miranda; dzimusi 1979. gada 11. jūnijā) ir bijusī amerikāņu brīvā stila cīkstone, 2004. gada vasaras olimpisko spēļu bronzas medaļas ieguvēja. Patrīcija Miranda ir Brazīlijas politisko bēgļu meita. Viņa beidza Stenforda Universitāti un ieguva bakalaura grādu ekonomikā un maģistra grādu starptautiskās tiesībās. 2007. gadā viņa ieguva arī tiesību doktora (Juris Doctorate) grādu Jeila Tiesību skolā (Jeila Universitātes fakultāte). Arī viņas treneris un vīrs Levijs Veikels-Megdens ir augstskolas absolvents, kas ieguvis grādu Virdžīnijas Universitātē. Šobrīd viņi ir partneri firmā Miranda, Magden & Miranda LLP. Savu cīkstones karjeru Patrīcija Miranda sāka vidusskolā vienpadsmit gadu vecumā. 1996. gadā viņa pirmo reizi piedalījās ASV sieviešu čempionātā un svara kategorijā līdz 46 kg ieņēma 4. vietu. Kopš tā laika līdz 2008. gadam viņa ir piedalījusies šajā čempionātā katru gadu, izņemot 2005., un šajā laikā ir bijusi septiņas reizes Amerikas čempione svara klasēs līdz 48 kg un 51 kg. 2000. gadā Patrīcija Miranda pirmo reizi piedalījās starptautiskās sacensībās. Pasaules čempionātā Sofijā viņa aiz japānietes Hitomi Sakamoto ieguva otro vietu. 2003. gada pasaules čempionātā Ņujorkā viņai izdevās šo panākumu atkārtot. Finālcīņā viņa zaudēja ukrainietei Irinai Merleni. 2004. gadā Patrīcija Miranda kvalificējās dalībai Atēnu olimpiskajās spēlēs, kur pirmo reizi mūsdienu olimpisko spēļu vēsturē piedalījās arī sieviešu cīkstones. Atēnās viņa uzvarēja savā priekšsacīkšu grupā un iekļuva pusfinālā, kur atkal zaudēja Irinai Merleni. Nākamajā cīņā par bronzas medaļu Patrīcija Miranda guva uzvaru pār francūzieti Anželiku Berteni. 2006. gada pasaules čempionātā Guandžou svara kategorijā līdz 51 kg Patrīcija Miranda pārstāvēja Amerikas Savienotās Valstis . Pusfinālā viņa cieta sakāvi pret japānieti Hitomi Sakamoto, cīņā par trešo vietu pieveica ukrainieti Oleksandru Kogutu un saņēma bronzas medaļu. Pēc 2007. gadā Patrīcija Miranda piedzīvoja neveiksmi Amerikas olimpisko spēļu atlases sacensībās. Viņu pārspēja Klarisa Čuna, kuru viņa karjerā jau daudzkārt bija uzvarējusi. Tas viņai bloķēja ceļu uz Pekinas olimpiādi. Līdz ar to viņa pārtrauca savu cīkstones karjeru un kopš 2009. gadā sacensībās vairs nav startējusi. «Women’s Feature – Patricia Miranda, first Olympic medalist» (angļu). Team USA. 2015. gada 5. marts. Skatīts: 2019-07-25. «The Law Offices of Miranda, Magden & Miranda, LLP». Skatīts: 2019-07-24. Olympedia profils (angliski) FILA profils (angliski)