Budjonnovska (krievu: Будённовск) ir pilsēta Krievijā, Stavropoles novadā. Pilsēta atrodas 170 km no Stavropoles. Pilsēta izpelnījās ievērību 1995. gadā, kad Pirmā Čečenijas kara laikā to ieņēma Šamila Basajeva vadītā teroristu grupa un sagrāba ķīlniekus dzemdību namā. Pēc neveiksmīgiem krievu mēģinājumiem tos atbrīvot ar spēku teroristus nācās atlaist. Pilsēta nosaukta padomju komandiera Semjona Budjonnija vārdā. 1799. gads — ar Pāvila I dekrētu apdzīvotā vieta saņēma pilsētas statusu ar Svētā Krusta nosaukumu (vienlaikus kādu laiku turpināja lietot senāko armēņu nosaukumu Karabagli). 1921. gads — 28. decembrī ar KPFSR NKVD valdes lēmumu Svētā Krusta pilsēta tika pārdēvēta par Prikumskas pilsētu. 1935. gads — ar PSRS Centrālās izpildkomitejas 29. aprīļa dekrētu Prikumska tika pārdēvēta par Budjonnovsku. 1957. gads — 14. novembrī saistībā ar dekrēta izdošanu par aizliegumu apdzīvotās vietas nosaukt dzīvo līderu vārdos Budjonnovskas pilsēta tika pārdēvēta par Prikumsku. 1973. gads — ar KPFSR Augstākās padomes Prezidija 30. novembra dekrētu Prikumskas pilsēta tika atkal pārdēvēta par Budjonnovsku . Pilsētas pirmais nosaukums "Svētais Krusts" cēlies no Krievijas Svētā Krusta cietokšņa, kuru Terekas lejtecē 1722. gadā dibināja Pēteris I un kurā mita no Terekas pilsētas pārceltie kazaki. 1736. gadā Svētā Krusta cietoksnis tika pamests. Svētā Krusta cietokšņa nosaukums savukārt radies no šeit kādreiz pastāvējušās grieķu kolonijas Stavropoles (tulkojumā — “krusta pilsēta”) . Vikikrātuvē par šo tēmu ir pieejami multivides faili. Skatīt: Budjonnovska. Krievijas Lielās enciklopēdijas raksts (krieviski)