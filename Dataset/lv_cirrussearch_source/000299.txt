Belije Berega (krievu: Бе́лые Берега́, burtiski — "Baltie Krasti") ir pilsētciemats Brjanskas apgabalā. Tas atrodas Sņežetas upes kreisajā krastā, Brjanskas meža vidū, 15 km uz austrumiem no Brjanskas pilsētas robežas. Tajā dzīvo ap 10 tūkstoši iedzīvotāju. Ciemats ir pakļauts Brjanskas pilsētai. Apdzīvotā vieta dibināta 1868. gadā kā stacija Orlas-Vicebskas dzelzceļā. Nosaukums cēlies no Sņežetas balto smilšu pludmales. 1927.—1931. gados šeit tika izbūvēta Brjanskas rajona elektrostacija ar savu dzīvojamu rajonu. 1932. gadā Belije Berega kļuva par pilsētciematu. No 1951. gada tas ir Brjanskas pakļautībā. Papildus elektrostacijai, šodien Belije Beregā darbojas papīra fabrika (dibināta 1964. g.), kartona fabrika, mēbeļu fabrika un citi rūpniecības uzņēmumi; dzelzceļa stacija starp Brjansku un Orlu. Ir divas skolas, bērnudārzi, kultūras pils, mākslas skola, stadions u.c. Pie Sņežetas upes izveidots lielākais mākslīgais ezers Brjanskas apgabalā. http://www.gks.ru/free_doc/doc_2019/bul_dr/mun_obr2019.rar.