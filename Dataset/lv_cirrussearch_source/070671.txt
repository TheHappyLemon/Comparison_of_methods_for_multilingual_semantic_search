Džošua Slokams (angļu: Joshua Slocum; dzimis 1844. gada 20. februārī, miris 1909. gada 14. novembrī vai nedaudz vēlāk) bija Jaunskotijā dzimis amerikāņu jūrnieks, ceļotājs un rakstnieks, pirmais cilvēks, kurš vienatnē apkuģojis apkārt pasaulei. Būdams jūrnieku ģimenes dēls, viņš jau 12 gadu vecumā strādāja kā kuģa puika zvejas kuģos. 16 gadu vecumā viņš kļuva par jūrnieku un 25 gadu vecumā tika iecelts par sava pirmā kuģa kapteini. 1870. gadā Dž. Slokams kuģoja ar barku Washington uz Sidneju. Tur viņš satika amerikānieti Virdžīniju Albertīnu Vokeri un apprecējās ar viņu 1871. gada 31. janvārī. Laulībā bija četri bērni. Washington tika zaudēta vētrā pie Aļaskas, bet Dž. Slokams spēja nogādāt avarējušā kuģa apkalpi laivā uz Kodiaku. Šis piedzīvojums viņa kā spējīga jūrnieka reputāciju nostiprināja, un viņam tika uzticēts komandēt vairākus citus kuģus. 1884. gadā Dž. Slokams nopirka barku Aquidneck un kuģoja uz Buenosairesu. Viņa sieva Virdžīnija tur nomira 1884. gada 25. jūlijā. Viņa otrā laulība bija Henrieta M. Eliota 1885. gadā. 1886. gada februārī viņš kopā ar sievu un mazajiem dēliem Gārfīldu un Viktoru devās ceļojumā uz Montevideo. 1887. gada beigās kuģis Aquidneck tika zaudēts, kad tas uzskrēja uz smilšu sēkļa Brazīlijas piekrastē. No Aquidneck paliekām Dž. Slokams uzbūvēja nelielu kuģi Liberdade, ar kuru viņš atveda sevi un ģimeni mājās. 1895. gada 24. aprīlī Dž. Slokams ar jahtu Spray devās ceļojumā apkārt pasaulei no Bostonas. Vairāk nekā trīs gadus vēlāk, 1898. gada 27. jūnijā, viņš atgriezās Ņūportā, Rodailendā, apbraucot apkārt pasaulei un vienatnē nokuģojot vairāk nekā 74 tūkstošus kilometru. Spānijas—ASV kara dēļ, kas bija sācies divus mēnešus iepriekš, viņa atgriešanos prese nepamanīja. Tikai pēc karadarbības beigām daudzi laikraksti publicēja rakstus par viņa ceļojumu. 1900. gadā viņš izdeva grāmatu par savu ceļojumu Sailing Alone Around the World, kas kļuva par bestselleru. 1909. gada 14. novembrī Dž. Slokums, plānodams salīdzinoši īsu ceļojumu, izbrauca no Martha’s Vineyard salas ar savu jahtu Spray un devās uz Dienvidameriku. Kopš tās dienas par viņu nebija ziņu. Neviens precīzi nezina, kas notika pieredzējušo jūrnieku un jahtu, kas ceļojumā apkārt pasaulei parādīja izcilu kuģošanas spēju. Saskaņā ar vienu versiju, Dž. Slokums pa ceļam gāja bojā vecuma dēļ, un jahta nogrima. Pēc citas versijas, sliktas redzamības apstākļos jahta sadūrās ar kādu lielu tvaikoni, un tās apkalpe to vienkārši nepamanīja jahtas mazā izmēra dēļ (Spray garums bija tikai nedaudz vairāk nekā 11 metri). Tā kā Dž. Slokams domājamā gaita veda gar Bermudu salām, viņa pazušana bieži tiek uzskatīta par vienu no incidentiem, kas saistīti ar tā dēvētā Bermudu trijstūra noslēpumu. Vikikrātuvē par šo tēmu ir pieejami multivides faili. Skatīt: Džošua Slokams.