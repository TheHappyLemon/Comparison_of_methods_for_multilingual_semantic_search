Remons Žans Burks (franču Raymond Jean Bourque, dzimis 1960. gada 28. decembrī, Sentlorēnā, Kanādā) ir bijušais kanādiešu hokejists, aizsargs. Karjeras laikā aizvadījis 22 sezonas Nacionālās hokeja līgas klubos Bostonas "Bruins" un Kolorādo "Avalanche". Karjeras laikā piecas reizes atzīts par līgas labāko aizsargu, kā arī 13 reizes iekļauts līgas simboliskajā izlasē. Karjeras laikā gūstot 1579 rezultativitātes punktus, Burks ir visu laiku rezultatīvākais aizsargs NHL vēsturē. 2001. gadā kopā ar "Avalanche" izcīnīja Stenlija kausu. 2004. gadā iekļauts Hokeja slavas zālē. Junioru vecumā no 1976. līdz 1979. gadam Burks spēlēja dažādās QMJHL komandās, 1978. un 1979. gadā tiekot iekļauts līgas simboliskajā izlasē, savukārt 1979. gadā iegūstot arī līgas labākā aizsarga balvu. 1979. gada NHL draftā Burku ar kopējo astoto numuru izvēlējās Bostonas "Bruins". "Bruins" pamatsastāvā Burks iekļāvās jau 1979.—80. gada sezonā, savā pirmajā NHL spēlē gūstot arī pirmos vārtus. Burks ātri kļuva par vienu no līgas vadošajiem aizsargiem, iegūstot gan līgas Kaldera balvu kā labākajam debitantam, gan tiekot iekļauts NHL simboliskajā izlasē. Tā bija pirmā reize NHL vēsturē, kad laukuma spēlētājs iegūst abus apbalvojumus. 1983.—84. gada sezonu Burks noslēdza ar 96 rezultativitātes punktiem. Tā kļuva par rezultatīvāko sezonu aizsarga NHL karjerā. 1985. gadā par komandas treneri kļūstot tās agrākajam kapteinim Terijam O'Rīlijam, Burks kopā ar Riku Midltonu kļuva par "Bruins" kapteiņiem. 1988. gadā Midltons noslēdza karjeru, taču Burks turpināja pildīt komandas kapteiņa funkcijas. 1988. un 1990. gadā Burks kopā ar "Bruins" sasniedza Stenlija kausa finālsēriju, taču abas reizes finālos tika piedzīvoti zaudējumi. 1990. gadā balsojumā par līgas vērtīgāko spēlētāju, kurš iegūtu Harta balvu, Burks palika otrajā vietā aiz Marka Mesjē. "Bruins" rindās Burks spēlēja 21 sezonu, 15 sezonas pildot tās kapteiņa funkcijas. Burks laboja rekordu kā spēlētājs, kas visilgāk bijis vienas NHL komandas kapteinis. Pāris sezonas vēlāk šo rekordu gan laboja Stīvs Aizermens. Lai gan 20 sezonās Burks kopā ar "Bruins" Stenlija kausa izcīņā piedalījās 19 reizes, komandai ne reizi neizdevās izcīnīt līgas čempiones titulu. Visbeidzot, 1999.—2000. gada sezonas otrajā pusē, redzot, ka "Bruins" neizdosies iesaistīties cīņā par čempiones titulu, aizsargs pieprasīja komandai tikt aizmainīts. 2000. gada 6. martā Burks tika aizmainīts uz Kolorādo "Avalanche". 2000.—01. gada sezonā Burkam kopā ar "Avalanche" izdevās izcīnīt Stenlija kausu. Pēc kausa izcīnīšanas "Avalanche" pamatvārtsargs Patriks Ruā izteicās, ka 'uz kausa pietrūka viena vārda, taču šodien viss ir atkal normāli'. Burks NHL bija aizvadījis 1612 spēles pirms sava pirmā kausa izcīnīšanas, vairāk nekā jebkurš cits spēlētājs NHL pastāvēšanas vēsturē. Trīs dienas pēc kausa izcīnīšanas Burks paziņoja par karjeras noslēgšanu. Kanādas hokeja izlases sastāvā Burks spēlēja 1981., 1984. un 1987. gada Kanādas kausa izcīņā, divas reizes kopā ar komandu turnīrā izcīnot uzvaru. Burks izlases sastāvā spēlēja arī 1998. gada olimpisko spēļu turnīrā, kurā Kanāda palika ceturtajā vietā. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)