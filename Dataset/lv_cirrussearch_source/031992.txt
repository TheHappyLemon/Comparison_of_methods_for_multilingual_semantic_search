"Tikšanās vietu mainīt nedrīkst" (krievu: Место встречи изменить нельзя) ir 1979. gadā izlaists PSRS televīzijas miniseriāls (5 sērijas). Uzņemts pēc brāļu Vaineru detektīvromāna Эра милосердия (1975), kura pamatā ir patiesi notikumi. Scenārija autori ir Arkādijs un Georgijs Vaineri. Seriāla režisors ir Staņislavs Govoruhins. Seriāls Padomju Savienībā bija ļoti populārs, sasniedzot pat kulta seriāla statusu. Galvenās lomas attēlo pazīstami padomju aktieri, starp tiem Vladimirs Visockis, Vladimirs Konkins, Sergejs Jurskis, Aleksandrs Beļavskis, Natālija Fatejeva, Zinovijs Gerts, Jevgeņijs Jevstigņejevs, Armens Džigarhanjans. Seriāls uzņemts Odesas kinostudijā, filmēšanu uzsāka 1978. gada 10. maijā. Filmēšana norisinājās Odesā un Maskavā. Seriāls pirmo reizi tika pārraidīts 1979. gadā no 11. līdz 16. novembrim PSRS Centrālās televīzijas Pirmajā kanālā. Uzmanību! Turpmākajā tekstā var tikt atklātas nozīmīgas detaļas par televīzijas seriāla saturu! Seriāls ir par Maskavas kriminālizmeklēšanas nodaļas darbu. Notikumi norisinās Maskavā 1945. gada augustā — novembrī, neilgi pēc Otrā pasaules kara beigām. Leitnants Vladimirs Šarapovs (Vladimirs Konkins), nesen atgriezies no frontes, sāk strādāt Maskavas kriminālizmeklēšanas nodaļā. Viņš tiek iesaistīts speciālā izmeklēšanas komandā, ko vada kapteinis Gļebs Žeglovs (Vladimirs Visockis), kas slavens ar savu izcilo operatīvo darbu noziedznieku notveršanā. Izmeklēšanas komandai jāizmeklē kādas aktrises slepkavība, kā arī jānotver bruņota noziedznieku banda "Melnais kaķis". Šīs lietas vēlāk izrādās saistītas. Tā kā bandai vienmēr izdodas izbēgt no aresta, Šarapovam jāiefiltrējas bandā un jāiegūst tās uzticība, lai varētu bandu ievilināt slazdā. Kamēr Šarapovs cenšas izlikties par bandai noderīgu informatoru, izrādās, ka viens no bandas locekļiem ir bijušais Šarapova frontes biedrs Ļevčenko, tomēr viņš Šarapovu nenodod. Kad vēlāk sākas milicijas operācija, Šarapovs cenšas Ļevčenko pārliecināt padoties milicijai, tomēr tas bēg un tieši Žeglovs ir tas, kas Ļevčenko nošauj. Tas kārtējo reizi parāda, cik dažādi cilvēki ir Šarapovs un Žeglovs. Ja sākumā viņi bija draugi, tad filmas gaitā atklājas viņu dažādā pieeja cilvēkiem. Žeglovam daudz nerūp, ja tiek apsūdzēts nevainīgs cilvēks, viņam galvenais ir rezultāts, noziedznieku arests. Šarapovs cenšas iedziļināties izmeklēšanas sīkumos, lai neko nepalaistu garām, pamana, ka tiek apsūdzēti arī nevainīgi cilvēki, jūtas par to vainīgs. «Место встречи изменить нельзя – главный сериал о милиции». nashfilm.ru. Arhivēts no oriģināla, laiks: 2016. gada 4. martā. Skatīts: 2016. gada 30. janvārī. «В Одессе начались съемки фильма «Место встречи изменить нельзя»». calend.ru. IMDb profils (angliski) AllMovie profils (angliski)