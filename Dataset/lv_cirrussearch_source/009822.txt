Ārvaldis Andrejs Brumanis (dzimis 1926. gada 13. februārī Klosteres pagastā, miris 2013. gada 17. decembrī Liepājā) bija Romas katoļu Baznīcas Rīgas metropolijas Liepājas diecēzes bīskaps. Ā. A. Brumanis ordinēts par priesteri 1954. gada 25. jūlijā, nominēts par bīskapu 1995. gada 7. decembrī, konsekrēts 1996. gada 6. janvārī. Ārvaldis Andrejs Brumanis dzimis 1926. gada 13. februārī Kurzemē Klosteres pagasta Liepkalnu mājās lauksaimnieku ģimenē. Pēc pamatskolas beigšanas mācījās Kazdangas lauksaimniecības skolā (1940.-1944.). Tajā pašā gadā tika iesaukts darba nometnē, vēlāk leģionā. 1944. gada augustā devās uz fronti, kur 1945. gada 6. martā tika ievainots. Lībekā sagaidīja kapitulāciju, kam sekoja gūsts, no kura izglāba bīskaps Jāzeps Rancāns. Patvērumu ieguva Noietingas darba nometnē, kur iepazinās ar bīskapu Boļeslavu Sloskānu, kura ietekmē nolēma kļūt par priesteri. Tāpēc devās uz Beļģiju studēt franču valodu — iesākumā uz Šidlē priesteru rekolekciju namu, tad Briselē pie mūkiem saleziešiem. 1948. gadā iestājās Florefas Garīgajā Seminārā, kur studēja līdz 1950. gadam, vēlāk turpinot studijas Namīrā, pēc kuru beigšanas 1954. gada 25. jūlijā Namīras bīskaps Andrē Marī Šarū Ārvaldi Āndreju Brumani ordinēja par priesteri 1957. gadā ieguva licenciāta grādu Baznīcas vēsturē Luvēnas universitātē, kam sekoja studijas Gregora universitātē Romā, kuru beidza 1960. gadā ar licenciāta grādu teoloģijā. 1968. gadā ieguva vēstures zinātņu doktora grādu, aizstāvot franču valodā uzrakstīto darbu par pirmo Mogiļevas metropolītu Staņislavu Bohušu-Sestršeņceviču. Pastorālo darbu veica Namīrā (1961.-1968), vēlāk turpināja strādāt Vatikāna radio latviešu redakcijā (1968.-1992). Reliģiska satura grāmatu (t.sk. Kristīgās ticības pamatjautājumi, izdota 1994. gadā) autors. 1988. gadā pāvests Jānis Pāvils II Brumanim piešķīra monsinjora titulu. Sākot ar 1992. gadu bija mācībspēks Rīgas Garīgajā seminārā un turpināja strādāt līdz pat nominācijai Liepājas diecēzes bīskapa kārtā, kas notika 1995. gada 7. decembrī. Par bīskapu konsekrēja Romā Svētā Pētera bazilikā pāvests Jānis Pāvils II 1996. gada 6. janvārī. Bīskapa ingress notika 1996. gada 24. martā Svētā Jāzepa katedrālē. Ārvaldis Andrejs Brumanis par Liepājas bīskapu kalpoja līdz 2001. gada 12. maijam, kad viņu amatā nomainīja Vilhelms Lapelis. No 2001. gada 12. maija Ārvaldis Andrejs Brumanis kā Liepājas bīskaps emeritus dzīvoja Liepājas diecēzes kūrijā līdz pat savai aiziešanai mūžībā 2013. gada 17. decembrī 87 gadu vecumā. Neilgi pirms savas nāves, 2013. gada 4. maijā, Latvijas Republikas Neatkarības atjaunošanas gadadienā Liepājas diecēzes emeritētais bīskaps Ārvaldis Andrejs Brumanis par Latvijas valsts labā veikto ieguldījumu saņēma valsts apbalvojumu - trešās šķiras Triju Zvaigžņu ordeni. Bīskaps Romas katoļu Rīgas Metropolijas (atjaunotās) bīskapu uzskaitījums www.catholic-hierarchy.org Cakuls, Jānis. Latvijas Romas katoļu Baznīcas vēstures materiāli. Rīga:Rīgas metropolijas kūrija, 2001. 655.lpp. «www.katolis.lv». Arhivēts no oriģināla, laiks: 2007. gada 19. decembrī. Skatīts: 2011. gada 12. septembrī. Hierarhija www.gramata21.lv Valsts svētkos Triju Zvaigžņu ordeni saņēma bīskaps Ā. A. Brumanis (foto) Bīskaps Brumanis saņem Triju Zvaigžņu ordeni[novecojusi saite] (intervija)