Šis raksts ir par asteroīdu. Par citām jēdziena Eiropa nozīmēm skatīt nozīmju atdalīšanas lapu. Eiropa, arī 52 Eiropa ir asteroīds ar diametru apmēram 315 ± 7 km. Objekts atrodas asteroīdu joslā, pieder C tipa asteroīdiem. Asteroīdu atklāja 1858. gada 4. februārī astronoms Hermanis Goldšmits (Hermann Goldschmidt) no sava balkona Parīzē. Objektu nodēvēja Eiropas vārdā. Eiropa grieķu mitoloģijā ir Tēbu valdnieka Agēnora meita, kuru nolaupīja Zevs un padarīja par savu mīļāko. Eiropa ir sestais lielākais asteroīds pēc tilpuma, tā blīvums ir ap 1,5 ± 0,4 g/cm3. Mazais blīvums liecina, ka asteroīds ir stipri porains. Eiropa ir otrs lielākais C tipa asteroīds pēc Higiejas. Asteroīda virsma ir tumša, to klāj oglekli saturošs materiāls, spektrs liecina, ka uz virsmas ir sastopams olivīns un piroksēns. 1987. gadā Maunakea observatorija, izmantojot 2,2 m teleskopu, pētīja apgabalu ap asteroīdu, nolūkā atklāt kādu pavadoni vai putekļu gredzenu, taču nekas netika atrasts. (52) Europa = 1948 LA 52 Europa The Resolved Asteroid Program - Size, shape, and pole of (52) Europa (52) Europa Mitoloģijas vārdnīca, Avots, 2004, ISBN 9984-757-36-6 A Search for Satellites and Dust Belts Around Asteroids: Negative Results