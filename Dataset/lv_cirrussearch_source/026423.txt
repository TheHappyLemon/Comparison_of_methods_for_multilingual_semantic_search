Platastes lori (Lorius) ir loriketu jeb nektārpapagaiļu ģints, kas pieder papagaiļveidīgo kārtai. Ģintī ietilpst sešas sugas. Tie ir krāšņi, krāsaini papagaiļi, kas mīt augstu koku galotnēs un izvairās no cilvēkiem. Garums 30 – 32 cm. Tipiska ģints pazīme ir īsa un noapaļota aste. Lori ir vieni no viskrāsainākajiem putniem, apspalvojumā dominē sarkanā krāsa, kuru papildina dažādu nokrāsu zaļi, zili, dzelteni un melni toņi. No Moluku salām caur Jaungvineju līdz Zālamana salām. Dzīvo vieni vai pāros, barošanās laikā pulcējas baros. Mitinās koku galotnēs tropu lietus mežos. Teritorijās, kas atrodas Jaungvinejas dienvidaustrumos, lori papagailis ir sastopams 1000 metru virs jūras līmeņa. Reizēm mierīgās vietās parādās pat 1400 metru augstumā virs jūras līmeņa. Lori, tāpat kā citi papagaiļi, ir teicami piemēroti dzīvošanai kokos. Prot lieliski kāpelēt. Kāpelēšanā piepalīdz knābis. Skaņas skaļas un skanīgas, atšķirībā no daudzu papagaiļu spalgās ķērkšanas. Vislabprātāk pārtiek no ziediem un nektāra. Mēle ir piemērota, lai savāktu nektāru no ziediem un augļu sulu. Tā apaugusi ar maziem sariņiem, kas iztaisnojas barības uzņemšanas laikā. Ēdienkarti papildina augļi, dažādi kukaiņi un kāpuri. Barību uzņem, izmantojot savas kājas, pieturot barību un ieliekot to knābī. Ligzdas visbiežāk veido koku dobumā vai termītu pamestā pūznī. Aplidošanas laikā tēviņš lepojas ar savām krāsainajām spalvām — ar izplestiem spārniem tas mātītes priekšā iztaisnojas un liec galvu uz sāniem. Pēc tam sāk visu ķermeni enerģiski kustināt uz augšu un leju, kā arī raida svilpveidīgu aicinājumu. Saikne starp abiem partneriem ir ļoti spēcīga, un pārošanās laikā tēviņš kļūst ļoti agresīvs pret citiem putniem. Mātīte parasti izdēj divas olas un perē apmēram 24 dienas. Putnēni ligzdā uzturas 8 - 10 nedēļas. Lai gan lori papagailim ir skaists apspalvojums, tas kā mājputns ir mazāk populārs nekā aras un kakadu. Lori papagaiļu audzēšana ir dārga, viņiem ir nepieciešami svaigi augļi un nektārs. Arī voljērs ir biežāk jātīra nekā tiem putniem, kas ēd graudus. Tādējādi šiem papagaiļiem būrītis noteikti nav piemērots miteklis, un tie ir jānodrošina ar lielāku telpu. Tirdzniecība ar lori papagaiļiem ir mazāk izplatīta nekā ar citām papagaiļu sugām, tādēļ lielākas briesmas viņiem rada apkārtējās vides piesārņošana. Ģintij pieder sešas sugas un lielāks skaits pasugu. Melngalvas platastes lori, BirdLife International, Sarkanā grāmata Sarkanpakauša platastes lori, BirdLife International, Sarkanā grāmata Dzeltenkrūšu platastes lori, BirdLife International, Sarkanā grāmata Dzeltenmuguras platastes lori, BirdLife International, Sarkanā grāmata Sarkanvēdera platastes lori, BirdLife International, Sarkanā grāmata