Profesionālā šaha asociācija (PŠA) (angļu: Professional Chess Association (PCA)) bija starptautiskajai šaha federācijai FIDE alternatīva starptautiska organizācija, kas pastāvēja no 1993. līdz 1996. gadam. 1993. gadā Naidžels Šorts uzvarēja pretendentu mačos un izcīnīja tiesības spēlēt maču par Pasaules čempiona nosaukuma ar toreizējo Pasaules šaha čempionu Gariju Kasparovu. Saskaņā ar FIDE noteikumiem nākamā mača vietu vajadzēja izraudzīties trīspusējās sarunās starp FIDE, Kasparovu un Šortu. Tomēr toreizējais FIDE prezidents Florensio Kampomaness vienpusējā kārtā pieņēma lēmumu, ka mačam jānotiek Anglijas pilsētā Mančestrā, jo tā nodrošināja lielāko balvu fondu. Atbildot uz šo FIDE lēmumu, Kasparovs un Šorts vienojās, ka mačs notiks ārpus FIDE jurisdikcijas un nodibināja jaunu starptautisku šaha organizāciju - Profesionālā šaha asociācija (PŠA). Kasparova un Šorta mačs notika Londonā 1993. gada oktobrī un beidzās ar Kasparova pārliecinošu uzvaru 12½:7½. Atbildot uz šādu rīcību, FIDE atņēma Kasparovam Pasaules šaha čempiona titulu un sarīkoja savu maču par Pasaules čempiona titulu starp Anatoliju Karpovu un Janu Timmanu, kurš noslēdzās ar Karpova pārliecinošu uzvaru ar 12½:8½. Tā pirmo reizi šaha vēsturē izveidojās divi vienlaicīgi Pasaules čempioni šahā. No 1993. līdz 1995. gadam Profesionālā šaha asociācija sekmīgi aizvadīja savu Pasaules čempiona nosaukuma izcīņas ciklu. Tā sarīkoja savu starpzonu turnīru Groningenā un pretendentu mačus, kuros uzvaru izcīnīja Indijas lielmeistars Višvanatans Anands. 1995. gadā Ņujorkā notika Kasparova - Ananda mačs par Pasaules čempiona nosaukumu PŠA versijā, kurā Kasparovs pārliecinoši uzvarēja ar 10½:7½. Taču jau 1996. gadā Profesionālā šaha asociācija zaudēja savu galveno sponsoru kompāniju Intel sakarā ar Kasparova lēmumu spēlēt maču pret viņu konkurentu IBM radīto superdatoru «Deep Blue». Kasparovs nevarēja atrast jaunu sponsoru un tādēļ izjuka paredzētais Profesionālā šaha asociācijas Pasaules čempiona nosaukuma izcīņas cikls. 2000. gadā Kasparovs aizvadīja maču par Pasaules čempiona nosaukumu ar paša izvēlētu pretendentu Vladimiru Kramņiku, kuram zaudēja ar 6½:8½. Vēlāk Kramņiks savu čempiona titulu nosauca par «Pasaules čempions klasiskajā šahā», lai saglabātu tradīciju, ka par Pasaules čempionu šahā tiek uzskatīts tikai tāds šahists, kas ir uzvarējis iepriekšējo Pasaules čempionu. Divi Pasaules čempionu tituli šahā pastāvēja līdz 2006. gadam, kad notika Kramņika un Topalova mačs, kas apvienoja abus titulus. Mačā uzvarēja Kramņiks ar 8½:7½ un kļuva par FIDE Pasaules čempionu šahā, izbeidzot divvaldību šaha pasaulē. 1991-93 Candidates Matches «1993 Kasparov - Short PCA Title Match». Arhivēts no oriģināla, laiks: 2013. gada 5. decembrī. Skatīts: 2013. gada 20. decembrī. 1993 Karpov - Timman FIDE Title Match 1993 Groningen PCA Qualifying Tournament 1994-95 PCA Candidates Matches «1995 Kasparov - Anand PCA Title Match». Arhivēts no oriģināla, laiks: 2013. gada 4. decembrī. Skatīts: 2013. gada 20. decembrī. «Kasparov vs. IBM's Deep Blue». Arhivēts no oriģināla, laiks: 2012. gada 4. novembrī. Skatīts: 2013. gada 20. decembrī. «World Chess Championship 2000 Kramnik - Kasparov». Arhivēts no oriģināla, laiks: 2012. gada 23. oktobrī. Skatīts: 2013. gada 20. decembrī. «World Chess Championship 2006 Kramnik - Topalov Unification Match». Arhivēts no oriģināla, laiks: 2014. gada 7. februārī. Skatīts: 2013. gada 20. decembrī. World Chess Championship FIDE/PCA Chronology FIDE un PŠA notikumu hronoloģija vietnē mark-weeks.com