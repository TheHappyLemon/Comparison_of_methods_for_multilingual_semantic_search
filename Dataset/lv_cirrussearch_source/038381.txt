"Visa dzīvība zaļo" (angļu: All Flesh is Grass) ir amerikāņu rakstnieka Kliforda Saimaka 1965. gadā sarakstītais zinātniskās fantastikas romāns, viens no viņa populārākajiem darbiem. Tas stāsta par nelielu pilsētu Viskonsinas štatā, šo pilsētu no ārpasaules nošķīrusi cilvēcei līdz šim nepazīstamu saprātīgu būtņu radīta neredzama barjera. Romāna galvenais varonis ir bankrotējis apdrošināšanas aģents Bredšovs Kārters, kurš dzīvo nelielā pilsētiņā ar nosaukumu Milvila. Pilsēta nokļūst pasaules uzmanības centrā pēc tam, kad to ieskāvusi neredzama barjera, caur kuru nav iespējams izkļūt vienīgi cilvēkiem. Barjeru radījušas ar saprātu apveltītas puķes. Šīs puķes kādreiz bija atradis Bredšova Kārtera tēvs, kas šos augus ar violetajiem ziediem atnesa uz pilsētu, pavairoja un rūpējās par tiem. Taču šīs puķes īstenībā bija atnācēji no citas pasaules, kas atrodas turpat uz Zemes, taču atpaliek laikā no mūsu pasaules par niecīgu sekundes daļu. Kārteram nejauši izdodas nokļūt šajā pasaulē, kuru apdzīvo tikai šīs violetās puķes. Viņš uzzina, ka Puķes spēj pieņemt jebkura uz Zemes esoša auga izskatu. Puķēm nav sliktu nodomu, tās vēlētos sadarboties ar mūsu pasauli, taču Zeme nav gatava šādam kontaktam, un uz Milvilu paredzēts nomest ūdeņraža bumbu. Bredšovs Kārters ar vietējā dzērāja Kleinā Granta palīdzību atrod netriviālu izeju no situācijas. Romānu "Visa dzīvība zaļo" pirmoreiz publicēja izdevniecība Doubleday 1965. gadā. Kopš tā laika grāmata izdota vismaz 21 reizi. Latviešu valodā tā izdota 1969. gadā sērijā "Fantastikas pasaulē" (izdevniecība "Zinātne", no angļu valodas tulkojusi Helma Lapiņa). Мilvila ir reāli eksistējoša pilsēta Viskonsinas štatā, tā ir Kliforda Saimaka dzimtā pilsēta, kas tiek pieminēta vairākos viņa sarakstītajos stāstos. 1966. gadā romāns tika nominēts Nebula Award for Best Novel balvai par labāko romānu. Grāmatas nosaukums ir Bībeles citāts, atrodams Jesajas grāmatā. Sakarā ar to grāmatas izdevumos PSRS šo nosaukumu bija aizliegts izmantot. Līdz ar to arī romāna latviskā izdevuma nosaukums neatbilst oriģinālam. Grāmatā šī svešā dzīvības forma tiek dēvēta par Puķēm, lietojot lielo sākuma burtu (īpašvārda nozīmē). «Visa dzīvība zaļo by Clifford D. Simak, Klifords Saimaks». Arhivēts no oriģināla, laiks: 2017. gada 18. janvārī. Skatīts: 2017. gada 30. aprīlī. "All Flesh is Grass". Analog Science Fiction & Fact 77 (4). «All Flesh is Grass». Goodreads. Visa dzīvība zaļo[novecojusi saite] Wisconsin Library Bulletin, Volume 79. 1984. 89. lpp. Kopā ar |accessdate= jālieto |url= «The Locus Index to SF Awards: 1966 Nebula Awards». Locus. Arhivēts no oriģināla, laiks: 2011-06-05. Skatīts: 2011-12-06.