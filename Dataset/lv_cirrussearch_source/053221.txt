Olivers Glasners (vācu: Oliver Glasner; dzimis 1974. gada 28. augustā Zalcburgā, Austrijā) ir austriešu futbola treneris un bijušais futbolists. Spēlējis aizsarga pozīcijā. Kopš 2024. gada februāra Anglijas Premjerlīgas kluba Crystal Palace galvenais treneris. Bijis Vācijas Bundeslīgas klubu VfL Wolfsburg un Frankfurtes "Eintracht" galvenais treneris. Lielāko daļu spēlētāja karjeras pārstāvēja klubu SV Ried. 2003.—2004. gada sezonā tika izīrēts Lincas LASK. SV Ried sastāvā divreiz ir kļuvis par Austrijas kausa ieguvēju. Futbolista karjeru noslēdza 2011. gadā. Noslēdzot karjeru, viņam uz mūžu tika piešķirts kluba goda kapteiņa tituls. 2012. gada sākumā pievienojās Red Bull Salzburg treneru kolektīvam. Tā paša gada jūlijā kļuva par kluba galvenās komandas trenera asistentu. 2014. gadā atgriezās savā agrākajā klubā SV Ried un sāka strādāt par galveno treneri. 2014.—2015. gada sezonā komanda ieguva 6. vietu Austrijas Bundeslīgā. 2015. gadā tika apstiprināts par LASK galveno treneri. Komanda tolaik spēlēja otrajā pēc līmeņa Austrijas līgā. 2017. gadā Glasnera vadībā tā izcīnīja ceļazīmi uz Bundeslīgu un 2017.—2018. gada sezonā tajā ieguva 4. vietu. Nākamajā sezonā palīdzēja komandai izcīnīt 2. vietu. 2019. gadā kļuva par Vācijas Bundeslīgas kluba VfL Wolfsburg galveno treneri, parakstot līgumu līdz 2022. gadam. 2020.—2021. gada sezonā ar Wolfsburg izcīnīja ceturto vietu Bundeslīgā, iegūstot ceļazīmi uz UEFA Čempionu līgu. Tomēr pēc sezonas klubu atstāja un kļuva par Frankfurtes "Eintracht" galveno treneri. Viņa vadībā Eintracht uzvarēja 2021.—2022. gada UEFA Eiropas līgā. Pēc 2022.—2023. gada sezonas Frankfurtes klubu atstāja. 2024. gada 19. februārī Glasners tika iecelts par Premjerlīgas kluba Crystal Palace vadītāju, parakstot līgumu līdz 2025.–2026. gada sezonas beigām. Viņš nomainīja angļu speciālistu Roju Hodžsonu, kurš tajā pašā dienā atkāpās no galvenā trenera amata. «Oliver Glasner zum Ehrenkapitän auf Lebenszeit ernannt». svried.at (vācu). 2011. gada 28. augustā. Skatīts: 2020. gada 26. maijā.[novecojusi saite] «Oliver Glasner to take over». vfl-wolfsburg.de (angļu). 2019. gada 23. aprīlī. Skatīts: 2020. gada 26. maijā. «Oliver Glasner wird neuer Cheftrainer». eintracht.de (vācu). 2021. gada 26. maijs. Skatīts: 2021. gada 15. augustā. «Oliver Glasner: Crystal Palace appoint former Eintracht Frankfurt boss as manager». bbc.com (angļu). 2024. gada 19. februārī. Skatīts: 2024. gada 24. februārī. Vikikrātuvē par šo tēmu ir pieejami multivides faili. Skatīt: Olivers Glasners. Munzüger Sport profils (vāciski) WorldFootball profils (angliski) Transfermarkt spēlētāja profils (angliski) Transfermarkt trenera profils (angliski) FBref spēlētāja profils (angliski)