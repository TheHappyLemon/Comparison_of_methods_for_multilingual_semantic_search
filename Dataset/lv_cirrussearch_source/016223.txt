ABB Oy (agrāk zināms kā Strömberg) ir Somijā reģistrēts uzņēmums, kas nodarbojas ar elektroiekārtu un materiālu piegādi un apkalpošanu. Pieder Šveices un Zviedrijas uzņēmumu grupai ABB. Galvenais birojs atrodas Helsinkos. Dibināts (Strömberg) 1889. gadā. 1889. gadā inženieris Gotfrids Strembergs (Axel Gottfrid Strömberg) Helsinkos izveidoja uzņēmumu Gottfr. Strömbergin sähköliikkeestä (zviedru: Gottfrid Strömbergs elföretag; "Gotfrida Stremberga elektrokustība"), kas piedāvāja līdzstrāvas ierīces un apgaismojuma iekārtas. 1909. gadā uzņēmums kļuva par kapitālsabiedrību Ab Gottfr. Strömberg Oy. 1910. gadā Strömberg iegādājās uzņēmumu Kone, kas veica elektrodzinēju remontu. Stromberg bija liftu importēšanas licence no Zviedrijas uzņēmuma Graham Brothers, kuru tā nodeva Kone. 1916. gadā Ab Gottfr. Strömberg Oy nopirka elektrības vadu ražotāju Suomen Punomatehdas Osakeyhtiö. 1917. gadā Strömberg kā lielākais akcionārs kopā ar citiem dibināja uzņēmumu Suomen Kaapelitehdas Oy (tagad Prysmian Finland) kabeļu ražošanai. Pēc Somijas neatkarības iegūšanas Strömberg piedzīvoja finanšu grūtības. Tā kā Strömberg beidzās Graham Brothers licence, tad tas savu liftu nodaļu pievienoja Kone, kurš 1919. gadā sāka pats savu liftu izgatavošanu un uzstādīšanu. 1922. gadā Strömberg pārdeva savas Suomen Kaapelitehdas akcijas gumijas ražotājam Suomen Gummitehdas Oy, kuram jau bija kontrole arī pār papīra ražotāju Nokia Ab. 1920. gados Strömberg sāka ražot maiņstrāvas iekārtas. 1924. gadā Kone tika pārdota Haraldam Herlinam. 1931. gadā Strömberg ieguva akcijas spuldžu ražotājā Suomen Sähkölampputehdas Oy (tagad Airam), kuras vēlāk pārdeva Nokia. 1930. gados uzņēmuma nosaukums mainīts uz Oy Strömberg Ab. 1943. gadā kopā ar citiem Somijas uzņēmumiem piedalījās autoražotāja Vanaja izveidošanā. 1944. gadā Vāsā atklāta jauna Strömberg rūpnīca. Pēc Otrā Pasaules kara Strömberg kļuva par vienu no desmit Somijas lielākajiem uzņēmumiem. Tas piedalījās Somijas reparāciju programmā ar transformatoriem, elektrodzinējiem, ģeneratoriem. 1960. gados uzņēmums sāka ražot rūpniecisko elektroniku. 1970. gados Strömberg sāka attīstīt aktīvās maiņstrāvas tehnoloģijas. 1980. gados uzņēmums attīstīja elektrolīniju aizsardzības sistēmas un uz mikroprocesoriem bāzētas elektroiekārtas. 1982. gada beigās Somijas kokapstrādes uzņēmums Kymmene ieguva vairākumu Strömberg. 1983. gadā abi uzņēmumi apvienojās, izveidojot Kymi–Strömberg Oy. Uzņēmumu apvienošanās nedeva cerētos rezultātus, un 1986. gadā Strömberg daļa tika pārdota Zviedrijas uzņēmumam ASEA. 1988. gadā ASEA apvienojās ar Šveices BBC, izveidojot ABB, Strömberg tika pārdēvēts par ABB Strömberg Oy. 1990. gados uzņēmums dziļāk integrējās ABB grupā un pārdēvēts par ABB Oy. Strömbergin kehitysvaiheet ABB Somijas vietne