Kounotori 8 (japāņu: こうのとり8号機) jeb HTV8 bija Japānas H-II Transfer Vehicle sērijas kravas kosmosa kuģis Starptautiskās kosmosa stacijas (SKS) apgādei. Tas orbītā tika palaists 2019. gada septembrī. Kounotori 8 novadīts no orbītas 2019. gada novembrī. Lielākās izmaiņas, salīdzinot ar iepriekšējiem Kounotori bija: stāvokļa kontrolei Zemes sensora vietā uzstādīts zvaigžņu sensors; jauni kravas somu statīvi, kas izstrādāti kravas kuģa HTV-X modifikācijai, ļauj agrāko 248 Cargo Transfer Bag standarta somu vietā ievietot 316 CTB. Ar HTV7 stacijā nogādāja aptuveni 5,3 t derīgās kravas, no tās aptuveni 3,4 t hermētiskajā sekcijā un 1,9 t nehermētiskajā nodalījumā. Hermētiskajā sekcijā bija dažādu eksperimentu iekārtas un materiāli, ūdens un gaisa krājumi. Bija arī CubeSat formas nanopavadoņi NARSSCube-1, AQT-D, RWASAT-1. Nehermētiskajā sekcijā atradās atklātā palete (Exposed Pallet 8 jeb EP-8) ar sešiem litija jonu akumulatoru bateriju blokiem. Kounotori 8 tika palaists 2019. gada 24. septembrī 16:05:05 UTC no Tanegasimas kosmosa centra Yoshinobu starta kompleksa (LA-Y) ar nesējraķeti H-IIB. 28. septembrī kravas kuģis pietuvojās un tika saslēgts ar SKS. 11:12 UTC stacijas manipulators, ko vadīja Kristīna Kouka, satvēra Kounotori 8. Pēc tam kuģis tika pārvietots uz Harmony moduļa pret Zemi vērsto pieslēgvietu un pievienots 14:09 UTC Laikā no 29. septembra līdz 1. oktobrim no Kounotori nehermētiskās sekcijas ar stacijas manipulatoru Canadarm2 tika izņemta vaļējā palete EP-8 ar akumulatoru baterijām. Tā tika novietota uz stacijas mobilās platformas. Savukārt palete EP-7 (to stacijā atstāja Kounotori 7) ar nolietotajiem akumulatoriem tika ievietota Kounotori nehermētiskajā sekcijā. Atvestās jaunās akumulatoru baterijas tika uzstādītas iziešanai kosmosā 6. oktobrī. Kounotori 8 no Harmony moduļa ar stacijas manipulatoru atvienoja 2019. gada 1. novembrī 12:30 UTC. HTV-8 no Canadarm2 tika atlaists 17:21 UTC. Kounotori 8 veica bremzēšanas manevrus 2. novembrī 19:41 UTC, 21:12 UTC un 3. novembrī 01:41 UTC. Kounotori 8 Zemes atmosfērā iegāja 02:09 UTC un pēc tam sadega; nesadegušās daļas iekrita Klusajā okeānā. HTV8 Payload HTV8 Mission JAXA (angliski)