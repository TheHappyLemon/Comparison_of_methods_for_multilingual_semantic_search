Careveca (bulgāru: Царевец) ir viduslaiku cietoksnis, kas atrodas kalnā ar tādu pašu nosaukumu, Veliko Tarnovā, Bulgārijas ziemeļdaļā. Carveca atrodas 206 metru augstumā. Cietoksnis kalpoja kā Otrās Bulgārijas caristes galvenais cietoksnis un spēcīgākais bastions no 1185. līdz 1393. gadam un tajā atradās karaļa un patriarhālā pils. Šobrīd tas ir populārs tūrisma objekts. Agrākās liecības par cilvēku klātbūtni uz šī kalna datējamas ar 2. gadu tūkstoti pirms mūsu ēras. To sāka apdzīvot 4. gadsimtā. 5. gadsimta beigās šeit izveidojās bizantiešu pilsēta, ko šobrīd identificē kā Zikidevu. 12. gadsimtā šīs pilsētas vietā tika uzsākta bulgāru cietokšņa celtniecība. Pēc valahu-bulgāru sacelšanās un Otrās Bulgārijas caristes izveides Veliko Tarnovā cietoksnis kļuva par nozīmīgāko visā Bulgārijas teritorijā, krāšņumā bieži salīdzināts ar Romu un Konstantinopoli. 1393. gadā trīs mēnešus cietoksni aplenca Osmaņu spēki, līdz 17. jūlijā to iekaroja un nodedzināja, līdz ar to iezīmējot Bulgārijas caristes galu. Carevecas restaurācija tika uzsākta 1930. gadā un pabeigta 1981. gadā par godu Bulgārijas valsts izveides 1300 gadadienai. Visu cietoksni ieskauj biezas sienas (līdz pat 3,6 m) un to apkalpoja trīs vārti. Galvenie vārti bija kalna rietumu daļā pie šaura klinšu masīva un bija aprīkoti ar paceļamo tiltu. Otrie vārti ir 180 m attālumā no pirmajiem, trešie, kas pastāvēja līdz 1889. gadam, ir 450 m tālāk. Pils atrodas uz kalna centrālās un līdzenās daļas. Tā bija slēgts komplekss, ko ieskāva pastiprināta siena, 2 torņi un 2 ieejas, galvenā ziemeļos un vēl viena dienvidos. Tajā atradās troņa telpas, baznīca un karaļa dzīvojamā daļa. Kopējā platība ir 4872 kvadrātmetri. Kalna virsotnē atrodas patriarhāts, komplekss, kura platība ir aptuveni 3000 kvadrātmetri. 1981. gadā šeit tika rekonstruēta katedrāle, kas celta uz agrās kristietības dievnama pamatiem. 1985. gadā tā tika nokrāsota. Iekštelpās atrodas modernisma stilā gleznotas freskas, kurās attēloti kristīgi motīvi, kā arī krāšņākie un traģiskākie notikumi Otrajā Bulgārijas caristē. Balduīna tornis ir viduslaiku torņa moderna rekonstrukcija, kas veidota Červenas cietokšņa torņa parauga un uzcelts 1930. gadā. Tas atrodas cietokšņa dienvidaustrumu daļā, vietā, kur oriģināli atradās viduslaiku tornis. Tajā kā bulgāru cara Kalojana gūsteknis atradās un nomira latīņu Imperators Balduīns I. Viduslaikos dzīvojamās ēkas, amatnieku darbnīcas, vairākas baznīcas un klosteri atradās Carevecas kalna nogāzēs. Arheologi ir atklājuši ap 400 dzīvojamo ēku, 22 baznīcas un 4 klosterus. Carevecas kalnā atrodas arī nāvessoda klints virs Jantras upes, no kuras tika upē nogrūsti nodevēji. Šeit 1300. gadā cars Teodors Svetoslavs lika veikt patriarha Joakima nāvessoda izpildi. Vakaros tiek izpildīts audiovizuāls šovs kā tūristu atrakcija, izmantojot trīs lāzerus, krāsainas gaismas, dramatisku mūziku un baznīcu zvanu, veidojot stāstu par Tarnovas krišanu Osmaņu uzbrukumā, kā arī citiem svarīgākajiem brīžiem Bulgārijas vēsturē. Šis šovs Carevecā tiek organizētas kopš 1985. gada, atzīmējot valahu-bulgāru sacenlšanās 800 gadadienu. To izveidoja bulgāru-čehoslovāku komanda Valo Radeva un Jaromīra Hnika vadībā. 2011. gada 15. aprīlī 19:30 tika uzsākta sardzes maiņas ceremonija, kas tūrisma sezonā notiek vasaras nedēļas nogalēs. Balduīna tornis Kopskats Vārti Ziemas skats Carevecā (31.12.2014) «Tsarevets Altitude and Location». Arhivēts no oriģināla, laiks: 2016. gada 4. martā. Skatīts: 2016. gada 31. maijā. «Sightseeing: Tsarevets Archaeological Reserve». Arhivēts no oriģināla, laiks: 2007-03-22. Skatīts: 2007-02-12. Vikikrātuvē par šo tēmu ir pieejami multivides faili. Skatīt: Careveca. Oficiālā Veliko Tarnovas tūrisma informācijas centra vietne Arhivēts 2017. gada 10. decembrī, Wayback Machine vietnē. Careveca Veliko Tarnovas oficiālajā vietnē Informācijas vietne BGGlobe lapa par Carevecu Sound and Light šova fanu vietne Oficiālā vietne gaismas un Carevecas skaņas šovam