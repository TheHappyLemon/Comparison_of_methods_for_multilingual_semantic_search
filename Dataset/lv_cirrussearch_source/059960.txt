Leonīds Kuravļovs (krievu: Леони́д Вячесла́вович Куравлёв; dzimis 1936. gada 8. oktobrī, miris 2022. gada 30. janvārī) bija padomju un krievu kino aktieris. 1977. gadā Kuravļovam piešķirts KPFSR Tautas skatuves mākslinieka nosaukums. Leonīds Kuravļovs dzimis 1936. gada 8. oktobrī Maskavā. Viņa tēvs strādāja par mehāniķi lidmašīnu rūpnīcā, māte bija friziere. Leonīds agri zaudēja tēvu, un 1941. gadā viņa māti nepatiesas apsūdzības dēļ izsūtīja uz Ziemeļiem, kur viņi dzīvoja vairākus gadus, līdz atgriezās Maskavā. 1960. gadā Kuravļovs absolvēja Vissavienības Valsts kinematogrāfijas institūta (VGIK) aktiermākslas nodaļu (Borisa Bibikova darbnīca) un tika uzņemts Kinoaktieru teātrī-studijā, kur strādāja līdz 1992. gadam. Kino Leonīds Kuravļovs debitēja 1960. gadā, būdams vēl students. Pirmos lielos panākumus aktieris guva pēc Paškas Kolokolņikova lomas Vasilija Šukšina filmā "Dzīvo tāds puisis" (Живет такой парень, 1964). Filmējās arī nākamajā Šukšina filmā Ваш сын и брат (1965). Kļuva plaši pazīstams ar savām komiskajām lomām Leonīda Gaidaja filmās 1970. un 1980. gados, tai skaitā "Ivans Vasiļjevičs maina profesiju" (1973). Piedalījies arī citu režisoru komēdijās — Mihaila Šveicera filmā "Zelta teļš" (1968), Georgija Danelijas filmā "Afoņa" (1975). Attēlojis arī cita rakstura lomas, piemēram, Kurta Eismaņa lomu slavenajā padomju TV miniseriālā "Septiņpadsmit pavasara mirkļi" (1973). Savas radošās karjeras laikā Leonīds Kuravļovs spēlējis lomas vairāk nekā 200 filmās. Starp viņa pēdējām filmām ir piedzīvojumu filma "Turcijas gambīts" (Турецкий гамбит, 2005), melodrāma Наследники (2008), pasaku filma Книга мастеров (2009) un komēdija Весь этот джем (2015). Savu nākamo sievu Ņinu satika 16 gadu vecumā slidotavā, kad viņai bija 13 gadi. Viņi mācījās vienā skolā. Apprecējās 1960. gadā, pēc tam, kad Kuravļovs absolvēja VGIK. Viņi nodzīvoja kopā 54 gadus, līdz viņas nāvei 2012. gadā. Miris 2022. gada 30. janvārī, 85 gadu vecumā. «Биография Леонида Куравлева». RIA Novosti. «Леонид Куравлев.Биография». Люди, биографии, истории, факты, фотографии. «Ушел из жизни выдающийся актер Леонид Куравлев». 1TV. IMDb profils (angliski) AllMovie profils (angliski) Куравлев, Леонид Вячеславович TASS encyclopedia Cайт поклонников творчества Леонида Куравлева Kinoafonya.ru Леонид Куравлев Leonīda Gaidaja mājaslapā Куравлев Леонид Вячеславович Фильмография на сайте Мосфильма