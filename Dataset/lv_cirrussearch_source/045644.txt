Karamelizētā raķešdegviela ir jaukta cietā raķešdegviela, ko plaši izmanto pirotehniskajās raķetēs un raķešu modeļos degvielas komponentu pieejamības un vieglās pagatavošanas dēļ. Par oksidētāju parasti izmanto kālija nitrātu. Degtspējīgā viela šajā raķešdegvielā visbiežāk ir parastais cukurs — saharoze. Karamelizētās raķešdegvielas komponenti un degšanas produkti ir samērā maztoksiski. Maisījums, ko dēvē arī par "balto pulveri", sastāv no 60% kālija nitrāta un 40% baltā cukura. Raķešdegvielu pagatavo, uzmanīgi karsējot maisījumu uz sausas pannas, līdz cukurs karamelizējas. Iegūto masu atdzesē un izmanto kā cieta agregātstāvokļa raķešu degvielu. Tā deg ar lielu, kūpošu liesmu, tāpēc no tās var izgatavot arī improvizētas dūmu sveces. Ja maisījumu izšķīdina verdošā ūdenī un sagaida, līdz liekais ūdens ir iztvaikojis, tajā var iemērkt dziju un iegūt improvizētu lēni degošu degli pašgatavotām petardēm. Cukura vietā var izmantot sorbītu, tad maisījums jākarsē daudz zemākā temperatūrā un pagatavošanas process ir mazāk bīstams. Karamelizētās raķešdegvielas īpatnējais impulss ir jūtami mazāks nekā lētiem nitrocelulozi saturošiem sastāviem, tādēļ šo degvielu rūpnieciski neražo. The King of Random (2012-10-12), Homemade Rocket Fuel (R-Candy). Atjaunināts: 2018-10-30