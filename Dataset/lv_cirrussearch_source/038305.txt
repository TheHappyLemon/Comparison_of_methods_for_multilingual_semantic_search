Sers Džons Jangs Stjuarts (angļu: Sir John Young Stewart; dzimis 1939. gada 11. jūnijā, Miltonā, Apvienotajā Karalistē) ir bijušais skotu autosportists. Viņš ir zināms kā Formula 1 ekspilots un trīskārtējs čempions. Pēc savas karjeras beigām Stjuarts vadīja Stewart komandu. Savu sacīkšu karjeru formulu sporta virsotnē Džekijs uzsāka 1965. gadā, BRM komandā. Viņa pirmā sezona bija viena no visu laiku labākajām debijām F1: piecās no deviņām sacīkstēm Stjuarts bija labāko trijniekā. Itālijas Grand Prix viņš uzvarēja. Skots izcīnīja trešo vietu čempionātā, atpaliekot tikai no diviem britiem, Džima Klārka un Greiema Hilla. Komanda pagarināja līgumu ar pilotu arī uz nākamo sezonu, taču pēc uzvaras Monako Grand Prix viņš vēl tikai divas reizes bija punktos. 1967. gads bija bagāts ar izstāšanos - tikai divās sacīkstēs Džekijs finišēja, tomēr tad viņš bija otrajā un trešajā vietā. Komandas vājais sniegums neapmierināja britu, tādēļ viņš devās uz franču Matra komandu. Pilots atsāka uzvarēt - jau savā pirmajā sezonā viņš to izdarīja trīs reizes un kļuva par vicečempionu. 1969. gadā Džekijs sešas reizes kāpa uz goda pjedestāla augstākā pakāpiena un ar to pietika, lai kļūtu par pasaules čempionu. Viņš gan neturpināja braukt šajā komandā un devās uz March, kur aizvadīja daļu sezonas un tad atgriezās Tyrrell Racing. Šajā komandā Džekijs aizvadīja visu savu atlikušo sezonu un izcīnīja vēl divus titulus. Savu pēdējo sacīksti viņš atteicās braukt pēc komandas biedra Fransuā Sevēra nāves treniņbraucienos. Vikikrātuvē par šo tēmu ir pieejami multivides faili. Skatīt: Džekijs Stjuarts. Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) Munzüger Sport profils (vāciski) Driver Database profils (angliski) Motorsportstats profils (angliski) Racing-Reference driver profils (angliski)