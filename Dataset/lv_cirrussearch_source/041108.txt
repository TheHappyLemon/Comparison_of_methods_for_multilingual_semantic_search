Pretviļņa lampa - vakuuma elektroierīce (elektronu lampa) superaugstfrekvences (SAF) radioviļņu ģenerēšanai un pastiprināšanai. Dažreiz pretviļņa lampas dēvē par karcinotroniem (no grieķu: karkinos - krabis; vēzis - kā dzīvnieks, kas pārvietojas atpakaļgaitā), jo šajās ierīcēs, atšķirībā no skrejviļņa lampas, skrejvilnis un elektronu kūlis pārvietojas pretējos virzienos. Pirmās pretviļņa lampas tika izstrādātas 1952. gadā. Viens no to radītājiem bija Rūdolfs Kompfners. Pretviļņa lampā augstfrekvences elektromagnētisko svārstību ģenerēšana un pastiprināšana notiek, elektromagnētiskajam vilnim, kas pārvietojas pa spirāli (skrejvilnim), mijiedarbojoties ar elektronu kūli, tāpat kā skrejviļņa lampā. Ir divi pretviļņa lampu tipi: lampas, kurās SAF svārstībās pāriet elektronu kinētiskā enerģija, elektroniem bremzējoties augstfrekvences laukā; un tādas lampas, kurās SAF svārstībās pāriet elektronu potenciālā enerģija, tiem daudzkārtīgi bremzējoties un paātrinoties ceļā no katoda uz anodu. Pretviļņa lampas lieto dažādās augstfrekvences ierīcēs (signālģeneratoros, heterodīnos) kā ģeneratorus ar ātri pārregulējamu frekvenci.