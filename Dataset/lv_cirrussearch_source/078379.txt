Gregorijs Veins Odens jaunākais (angļu: Gregory Wayne Oden, Jr.; dzimis 1988. gada 22. janvārī Bufalo, Ņujorkas štatā, ASV) ir bijušais amerikāņu basketbolists, spēlēja centra pozīcijā. Nacionālajā basketbola asociācijā (NBA) piedalījies 119 spēlēs, bet karjeras noslēgumā spēlēja Ķīnas Basketbola asociācijas klubā Dzjansu "Dragons". 2007. gada NBA draftā viņu Portlendas "Trail Blazers" izraudzījās ar kopējo pirmo kārtas numuru, taču karjeru sabojāja traumas, līdz ar to G. Odens ir uzskatāms par vienu no neveiksmīgākajām drafta pirmajām izvēlēm. Pēc izcilas augstskolu basketbola karjeras Ohaio Valsts universitātē G. Odens tika izraudzīts 2007. gada NBA drafta pirmajā kārtā ar pirmo numuru. Diemžēl Portlendas "Trail Blazers" nācās vilties, jo drafta pirmais numurs izlaida visu sezonu labās kājas ceļgala traumas dēļ. NBA G. Odens debitēja pārbaudes spēlēs pirms 2008.—2009. gada sezonas, tomēr gan pārbaudes spēlēs, gan pēc tam regulārās sezonas spēlēs guva vairākas traumas un pagaidām savu potenciālu pilnībā nav parādījis. Vienu no savām veiksmīgākajām spēlēm G. Odens aizvadīja 2009. gada 19. janvārī pret Milvoki "Bucks", uzvarētā spēlē gūdams karjerā lielāko punktu skaitu — 24 un izcīnīdams 15 atlēkušās bumbas zem groziem. Kopā sezonā viņš piedalījās 61 spēlē, no tām 39 izgāja sākuma sastāvā. "Trail Blazers" sekmīgi cīnījās arī izslēgšanas spēlēs, tomēr G. Odens tajās devās laukumā kā rezervists un viņa ieguldījums komandas panākumos bija neliels. 2009.—2010. gada NBA sezonā G. Odena spēle kļuva produktīvāka un rezultativitāte pieauga, sezonas pirmajā ceturtdaļā viņš visas spēles sāka komandas pirmajā pieciniekā. Tomēr decembra sākumā gūtā trauma neļāva G. Odenam veiksmīgi aizvadīt arī šo sezonu. Nākamās divās sezonās viņš traumu dēļ oficiālās spēlēs nepiedalījās. 2012. gada martā "Trail Blazers" atlaida G. Odenu, tomēr aktīva spēlētāja karjeru viņš nebeidza. 2013. gada janvārī tika izplatīta informācija, ka par viņa iekļaušanu sastāvā interesējas vairāki NBA klubi. 2013. gada augustā G. Odens noslēdza līgumu ar Maiami "Heat". "Heat" sastāvā viņš piedalījās 23 NBA spēlēs (pirmā oficiālā spēle pēc daudzu gadu pārtraukuma, kurā viņš izgāja laukumā, gan bija tikai nākamā gada 23. februārī). Komanda sasniedza NBA finālsēriju, kurā piekāpās Sanantonio "Spurs", taču G. Odens spēlēja tikai trīs play-off spēlēs. Vēlākie G. Odena mēģinājumi atgriezties NBA nebija sekmīgi, un 2015. gada vasarā viņš pievienojās Ķīnas Basketbola asociācijas klubam Dzjansu "Dragons", kur saņēma 1,2 miljonu dolāru gadā lielu atalgojumu. Pēc vienas sezonas Ķīnā G. Odens paziņoja par karjeras beigām. «Bucks 85, Trail Blazers 102». ESPN.com. Skatīts: 19.01.2009.. «Grega Odena oficiālā statistika NBA mājaslapā». NBA.com. Arhivēts no oriģināla, laiks: 2013. gada 27. decembrī. Skatīts: 03.12.2009.. Sources: Greg Oden plans to return ESPN.com Vikikrātuvē par šo tēmu ir pieejami multivides faili. Skatīt: Gregs Odens. Oficiālā mājaslapa NBA profils (angliski) Basketball Reference profils (angliski) ESPN profils (angliski)