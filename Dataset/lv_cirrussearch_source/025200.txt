Francis Ādams Feihtners (vācu: Franz Adam Veichtner (Feichtner), itāļu: Adamo Veichtner, 1741-1822) bija vācu apgaismības perioda vijoļnieks un komponists, Kurzemes hercoga galma kapelmeistars Jelgavā (1765-1795). Dzimis 1741. gada 10. februārī Rēgensburgā, kur viņa tēvs Johans Georgs Feihtners bija vijoļu izgatavotājs. Mācījās Rēgensburgas jezuītu kolēģijā, pēc tam pie muzikologa Jozefa Rīpela. Turpināja mācīties vijoļspēli pie Franča Bendas (Franz Benda) Potsdamā. 1763. gadā saņēma uzaicinājumu spēlēt Krievijas impērijas diplomāta Hermaņa Kārļa fon Keizerlinga kapellā Pēterburgā un Kēnigsbergā (1763-1764). 1765. gadā nākamais Kurzemes hercogs Pēteris Bīrons viņu uzaicināja kļūt par galma kapelmeistaru Jelgavā, kur viņš vienlaicīgi bija arī mūzikas skolotājs. Šeit tapa ne tikai viņa daudzās dziesmuspēles galma teātra vajadzībām, mielastu mūzika (Tafelmusiken), bet arī kantātes, himnas un apmēram 60 simfonijas hercoga orķestrim, no kurām iespieda tikai nedaudzus skaņdarbus (1770. gadā Jelgavā četras simfonijas, 1771. gadā pie Hartknoha Rīgā Simphonie russienne un 1775. gadā 1. vijoļkoncertu). 1785. gadā Feihtners kopā ar hercoga galmu, iespējams, devies uz Itāliju, kur koncertējis Milānā un citās pilsētās. Pēc Kurzemes hercogistes pievienošanas Krievijas impērijai viņš devās uz Pēterburgu, kur bija ķeizariskās kapellas kamermūziķis (Kammermusiker des kais. Kapelle) un operas koncertmeistars (1798-1820). Mūža nogali pavadīja Jelgavā un pie sava dēla Klīves mežniecībā (Forstei Kliewenhof). Miris 1822. gada 3. martā Klīves muižā (Klievenhof), tagadējā Valgundes pagastā. Symphonie Russienne ("Krievu simfonija", 1771) Cephalus und Prokris (1779) Cyrus und Cassandana (1784) Scipio (1778) Erste Feier der Himmelfahrt Jesu (1787) Te Deum Laudamus (1818) Hymne an Gott (1787) sonāte vijolei un čellam (1797) stīgu kvartets Op. 3 (1802) fantāzija vijolei un ģenerālbasam (violon-basse) Op. 7 (1815) sonāte vijolei un ģenerālbasam Op. 8 (1815) Air Russe Varie et Caprice Op. 9 (1815) koncerts vijolei ar orķestri (1771) koncerts obojai ar orķestri Helmut Scheunchen. Franz Adam Veichtner, 1741-1822: Stationen eines Musikerlebens: Regensburg, Potsdam, Königsberg, Mitau, Sankt Petersburg: ein Lebensbild zum 250. Geburtstag. Esslingen/Burg Stettenfels, 1991 Kulturportal West-Ost[novecojusi saite] «Literatūra.lv: Francis Ādams Feihtners». Arhivēts no oriģināla, laiks: 2021. gada 2. jūnijā. Skatīts: 2021. gada 1. jūnijā. Baltiešu biogrāfiskais leksikons digitāli. Līga Landsberga. Klīves muiža (Klīvmuiža, Klievenhof)