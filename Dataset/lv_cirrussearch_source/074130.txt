Zīmulis ir zīmēšanas un rakstīšanas rīks, kas veidots no koka caurulītes apvalka un grafīta serdeņa (grifeles). Krāsainajiem zīmuļiem grafītam piejauc klāt krāsvielu, kas piešķir vajadzīgo krāsu. Zīmuļus plaši izmanto pierakstu un skiču veidošanā, kā arī mākslas darbu zīmēšanā. Rakstot grafīta serdenis izlietojas, un zīmuli regulāri jāuzasina. Zīmuļi ir pieejami dažādās cietības pakāpēs atkarībā no tā, kāds zīmējums vai raksts tiek veikts. Mūsdienās ir automātiskie zīmuļi ar metāla vai plastmasas apvalku un maināmiem grafīta serdeņiem. Zīmuļa vēsture ir sākusies Anglijā, 16. gadsimta vidū, kad tika atrasta nezināma minerālu atradne, kuru nosauca par grafītu. No šiem minerāliem gatavoja zīmuļa serdeņus, kurus aptina ar lenti. Kad serdenis bija nodilis, lentu attina un turpināja to lietot tālāk. Toreiz labs grafīts maksāja lielu naudu un nācās izgudrot jaunu grafīta serdeņu izgatavošanas veidu, lai tas būtu lētāks. Nirnbergā (Vācijā) tika radītas līmes, sēra un grafīta sajaukšanas tehnoloģija. Šādi zīmuļi bija lētāki, nekvalitatīvāki un bija grūtāk rakstāmi, bet bija pielietojami. Tieši šajā pilsētā tika sperts liels solis zīmuļu masveida ražošanā. Zinātnieks un izgudrotājs Nikola Žaks Kontē pēc Konventa pasūtījuma izgudroja serdeņa izgatavošanas metodi — grafīta, māla cietes, kvēpu un ūdens maisījuma apdedzināšanu, kura ir saglabājusies līdz mūsdienām. Par svarīgāko tiek uzskatīta maisījuma proporciju mainīšana. Tā deva iespēju iegūt dažādas cietības serdeņus. 19. gadsimta vidū pastāvēja 17 melngrafīta serdeņu receptes, mūsdienās to ir 21. Pēc Ginesa rekordu grāmatas informācijas vislielākais zīmulis 2007. gada 7. augustā publikai tika atrādīts Ņujorkā. Tā masa bija 98,43 tonnas, bet garums bija 23,23 metri. Visgarāko zīmuli pasaulē 2017. gada 10. oktobrī izgatavoja kompānija Bic (Francija), un tā garums bija 1091,99 metri. Zīmuļus klasificē pēc cietības un cietības pakāpi apzīmē ar latīņu burtiem: H — ciets HB — vidēji ciets B — mīksts Cipari pirms burtiem apzīmē cietības/mīkstuma pakāpi. «Largest pencil» (angļu). Guinness World Records. Skatīts: 2024-01-07. «Longest pencil» (angļu). Guinness World Records. Skatīts: 2024-01-07. Vikikrātuvē par šo tēmu ir pieejami multivides faili. Skatīt: Zīmulis. Encyclopædia Britannica raksts (angliski) Krievijas Lielās enciklopēdijas raksts (krieviski)