Antra Liedskalniņa (dzimusi 1930. gada 22. oktobrī, mirusi 2000. gada 20. aprīlī) bija Latvijas aktrise. Ilggadēja Latvijas Nacionālā teātra prīma, kas ir iekļauta Latvijas kultūras kanonā. Dzimusi Jaungulbenes pagasta "Stūrās" (tagad Līgo pagastā) Arvīda un Annas Liedskalniņu ģimenē. Tēvs — Arvīds Liedskalniņš (1904—1944), komunistiskās partijas biedrs, 2 gadus pavadījis ieslodzījumā par politisko darbību, 1. Jaungulbenes pagasta izpildkomitejas priekšsēdētājs 1940./41. g. 1926. gadā precējies ar Annu Veroniku Kupču (1908—1990). Antras jaunākā māsa Jogita (prec. Krūmiņa) — skolotāja Jaungulbenē. Antra sākusi mācīties Siltāju skolā. Abas ar māsu bijušas skolas pirmās pionieres 1940. gadā. Sākoties Otrājam pasaules karam, tēvs iestājies strādnieku gvardē, neilgu laiku frontē, pēc tam strādnieks padomju armijas aizmugurē. Māte kopā ar meitām arī evakuējusies uz Krieviju, kur apmetusies Čeļabinskas apgabala Petuhovas rajonā (tagad Kurgānas apgabalā). Tēvs miris no slimības Petuhovas rajonā 1944. gadā. Māte ar meitām pēc kara atgriezusies Jaungulbenes pagastā, māte bijusi pagasta partordze. Antra atsākusi mācīties Siltāju skolā, pēc tam Madonas vidusskolā un Gulbenes vidusskolā, kur piedalījusies dramatiskajā kolektīvā. 1951. gadā iestājusies Teātra institūtā, bet 1955. gadā beigusi Latvijas Konservatorijas Teātra fakultāti. Latvijas Nacionālajā teātrī strādājusi no 1955. gada, bet 1958. gadā sākusi filmēties kino. No 1962. gada komunistiskās partijas biedre. 1965. gadā ieguvusi Latvijas PSR Nopelniem bagātās skatuves mākslinieces goda nosaukumu, 1973. gadā ieguvusi Latvijas PSR Tautas skatuves mākslinieces goda nosaukumu, 1987. gadā ir kļuvusi par Andreja Pumpura prēmijas laureāti. 1. vīrs - aktieris Elmārs Ozols. Dēls — aktieris un dziedātājs Harijs Ozols (1963—2015). 2. vīrs - aktieris Kārlis Amoliņš. Šķīrušies 1980. gadā. Mirusi 69 gadu vecumā, apbedīta Mākslinieku kalniņā Rīgas 1. Meža kapos. Antra Liedskalniņa ir bijusi daudzkrāsaina un spilgta drāmas un komēdijas aktrise. Viņas veidotie skatuves tēli bija apveltīti ar sievišķu šarmu un spēles prieku, kā arī piesātināti ar pārdzīvojumā vibrējošu dvēseli un patiesu jūtu dzīvi. Viena no viņas izcilākajām lomām bija Blānša "Ilgu tramvajā" (no 1969. gada), kas teātra repertuārā noturējās 12 gadus. Citas nozīmīgākās lomas bija lugās: Rūdolfa Blaumaņa "Pazudušais dēls", Raiņa "Pūt vējiņi", Viljama Šekspīra "Ričards III", Andreja Upīša "Žanna d'Arka", Tenesija Viljamsa "Ilgu tramvajs", Īva Žamiaka "Hamilkāra kungs", Alekseja Arbuzova "Mans nabaga Marats" un Paula Putniņa "Paši pūta, paši dega", "Ar būdu uz baznīcu" un "Ar Dievu pie zemes". Pēdējā Antras Liedskalniņas loma teātrī bija Annas Manjani monologs A. Mefra "Grēksūdzes laiks". Nozīmīgākās kino lomas filmās: "Vētra", "Pūt, vējiņi", "Šīs bīstamās balkona durvis", "Akmens un šķembas" un "Tarāns". 1958 — "Svešiniece ciemā", epizodē 1960 — "Vētra" — Aija 1966 — "Akmens un šķembas" — Antra 1968 — "24-25 neatgriežas" — medmāsa Irēna 1969 — "Stari stiklā" — Vera 1970 — "Uzbērums" — Olga 1971 — "Meldru mežs" — Anna 1973 — "Pūt, vējiņi" — Ciepa 1973 — "Čināra" (3 sērijas) ("Uzbekfiļm") — frau Umaidere 1975 — "Liktenim spītējot", epizodē 1976 — "Šīs bīstamās balkona durvis" — Anita Pumpure 1978 — "Tavs dēls", epizodē 1979 — "Agrā rūsa", epizodē 1979 — "Sitiens" — māte 1980 — "Vasara bija tikai vienu dienu" — Šnepstu Silvija 1981 — "Laikmetu griežos" — stārastiene 1981 — "Amerikāņu traģēdija" (4 sērijas) (Lietuvas kinostudija) — Robertas māte 1982 — "Tarāns" — Marta 1982 — "Īsa pamācība mīlēšanā" — Pīpētāja 1982 — "Lietus blūzs" — Velga 1982 — "M-me Butterfly atgriešanās" (Dovženko kinostudija) — Solomija Krušeļņicka 1982 — "Apvērsums pēc instrukcijas Nr.107" ("Uzbekfiļm") — medmāsa 1983 — "Dārzs ar spoku" — sieviete autoostā 1983 — "Šāviens mežā", epizodē 1984 — "Uzvara" (2 sērijas) ("Mosfiļm", VDR) — Klementīne Čerčila 1984 — "Pēdējā vizīte" — Nikija, Džerija Čīvera meita 1984 — "Fronte tēva pagalmā" — Marija 1985 — "Sprīdītis" — Ragana 1986 — "Dubultnieks" — Ērika māte 1987 — "Aija" (2 sērijas) — Balodiene, Jāņa māte 1987 — "Apstākļu sakritība" — Veronikas māte 1988 — "Viktorija", epizodē 1989 — "Zītaru dzimta", epizodē 1990 — "Maija un Paija" — Zīle 1990 — "Vilkaču mantiniece" — Zīlīte 1991 — "Simts verstis pa upi", epizodē 1992 — "Pa baltā furgona pēdām" — Purviņa 1992 — "Šopēna noktirne" (Krievija, ASV), epizodē 1998 — "Izpostītā ligzda" — Gusta māte 2000 — "Baiga vasara", epizodē «Latvijas Kultūras Kanons». Arhivēts no oriģināla, laiks: 2012. gada 17. jūnijā. Skatīts: 2010. gada 23. oktobrī. Arvīds Liedskalniņš - Geni Anna Veronika Kupčs - Geni Burtniece, Anda. Antra Liedskalniņa. R., 1984. «Gulbenes bibliotēka». Arhivēts no oriģināla, laiks: 2009. gada 5. decembrī. Skatīts: 2010. gada 23. oktobrī. «www.spotnet.lv». Arhivēts no oriģināla, laiks: 2009. gada 26. augustā. Skatīts: 2010. gada 2. maijā. Teksts " SPOTNET " ignorēts Mirusi Latvijas Nacionālā teātra aktrise Antra Liedskalniņa - DELFI[novecojusi saite] Biogrāfija (krieviski) Biogrāfija IMDb profils (angliski)