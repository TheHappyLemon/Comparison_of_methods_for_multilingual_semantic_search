AS Telia Eesti (agrāk Eesti Telekom) ir Igaunijā reģistrēts telesakaru uzņēmums, kas pieder Zviedrijas uzņēmumam Telia Company. Tas ir dibināts 1991. gadā. Galvenais birojs atrodas Tallinā. Uzņēmums darbojas fiksēto un mobilo sakaru jomā, ir interneta pakalpojumu sniedzējs un televīzijas operators. PSRS laikā telesakaru pakalpojumus Igaunijā nodrošināja Igaunijas PSR Sakaru ministrija. 1991. gada 1. maijā Sakaru ministrija tika likvidēta, un tās īpašumus pārņēma 16. aprīlī dibinātais valsts uzņēmums Eesti Telekom. Starp pārņemtajiem aktīviem bija arī 1991. gada 19. aprīlī dibinātā mobilo sakaru operatora AS Eesti Mobiiltelefon (vēlāk EMT) 51 % kapitāldaļu (24,5 % piederēja Somijas uzņēmumam Posti- ja telelaitos un 24,5 % — Zviedrijas Telecom International AB; abi vēlāk tika integrēti tagadējā Telia). Lai sāktu fiksēto līniju tīkla modernizāciju, 1992. gada 16. decembrī tika dibināts uzņēmums AS Eesti Telefon, kurā Eesti Telekom ieguva 51 % kapitāldaļu, bet 49 % - Baltic Tele AB (Posti- ja telelaitos un Telecom Internationa kopuzņēmums). Visas fiksēto sakaru līnija tika nodotas Eesti Telefon. 1997. gada 5. augustā valsts uzņēmums tika pārveidots par akciju sabiedrību AS Eesti Telekom. Lai sāktu Eesti Telekom sākotnējo publisko piedāvājumu, 1998. gada 21. decembrī Baltic Tele AB, Telia un Sonera apmainīja tiem piederošās AS Eesti Mobiiltelefon un AS Eesti Telefon kapitāldaļas pret AS Eesti Telekom A klases akcijām. Pēc sākotnējā publiskā piedāvājuma noslēgšanas Baltic Tele AB, Telia un Sonera piederēja aptuveni 49 % Eesti Telekom A klases akciju, bet Igaunijas valstij — aptuveni 27 % A klases un B klases akciju. 1999. gada februārī Eesti Telekom A klases akcijas sāka kotēt Tallinas fondu biržā. Vēlāk 1999. gadā akcijas sāka kotēt arī Londonas fondu biržā. Pēc Telia un Sonera apvienošanās uzņēmumā TeliaSonera 2002. gadā Baltic Tele AB kļuva par 49 5 Eesti Telekom akciju turētāju. 2003. gada 30. jūnijā meitas uzņēmums AS Eesti Telefon pārdēvēts par AS Elion Ettevõtted ar zīmola nosaukumu Elion. 2005. gadā Elion iegādājās IT uzņēmuma MicroLink Igaunijas biznesu. 2009. gada septembrī TeliaSonera ieguva 100 % Eesti Telekom akciju. 2011. gada maijā izmainīti EMT un Elion zīmoli, padarot tos vienā stilā ar Telia zīmolu. 2014. gada augustā meitas uzņēmumi Elion un EMT tika apvienoti ar Eesti Telekom, turpinot darboties ar iepriekšējiem zīmoliem. 2016. gada 20. janvārī AS Eesti Telekom pārdēvēts par AS Telia Eesti. Turpmāk visi zīmoli (EMT, Elion) nomainīti uz Telia. 2023. gada 16. janvārī Telia Eesti paziņoja, ka no februāra līdz gada beigām pakāpeniski plāno slēgt 3G mobilo sakaru tīklu. Baltic Tele AB a company incorporated pursuant to the laws of Sweden, all shares of which are owned by TeliaSonera AB (publ) for the acquisition of all shares of AS Eesti Telekom a company incorporated pursuant to the laws of Estonia. Tallinn, 30 April 2004 Telia Igaunijā šogad slēgs 3G tīklu LETA--ERR, 18.01.2023 Telia Eesti vietne