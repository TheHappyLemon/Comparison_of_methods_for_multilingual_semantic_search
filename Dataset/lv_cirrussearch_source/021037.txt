Roberts Juzefs Kubica (poļu: Robert Józef Kubica; dzimis 1984. gada 7. decembrī Krakovā, Polijā) ir poļu autosportists, pazīstams kā Formula 1 pilots. Viņš ir trešais F1 pilots no valstīm, kas Aukstā kara laikā bija aiz tā saucamā "Dzelzs priekškara" (pirms viņa F1 bija piedalījušies arī čehs Tomāšs Enge un ungārs Žolts Baumgartners). Formula 1 čempionātā viņš debitēja 2006. gada Ungārijas Grand Prix, aizstājot savainoto Žaku Vilnēvu. Kubica kvalificējās startam no 9. pozīcijas, sacensības finišēja 7. vietā, bet tika diskvalificēts par pārāk vieglu formulu. Tā kā Vilnēvs pēc šīm sacensībām pameta BMW Sauber komandu, Kubica turpināja sezonu viņa vietā un jau trešajā sacīkstē, Itālijas Grand Prix, viņš izcīnīja savu pirmo pjedestālu, finišējot 3. vietā. 2007. gada Kanādas Grand Prix Kubica piedzīvoja ļoti smagu avāriju, ietriecoties divās sienās un pa starpai vēl lidojot pa gaisu. Vienubrīd Kubicam nācās izjust 75G spiedienu. Pēc avārijas pilots bija bezsamaņā, taču kustināja rokas. Ārsti drīz pēc notikušā paziņoja, ka poļa stāvoklis ir "stabils", bet vēlāk kļūdaini paziņoja, ka Kubicam ir lauzta kāja. Dienu vēlāk polis tika izrakstīts no slimnīcas ar smadzeņu satricinājumu un nelielu potītes savainojumu. Viņš nepiedalījās ASV Grand Prix un viņa vietā startēja Sebastiāns Fetels, kuram tā bija debija F1 sacīkstēs. Nākamajā sacīkstē, Francijas Grand Prix, Kubica atgriezās un izcīnīja augsto ceturto vietu. Kubica palika BMW Sauber komandā arī 2008. gadā. 2008. gada sezonas Bahreinas Grand Prix Kubica izcīnīja pirmo pole-position savā karjerā, tomēr finišēja trešais. Pirmo uzvaru Kubica izcīnīja 2008. gada Kanādas Grand Prix. Viņš finišēja pirmais, bet komandas biedrs Niks Heidfelds — otrais. Tā bija ne vien BMW Sauber dubultuzvara, bet arī komandas pirmā uzvara kopš Sauber komandas pārņemšanas 2006. gadā. Sauber savā 13 gadus ilgajā vēsturē ne reizi neizcīnīja uzvaru. Pateicoties savam stabilajam sniegumam sezonas gaitā, pēc šīs sacīkstes Kubica izvirzījās pasaules čempionāta kopvērtējuma vadībā ar 4 punktu pārsvaru pār Luisu Hamiltonu un Felipi Masu (Kubicam bija 42 punkti, Hamiltonam un Masam abiem 38 punkti). Šo pozīciju drīz polis zaudēja, tomēr pirms sezonas priekšpēdējās sacīkstes, Ķīnas Grand Prix, joprojām paturēja teorētiskas izredzes kļūt par čempionu. Sacīkstē polis neguva pietiekami daudz punktu, lai saglabātu iespēju izcīnīt titulu. Sezonu Kubica noslēdza, kopvērtējumā ieņemot 4. vietu, kas joprojām ir viņa F1 karjeras augstākais sasniegums. 2009. gadā Kubica aizvadīja salīdzinoši neveiksmīgu sezonu un reti izcīnīja punktus. Sezonas vidū tika paziņots, ka BMW Sauber 2010. gadā beigs piedalīties Formula 1 čempionātā, savukārt Kubica 2010. gadā startēja Renault sastāvā. 2011. gada sezonā viņš būtu piedalījies sacīkstēs Lotus Renault GP sastāvā kā viens no pilotiem kopā ar Vitāliju Petrovu, bet 2011. gada 6. februārī rallija sacensībās Kubica piedzīvoja smagu avāriju, kā rezultātā viņam vajadzēja iziet ilgstošu atveseļošanos un izlaist piedalīšanos 2011. gada sezonas sacīkstēs. Viņa vietā Lotus Renault GP komandā startēja Niks Haidfelds un no Beļģijas Grand Prix — Bruno Senna. Arī 2012. gada sezonai Kubica vēl nebija gatavs, un komanda (mainījusi nosaukumu uz Lotus F1) sāka sezonu ar Kimi Reikenenu un Romēnu Grožānu. Sacīkstes treknrakstā sāktas no pirmās starta pozīcijas. Sacīkstēs slīprakstā ir uzrādīts ātrākais apļa laiks. «Robert Kubica». www.fakt.pl (poļu). Skatīts: 2019-05-17. «Vilnēvs šķiras no BMW (angliski)». BBC Sport. 07.08.2006. «Kubicas avārijas dati atklāti (angliski)». Autosport.com. 20.06.2007. «PAPILDINĀTS: Kubicam ir lauzta kāja (angliski)». Crash. 10.06.2007. Arhivēts no oriģināla, laiks: 12.06.2007. Skatīts: 10.06.2007. «Kubica pamet slimnīcu pēc Monreālas avārijas (angliski)». IHT.com. 11.06.2007. Arhivēts no oriģināla, laiks: 2008-09-15. Skatīts: 2007-06-11. «Fetels aizvietos Kubicu Indianapolisā (angliski)». Autosport.com. 14.06.2007. «Heidfelds un Kubica paliks BMW (angliski)». BBC Sport. 21.08.2007. «Kubica rallijā sadragājis roku un kāju». TVNET. 07.06.2011. Vikikrātuvē par šo tēmu ir pieejami multivides faili. Skatīt: Roberts Kubica. Oficiālā mājaslapa (poliski) Roberta Kubicas profils portālā ESPN F1 (angliski)