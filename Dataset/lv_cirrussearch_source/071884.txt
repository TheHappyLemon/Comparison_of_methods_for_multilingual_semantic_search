Albānijas Sociālistiskā partija (albāņu: Partia Socialiste e Shqipërisë, PS) ir Albānijas politiskā partija, kas kopš 1991. gada ir viena no divām galvenajām Albānijas politiskajām partijām. Tās pozīcijas ir īpaši spēcīgas industrializētajos Albānijas dienvidos, kur iedzīvotāju vidū dominē toski, kas ir viena no divām lielākajām albāņu etniskajām grupām. Tā tika dibināta 1991. gada 13. jūnijā un ir ir Eiropas Sociālistu partijas asociētā biedre, Sociālistiskās Internacionāles locekle, kā arī proeiropeiski orientēta. Pašreizējais partijas vadītājs ir Edi Rama. No partijas dibināšanas līdz 2005. gada 1. septembrim partijas vadītājs bija Fatoss Nano, kurš pēc zaudējuma vēlēšanās atkāpās. No 1996. līdz 1997. gadam partijas ģenerālsekretārs bija Redžeps Mejdani, nākamais Albānijas prezidents. Albānijas Sociālistiskā partija ir Albānijas Darba partijas pēctece, vienīgās partijas, kas pastāvēja Albānijā komunistiskā režīma laikā. 2005. gada 10. oktobrī Fatoss Nano pēc zaudējuma 2005. gada Albānijas parlamenta vēlēšanās atkāpās no partijas priekšsēdētāja amata, un viņu nomainīja Edi Rama. Ramas vadībā PS izveidoja Eiropas Albānijas aliansi, kas apvienoja vairākas politiskās partijas. Alianse uzvarēja 2013. gada Albānijas parlamenta vēlēšanās, tādējādi pēc 8 gadiem atgriežot sociālistus valdībā. Partija uzvarēja Albānijas parlamenta vēlēšanās 2017. un 2021. gadā. Savā 2013. gada platformā partija ir apņēmusies aizstāt vienoto nodokli ar progresīvo nodokli, kā arī atbalsta vispārēju veselības aprūpi. Partijas līderis Edi Rama ir norādījis, ka atbalsta LGBT tiesības Albānijā. Partija pozicionē sevi arī kā proeiropeisku, atbalsta Albānijas iestāšanos Eiropas Savienībā, dalību NATO, un uzskata Kosovu par "Albānijas galveno stratēģisko partneri un sabiedroto". Rama ir arī teicis, ka cenšas sekot bijušā Lielbritānijas premjerministra Tonija Blēra "Trešā ceļa" pieejai. «Albanian Elections Observatory Brief». 2013. Skatīts: 28.03.2024. «BBCAlbanian.com | News | Fitorja dhe sfidat e Edi Ramës». www.bbc.co.uk. Skatīts: 2024-03-28. «Violence mars Albania’s general election». Al Jazeera (angļu). Skatīts: 2024-03-28. «Правящая партия в Албании побеждает на выборах – DW – 26.06.2017». dw.com (krievu). Skatīts: 2024-03-28. «Албания: победа партии власти». euronews (krievu). 2021-04-27. Skatīts: 2024-03-28. «На выборах в Албании лидирует партия премьера Эди Рамы». Европейская правда (krievu). Skatīts: 2024-03-28. «PS.AL». web.archive.org. 2020-09-16. Skatīts: 2024-03-28. «PS.AL». web.archive.org. 2022-05-25. Skatīts: 2024-03-28. Vikikrātuvē par šo tēmu ir pieejami multivides faili. Skatīt: Albānijas Sociālistiskā partija. Encyclopædia Britannica raksts (angliski)