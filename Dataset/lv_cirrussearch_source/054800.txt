Viktors Džeroms Glovers (Victor Jerome Glover, dzimis 1976. gada 30. aprīlī) ir ASV Nacionālās aeronautikas un kosmosa administrācijas (NASA) astronauts, ASV Jūras kara flotes lidotājs izmēģinātājs, komanders. Viktors Glovers piedzima Kalifornijas štata Pomonā. 1994. gadā viņš absolvēja Ontario vidusskolu Kalifornijā. 1999. gadā viņš Kalifornijas Politehniskajā štata universitātē ieguva bakalaura grādu vispārējā inženierijā. 1998. gada janvārī Glovers sāka dienestu ASV Kara flotē. Pensakolā viņš apguva sākotnējo lidotāja apmācību. 2002. gada 14. decembrī Teksasas štata Kingsvillā viņš ieguva lidotāja kvalifikāciju "pilota spārni". Pēc tam viņš turpināja apmācību ASV Jūras kājnieku korpusa Jūras kājnieku flotes nomaiņās eskadriļā Sandjego. 2003. gadā Glovers tika norīkots 34. uzlidojumu iznīcinātāju eskadriļā Virdžīnijā. Viņš uz lidmašīnu bāzes kuģa USS John F. Kennedy piedalījās Irākas karā; veica 24 kaujas lidojumus. No 2006. līdz 2007. gadam Glovers trenējās Gaisa spēku Izmēģinātājpilotu skolā. 2007. gadā viņš Gaisa universitātē Edvardsas Gaisa spēku bāzē ieguva zinātņu maģistra grādu lidojumu izmēģinājumu inženierijā. 2007. gada 9. jūnijā viņš ieguva izmēģinātājpilota kvalifikāciju. Pēc tam viņš tika norīkots par izmēģinātājpilotu 31. Gaisa izmēģinājumu un novērtēšanas eskadriļā Jūras kara flotes Gaisa ieroču stacijā Čainaleikā, Kalifornijā. 2009. gadā Glovers Jūras kara flotes Pēcdiploma skolā ieguva zinātņu maģistra grādu sistēmu inženierijā. 2010. gadā viņš ieguva militāro operāciju mākslas un zinātnes maģistra grādu Gaisa komandēšanas un štāba koledžā Maksvelas bāzē. Pēc tam Glovers tika norīkots 195. uzlidojumu iznīcinātāju eskadriļā ASV Jūras kara flotes bāzē Acugi, Japānā. 2012. gadā viņš kļuva par Jūras kara flotes pārstāvi ASV Kongresā, bija Džona Makeina palīgs. Viktors Glovers 2008. gadā pieteicās par astronautu kandidātu, bet netika uzņēmts. Otro reizi viņš pieteicās 2012. gadā, un 2013. gada 17. jūnijā viņu uzņēma NASA 21. astronautu iesaukumā. Pēc astronautu pamata apmācības pabeigšanas 2015. gada 9. jūlijā Glovers ieguva astronauta kvalifikāciju. 2018. gada 3. augustā tika paziņots, ka Viktors Glovers ir iekļauts Crew Dragon pirmajā darba misijā SpaceX Crew-1, kam bija jānotiek 2019. gadā. Viktora Glovera pirmais kosmiskais lidojums sākās 2020. gada 16. novembrī, esot kosmosa kuģa SpaceX Crew-1 pilotam. Viņš bija Starptautiskās kosmosa stacijas 64. un 65. ekspedīcijas lidojuma inženieris. Uz zemes viņš atgriezās 2021. gada 2. maijā. Kosmisko lidojumu kopsavilkums: NASA Astronaut Victor J. Glover Arhivēts 2018. gada 8. augustā, Wayback Machine vietnē. NASA (angliski) Виктор Джером Гловер astronaut.ru (krieviski)