Kārlis Maiets (vācu: Carl Mayet; 1810. gada 11. augusts, Berlīne — 1868. gada 18. maijs, Štetina) bija Vācijas šahists un advokāts. Cēlies no senas Francijas hugenotu ģimenes. 1828. gadā beidzis skolu Berlīnē, pēc tam mācījies tiesību zinātni Berlīnes un Heidelbergas Universitātēs. Strādājis Berlīnes municipālajā tiesā par advokātu un notāru. 1840. gadā pārcelts uz Potsdamu, pēc tam uz Štetinu. 1850. gadā atgriezies Berlīnē. Kopā ar Ludvigu Bledovu, Paulu Rūdolfu fon Bilgueru, Vilhelmu Hanšteinu un citiem bijis viens no Berlīnes plejādes dalībniekiem. No 1850. gada līdz savai nāvei 1868. gadā bieži ticies pie šaha galdiņa ar Ādolfu Andersenu un sekmīgi cīnījies ar savu slaveno pretinieku. 1851. gadā piedalījies pirmajā starptautiskajā šaha turnīrā Londonā, kur gan zaudējis pirmajā kārtā. 1853. gadā zaudējis maču Žanam Difrenam ar 5:7. Devis nozīmīgu ieguldījumu šaha atklātņu teorijā, īpaši spāņu atklātnē, un savās partijās nereti lietojis arī latviešu gambītu. London 1851 Chess Games profils (angliski) 365Chess.com profils (angliski)