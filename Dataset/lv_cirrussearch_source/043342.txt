Staņislavs Čerčesovs (krievu: Станислав Саламович Черчесов, osetīnu: Черчесты Саламы фырт Станислав; dzimis 1963. gada 2. septembrī Alagirā) ir osetīnu izcelsmes Krievijas futbola treneris un bijušais futbolists, spēlējis vārtsarga pozīcijā. No 2016. līdz 2021. gadam bija Krievijas futbola izlases galvenais treneris. Karjeru sāka Ordžonikidzes (tagad — Vladikaukāza) "Spartak". 1984. gadā pievienojās Maskavas "Spartak", kurā pēc tam vairākas reizes atgriezās. "Spartak" sastāvā divreiz kļuva par PSRS un divreiz par Krievijas čemionu. Spēlējis arī Maskavas "Lokomotiv", Vācijas klubā Drēzdenes "Dynamo" un Insbrukas "Tirol" Austrijā. "Tirol" sastāvā trīsreiz kļuva par Austrijas čempionu. 1990. gada novembrī aizvadīja pirmo spēli PSRS futbola izlasē pret Trinidādu un Tobāgo. Bija iekļauts NVS futbola izlases sastāvā 1992. gada Eiropas čempionātā, taču laukumā neizgāja. Vēlāk sargāja vārtus Krievijas izlasē, bija iekļauts izlases sastāvā 1994. un 2002. gada FIFA Pasaules kausa turnīros un 1996. gada Eiropas čempionātā. Kopumā izlasē nospēlējis 49 spēles (8 spēles PSRS, 2 — NVS, 39 — Krievijas izlasē). Trenera karjeru sāka 2004. gadā Austrijas pēc spēka trešās līgas klubā Kufstein. Tajā pašā gadā kļuva par Austrijas Bundeslīgas kluba Wacker Tirol galveno treneri. 2006. gada jūnijā sāka strādāt par Maskavas "Spartak" sporta direktoru. 2007. gadā kļuva par Spartak galveno treneri. Karjeras turpinājumā vadīja arī citus Krievijas klubus: Soču "Žemčužina", Groznijas "Terek", Permas "Amkar" un Maskavas "Dinamo". 2015. gada oktobrī kļuva par Polijas Ekstraklasa kluba Varšavas "Legia" galveno treneri. 2015.—2016. gada sezonā uzvarēja ar komandu gan līgā, gan Polijas kausa izcīņā. 2016. gada 1. jūnijā pēc abpusējas vienošanās līgums ar Polijas klubu tika lauzts. 2016. gada augustā Čerčesovs tika apstiprināts par Krievijas futbola izlases galveno treneri, lai sagatavotu komandu mājinieku statusā 2018. gada FIFA Pasaules kausa finālturnīram. Pasaules kausa finālturnīrā aizveda Krievijas izlasi līdz ceturtdaļfinālam. 2018. gada jūlijā parakstīja jaunu līgumu par darbu Krievijas izlases galvenā trenera amatā. 2020. gada Eiropas čempionātā Krievijas izlase ieņēma pēdējo vietu grupā, nekvalificējoties izslēgšanas spēlēm. 2021. gada 8. jūlijā Krievijas Futbola savienība atbrīvoja Čerčesovu no amata. «Stanislav Cherchesov - national football team player». eu-football.info (angļu). Skatīts: 2018. gada 9. jūnijā. «Čerčesovu apstiprina par Krievijas futbola izlases galveno treneri». diena.lv. 2016. gada 11. augustā. Skatīts: 2018. gada 9. jūnijā. «Pēc neveiksmīgā Euro2020 no Krievijas galvenā trenera amata atlaiž Čerčesovu». sportacentrs.com. 2021. gada 8. jūlijā. Skatīts: 2021. gada 14. jūlijā. Vikikrātuvē par šo tēmu ir pieejami multivides faili. Skatīt: Staņislavs Čerčesovs. Munzüger Sport profils (vāciski) WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)