Utkiarvika (angļu: Utqiagvik, iņupiatu: Utqiaġvik), līdz 2016. gadam — Barova (angļu: Barrow), ir pilsēta ASV Aļaskas pavalstī, Nortsloupas apgabala centrs. Izvietojusies Ziemeļu Ledus okeāna Čukču jūras krastā pie Barova zemesraga. 57 % iedzīvotāju ir iņupiati. Utkiarvika ir ASV vistālāk ziemeļos esošā apdzīvotā vieta. Barova raga apvidu iņupiati apdzīvojuši ja vismaz 1500 gadus. Eiropiešu avotos apmetne pirmoreiz minēta 1853. gadā kā Otkiavinga, vēlāk arī kā Otkiovika. Vēlākos laikos ciems saukts pēc netālā Barova raga. 2016. gadā atgriezts iņupiatu nosaukums, kas tulkojumā nozīmē ‘vieta, kur vāc savvaļas saknes’ — tā saukto «eskimosu kartupeli» — tundrā augošo Claytonia tuberosa, kura saknes ir ēdamas. 1881. gadā Pirmā Starptautiskā polārā gada ietvaros līdzās ciemam ierīkoja Pointbarovas polāro pētniecības staciju. 1888. gadā prezbiteriešu misija uzbūvēja baznīcu, kas tiek izmantota arī mūsdienās. 1889. gadā tika uzbūvēta vaļu mednieku atbalsta un glābšanas stacija, 1901. gadā — ASV pasta nodaļa. Pilsētas statuss Barovai piešķirta 1958. gadā. Ģeogrāfiski Utkiarvika dalās trijās daļās. Dienviddaļā Barovsaidā pie lidostas ir vēsturiskais pilsētas centrs, vidusskola, sākumskola, policija, pilsētas dome, banka. Lielākā vidējā daļa Brovervila ir galvenais dzīvojamais rajons; tur atrodas bibliotēka, pasts, pamatskola, slimnīca, Iņupiatu Mantojuma centrs, viesnīca. Attālāko un mazāko ziemeļu daļu dēvē par NARL, jo tur atradies Kara flotes Arktikas pētījumu centrs (Naval Arctic Research Lab); tajā mūsdienās atrodas Iļisarvikas koledža, bet 2 km uz dienvidaustrumiem — Barovas observatorija. «Explore Census Data – Utqiaġvik city, Alaska». ASV Tautas skaitīšanas birojs. Skatīts: 7 novembris 2021. https://data.census.gov/cedsci/table?t=Populations%20and%20People&g=0100000US,%241600000&y=2020; ASV Tautas skaitīšana 2020. gadā; redaktors: ASV Tautas skaitīšanas birojs; pārbaudes datums: 1 janvāris 2022. USGS Geographic Name Database Anchorage Daily News. Barrow voters support name change to 'Utqiagvik' Vikikrātuvē par šo tēmu ir pieejami multivides faili. Skatīt: Utkiarvika. Encyclopædia Britannica raksts (angliski)