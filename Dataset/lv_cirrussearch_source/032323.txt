Lāpstkāji (Scaphopoda) ir gliemju tipa (Mollusca) dzīvnieku klase. Tie ir savdabīgi gliemji, kas ieņem starpstāvokli starp gliemežiem un gliemenēm, atgādinot vienus un otrus, gan pēc ārēja izskata, gan pēc iekšējās uzbūves. Lāpstkāji ir tikai jūras organismi, kas dzīvo tuvu krastam, ierakušies smiltīs vai dūņās. Lāpstkāju ķermeņa čaula ir izliektas koniskas caurulītes veidā ar atverēm abos galos, pie tam vēdera daļa ir paplašināta, bet muguras daļa sašaurināta. Galva ir vāji nodalīta un atrodas vēdera pusē (caurulītes paplašinātajā galā). Galvai ir muciņas forma un galā mutes atvere ap kuru izvietotas astoņas lapveida lāpstiņas. Mutes atveres malās piestiprināti divi kūlīši ar gariem, pavedienveidīgiem taustekļiem. Tie kalpo par taustes orgāniem, barības satveršanai, kā arī lai lāpstkāji nostiprinātos dūņās. Kāja izvietota vēderpusē aiz galvas. Tai ir cilindriska forma, kas nedaudz konusveidīgi sašaurināta un galā ir noapaļota, bet sānos tai ir divas krokas. Kājas muskulis ļauj tai stipri sarauties vai izstiepties, kas dod iespēju lāpstkājim pārvietoties. Pats lāpstkāja ķermenis ir stipri izstiepts un piestiprinās pie ārējās čaulas ar gara muskuļa palīdzību. Klase Lāpstkāji (Scaphopoda) kārta Ilkņveida lāpstkāji (Dentaliida) kārta Mazie lāpstkāji (Gadilida) Nesistematizēti dzimta Compressidens dzimta Megaentalina