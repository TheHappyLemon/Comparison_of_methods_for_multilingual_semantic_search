Formula 3000, saīsinājumā F3000 — formulu čempionāts, kas norisinājās no 1985. - 2004. gadam. Aizstāja pirms tam pastāvošo Formula 2 čempionātu. Kopš 2005. gada aizstāts ar GP2 čempionātu. Kā galvenie Formula 3000 izveidošanas iemeslie jāmin: Formula 2 čempionāta sadārdzināšanās; Cosworth DFV aizvietošanas Formulā 1 ar turbodzinējiem; FIA vēlēšanās izveidot „pēdējo pakāpienu“ jaunajiem braucējiem pirms nokļūšanas F1. Dalībai čempionātā daudzas komandas izvēlējās iegādāties March speciāli izgatavotās šasijas 85B. AGS un Ralt piedalījās čempionātā ar pašu ražotām šasijām, Lola izmantoja savu veco CART šasiju, bet vēl trīs komandas izmantoja vecās F1 šasijas — Tyrrell 012, Williams FW08C un Arrows A6, taču šie bolīdi izrādījās pārāk smagi. Pirmos trīs gadus vairākums komandu izmantoja Lola, March un Ralt ražotās šasijas. 1988. gadā kā šasiju ražotājs čempionātam pievienojās Reynard, kas faktiski kopš 1993. gada kļuva par vienīgo Formula 3000 šasiju piegādātāju. 1996. gadā FIA mēģināja padarīt čempionātu lētāku un vienlīdzīgāku spēku samēros. Komandas drīkstēja izmantot tikai viena ražotāja šasijas (Lola), riepas (Avon) un dzinējus (Zytek). Tas noveda arī pie tā, ka čempionāts neturpināja savu attīstību. Jaunas šasijas parādījās tikai vienreiz trīs gados. Formula 3000 tehnoloģiskajā attīstības līmenī sāka zaudēt daudziem Formula 3 čempionātiem. Kopš 1998. gada norisinājās kopā ar Formula 1 čempionāta Eiropas posmiem. Neizturot konkurenci ar citiem formulu čempionātiem (tādiem kā European F3000, World Series by Nissan, Formula Renault V6 Eurocup) Formula 3000 čempionāts tika aizstāts ar GP2. Formula 3000 šasijas pašlaik tiek izmantotas daudzos citos čempionātos, piemēram, Eiropas Formula 3000, Formula Holden. Neviens no Formula 3000 čempioniem nav uzvarējis Formula 1 čempionātā. Tikai trīs no viņiem ir uzvarējuši kādā no F1 sacīkstēm: Žans Alezī, Olivjē Panī un Huans Pablo Montoija, turklāt ne vairāk par vienu reizi, izņemot Montoiju, kuram ir 7 uzvaras; Bruno Žunkeira, Sebastjēns Burdē un Huans Pablo Montoija ir uzvarējuši IndyCar čempionātā; no F1 čempioniem vienīgi Fernando Alonso un Deimons Hills ir piedalījušies Formula 3000 sacensībās.