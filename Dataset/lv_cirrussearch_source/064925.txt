Kristers Zoriks (dzimis 1998. gada 25. maijā Dobelē) ir latviešu basketbolists, spēlē saspēles vadītāja vai uzbrūkošā aizsarga pozīcijā. Latvijas basketbola izlases spēlētājs. 2023. gadā pārstāv Turcijas basketbola līgas klubu Petkim Spor, bet viņa iepriekšējā profesionālā komanda trīs sezonas bija Latvijas Basketbola līgas (LBL) klubs VEF Rīga, ar kuru kļuvis par Latvijas—Igaunijas Basketbola līgas čempionu un trīskārtēju LBL čempionu. Iepriekš spēlējis NCAA turnīrā ASV. K. Zoriks nāk no Jaunpils, kur arī uzsācis trenēties basketbolā, pirmais treneris Ainārs Plezers. Pēc tam pārcēlies uz Rīgu, kur trenējies un spēlējis LJBL Daugavas sporta nama (DSN) sistēmā pie trenera Mārtiņa Fomina. 2013.—2014. gada LBL sezonā pārstāvēja no jauniešiem veidoto komandu "LMT Basketbola akadēmija". Spēlējis visu vecumu Latvijas jaunatnes izlasēs. 2014. gada Eiropas U16 čempionātā, kas notika Latvijā, Latvijas izlases sastāvā izcīnīja sudraba medaļu (komandu trenēja Jānis Gailītis). Pēc tam pārcēlies uz ASV, kur mācījies un spēlējis basketbolu New Hampton vidusskolā. Pēc vidusskolas beigām studēja ASV un spēlēja NCAA turnīrā, pārstāvot Saint Mary's koledžas komandu Kalifornijā. Nostiprināties augstskolas komandas sastāvā un iegūt lielu trenera uzticību gan K. Zorikam neizdevās, ko visvairāk ietekmēja traumas. NCAA piedalījies 22 spēlēs. Pēc studijām ASV 2021. gadā K. Zoriks noslēdza līgumu ar Latvijas Basketbola līgas klubu VEF Rīga, kļūstot par vienu no komandas līderiem un atgriežoties pie spēlēšanas trenera Jāņa Gailīša vadībā. VEF sastāvā kļuvis par Latvijas—Igaunijas Basketbola līgas čempionu, trīskārtēju LBL čempionu un divkārtēju Užavas Latvijas kausa ieguvēju. 2022. gadā atzīts par LBL izslēgšanas spēļu vērtīgāko spēlētāju, bet 2023. gadā par Latvijas kausa fināla labāko spēlētāju. 2023. gada vasarā K. Zoriks pārcēlās uz Turcijas basketbola līgu un pārstāv klubu Petkim Spor. Kopš 2021. gada K. Zoriks ir pastāvīgs pieaugušo Latvijas basketbola izlases spēlētājs. «Jaunpils novada - Jaunpils pagasts». www.jaunpils.lv. Skatīts: 2023-01-03. «Kristers Zoriks: Jaunpils dzelzis ar Kalifornijas rūdījumu». Sportacentrs.com (latviešu). 2020-09-15. Skatīts: 2023-01-03. Eurobasket spēlētāja(-s) profils (angliski) FIBA ARCHIVE profils (angliski) Eirolīgas profils (angliski) RealGM Basketball profils (angliski)