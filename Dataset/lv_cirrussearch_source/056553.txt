Tkemali (gruzīnu: ტყემალი) ir tradicionāla gruzīnu mērce, kas izgatavota pamatā no aličām, dažkārt arī no citām plūmju šķirnēm. Izmantojamas ir gan plūmju sarkanās, gan zaļās šķirnes. Mērces garša var būt atšķirīga, bet parasti tā ir skābena. Lai pazeminātu skābuma līmeni, var pievienot saldākas plūmju šķirnes. Tradicionāli bez plūmēm tiek izmantotas šādas sastāvdaļas: ķiploki, paleju mētra, ķimenes, koriandrs, dilles, čili pipari un sāls. Tkemali lieto ceptiem vai grilētiem gaļas, mājputnu un kartupeļu ēdieniem; to gruzīnu virtuvē pielieto līdzīgi kā kečupu Amerikas Savienotajās Valstīs. To var izgatavot mājās, bet to ražo arī vairāki Gruzijas un Krievijas uzņēmumi. Nomazgātas plūmes liek katlā, pārlej ar ūdeni tā, lai to augšpuse paliktu nenosegta. Lēni vāra, līdz plūmes ir mīkstas, atdzesē. Katla saturu izkāš caur sietu. Izkāsto mērci vāra, maisot pievieno saspiestus ķiplokus un smalki saberztas garšvielas. Mērci uz lēnas uguns uzvāra un pēc atdzesēšanas pilda pudelēs vai burkās. Vēsā un sausā vietā var glabāt līdz pat gadam. ««Gruzīnu kečups» – daudzveidīgā tkemali mērce». www.lsm.lv (latviešu). Skatīts: 2021-03-22. Vikikrātuvē par šo tēmu ir pieejami multivides faili. Skatīt: Tkemali. The Georgian feast: the vibrant culture and savory food of the Republic of Georgia Darra Goldšteina, Kalifornijas Universitātes izdevniecība (1999) - ISBN 0-520-21929-5