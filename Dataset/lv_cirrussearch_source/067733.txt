Cietā virza (latīņu: Stellaria holostea) ir augu suga virzu ģintī. Tā ir plaši sastopama Eirāzijā, tostarp bieži visā Latvijas teritorijā, kur dažāda lieluma grupas aug lapkoku un jauktos mežos un krūmājos. Cietā virza ir daudzgadīgs, 10—35 cm garš lakstaugs ar garu un ložņājošu sakneni, no kā bagātīgi atiet īsi, lapaini neauglīgie un — garāki — auglīgie (ziedošie) dzinumi. Stublājs ir stāvs vai pacils, nereti zaro, trausls un četršķautņains. Stublāja šķautnes ir īsi skarbmatainas. Lapas uz stublāja ir novietotas pretējas, tās ir sēdošas, stīvas un šauri lancetiskas. Lapas plātnes mala gluda ir skarbmataina, tai ir gari smails gals. Ziedi ir lieli, stublāja un zaru galā. Vainaglapas baltas, piecas, brīvaslīdz pusei šķeltas, uz tām redzams dzīslojums. Arī kauslapas piecas, brīvas, smailas, apmēram divreiz īsākas nekā vainaglapas. Auglis ir olveida pogaļa, kas mazliet īsāka nekā kauslapas vai kauslapu garumā, un gatava atveras līdz pamatam pa 6 vārsnēm. Zied maijā un jūnijā. «cietā virza - Stellaria holostea L. - Augi - Latvijas daba». www.latvijasdaba.lv. Skatīts: 2023-06-30.