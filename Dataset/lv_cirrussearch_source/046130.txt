Piemineklis bojā gājušajiem jūrniekiem un zvejniekiem ir nozīmīgs mūsdienu piemineklis un apskates vieta Liepājā. Tas atrodas Liepājas piejūras parkā, Kūrmājas prospekta galā, uz smilšu vaļņa, kas laikā no 1937. līdz 1938. gadam tika uzbērts no apkārtējo kāpu smiltīm, lai aizsargātu pilsētu no jūras un klejojošām kāpām. Piemineklis uzstādīts 1977. gadā, to veidojuši arhitekts Gunārs Asaris un tēlnieks Alberts Terpilovskis. Piemineklis tika uzcelts par Okeāna zvejas flotes Liepājas bāzes un zvejnieku kolhoza "Boļševiks" līdzekļiem. Uz 11 m augstas pamatnes, kas apšūta ar Sāmsalas dolomītu, atrodas bronzā atliets sievietes tēls. Sieviete, pacēlusi roku virs acīm, veras tālu apvārsnī. Uz pieminekļa pamatnes atrodas plāksne ar latviešu tautas dziesmu: Dzied vējiņi, klusi, klusi, Nenes viļņus maliņā; Guļ jūriņas dzelmītē Mani mīļi bālēliņi. 2000. gada 8. aprīlī zem šīs plāksnes tika novietota vēl viena — amerikāņu lidotājiem, kuru lidmašīnu virs Baltijas jūras, 14 jūdzes uz rietumiem no Liepājas 1950. gada 8. aprīlī notrieca PSRS Gaisa spēki. Piemineklis atrodas Liepājas Ceļu pārvaldes pārziņā. «Laikraksts "Kurzemes Vārds" 2001. gada 4. jūlijs :: Kurzemes-Vards.lv». www.kurzemes-vards.lv (latviešu). Arhivēts no oriģināla, laiks: 2016-10-23. Skatīts: 2018-11-25. Kurzemes Vārds, 05.03.1998 Arhivēts 2007-07-10 Wayback Machine vietnē. Kurzemes Vārds, 04.07.2001 Arhivēts 2008-04-11 Wayback Machine vietnē. «Cold War Working Group site». Arhivēts no oriģināla, laiks: 2011. gada 29. jūnijā. Skatīts: 2018. gada 25. novembrī. «Piemin bojā gājušos ASV lidotājus». liepajniekiem.lv. Skatīts: 2018-11-25.[novecojusi saite]