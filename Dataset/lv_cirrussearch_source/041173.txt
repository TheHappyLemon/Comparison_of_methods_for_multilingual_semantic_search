Larisa (grieķu: Λάρισα, Lárisa, izrunā: [ˈlarisa]) ir pilsēta Grieķijā, Tesālijas reģiona administratīvais centrs un lielākā pilsēta. 2011. gadā pilsētā dzīvoja 145 tūkstoši iedzīvotāju. Leģenda vēsta, ka šeit ir dzimis Ahillejs, savukārt Hipokrats Larisā ir miris. Senās Grieķijas laikos Larisu kontrolēja aleiadu klans, kuru izveidoja Aleiads. Viņš sevi dēvēja par Hērakla pēcteci. 480. gadā p.m.ē. Larisa atbalstīja persiešus, bet Peloponēsas kara laikā (no 431. līdz 404. gadam p.m.ē.) bija atēniešu pusē. No 344. līdz 196. gadam p.m.ē. Larisa bija Senās Maķedonijas kontrolē. Kad Larisa nonāca Senās Romas pakļautībā, Larisa kļuva par Tesālijas līgas galveno pilsētu. Kopš 9. gadsimta Larisa bija bīskapa rezidences vieta. 985. gadā pilsētu iekaroja bulgāri, bet 1204. gadā, Ceturtā Krusta karu laikā, to pakļāva franki. 1346. gadā to iekaroja serbi, bet 1393. gadā — Osmaņu impērija, kuras sastāvā tā palika līdz 1881. gadam. Šajā gadā Tesālija tika iekļauta Grieķijas Karalistē. 1941. gadā Larisu spēcīgi nopostīja zemestrīce, kā arī vāciešu iebrukumi Otrā pasaules kara ietvaros. Larisā un tās apkārtnē ir attīstīta lauksaimniecība un šajā nozarē iegūto produktu pārstrāde. Pilsēta ir slavena ar tajā ražoto anīsa liķieri un zīda apģērbu. Arī transporta infrastruktūra ir labi attīstīta. Pilsēta tieši ir savienota ar Atēnām un Volu. Ārpus pilsētas atrodas Nea Anchilaos starptautiskā lidosta. 1960. gados notika strauja rūpniecības attīstība, it īpaši cukura iegūšana no cukurbietēm. Vikikrātuvē par šo tēmu ir pieejami multivides faili. Skatīt: Larisa. Brockhaus Enzyklopädie raksts (vāciski) Krievijas Lielās enciklopēdijas raksts (krieviski)