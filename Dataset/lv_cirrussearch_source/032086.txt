Brūnie ibisi (Plegadis) ir ibisu dzimtas (Threskiornithidae) pelikānveidīgo putnu ģints, kas apvieno 3 mūsdienās dzīvojošas sugas. Ģints sugas sastopamas gandrīz visur pasaulē, izņemot Antarktīdu, kā arī vairākās okeānu salās. No ģints trim sugām visbiežāk sastopamais ir brūnais ibiss (Plegadis falcinellus), kas arī Latvijā ir rets ieceļotājs. Visām brūno ibisu ģints sugām ir tumšs apspalvojums, garas kājas un kakls, garš, izliekts knābis ar smailu galu. Ārēji brūnie ibisi atgādina gārņus, un tiem ir daudz kopīgu īpašību. Tomēr lidojumā ibisiem kakls ir izstiepts. Brūnie ibisi parasti barojas seklās ūdenstilpēs, ar knābi iztaustot dūņas un dubļus, uzlasot arī no ūdens virsmas dažādus ūdens kukaiņus, moluskus un vardes. Tie barojas arī uz sauszemes, ķerot, piemēram, ķirzakas, scinkus un tārpus. Brūnie ibisi ligzdo kolonijās, kas jauktas ar citiem ūdensputniem. Ligzdai ir sekla bļodas forma, būvēta no žagariem, zāles un niedrēm. Tā parasti atrodas kokā tuvu krasta līnijai, tomēr ligzda var atrasties arī uz klints vai starp akmeņiem. Dējumā parasti ir 2—4 olas. Viena un tā pati ligzda tiek izmantota vairākus gadus. Brūno ibisu ģints (Plegadis) Briļļu ibiss (Plegadis chihi) Brūnais ibiss (Plegadis falcinellus) Punas ibiss (Plegadis ridgwayi) «Ornitofaunistika: Brūnais ibiss Plegadis falcinellus». Arhivēts no oriģināla, laiks: 2016. gada 25. aprīlī. Skatīts: 2016. gada 12. februārī. Beauty of Birds: Plegadis - bird genus (Ibises) iNaturalist: Genus Plegadis