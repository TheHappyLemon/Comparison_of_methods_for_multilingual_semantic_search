Viktorija Modesta (angļu: Viktoria Modesta; dzimusi Viktorija Moskaļova 1988. gada 25. februārī Daugavpilī) ir Latvijas izcelsmes Lielbritānijas dziedātāja, dziesmu autore, modele. Dzimusi Daugavpilī, dzemdību laikā ārstu dēļ tika savainota viņas kāja. Pēc tam Viktorija piedzīvoja 15 operācijas. 12 gadu vecumā ar vecākiem pārvākusies uz dzīvi Londonā, Lielbritānijā, savukārt 20 gadu vecumā, lai novērstu turpmākās veselības problēmas, izlēma amputēt kāju. Londonā pievērsusies modeles un mūziķes karjerai. Plašu popularitāti ieguvusi ar dziesmu Prototype 2014. gadā, dziesmai tika uzņemts arī videoklips, pēc kura Modestas dzīvesstāsts tika publicēts daudzos medijos. Popularizēšanas kampaņas laikā tika saukta par "pasaulē pirmo popzvaigzni ar bionisku ķermeņa daļu". 2012. gadā piedalījās 2012. gada vasaras paraolimpisko spēļu noslēguma ceremonijā. DELFI Izklaide. «Foto: Kā dzīvo pasaulē slavenā Daugavpils vienkāje». delfi.lv (latviešu), 2015. gada 25. augustā. Skatīts: 2019. gada 12. janvārī. «Kāju zaudējusī popzvaigzne Viktorija stāsta par ģimeni un bērnību Latgalē». Jauns.lv (latviešu). Skatīts: 2019. gada 12. janvārī. Vikikrātuvē par šo tēmu ir pieejami multivides faili. Skatīt: Viktorija Modesta. Oficiālā tīmekļa vietne IMDb profils (angliski)