Silva Bendrāte (agrāk Silva Ērmane; dzimusi 1956. gada 29. februārī Kuldīgā) ir latviešu radio žurnāliste un politiķe. Bijusi trīs Saeimu deputāte, pārstāv partiju "Vienotība" (agrāk "Jaunais laiks"). 1974. gadā beigusi Kuldīgas 1. vidusskolu, bet 1979. gadā absolvējusi Latvijas Valsts universitāti žurnālistikas specialitātē. 2008. gadā Latvijas Universitātes Ekonomikas un vadības fakultātē ar izcilību ieguva sociālo zinātņu maģistra grādu. S. Bendrātei ir divi bērni. Viņas pirmā darba vieta bija Latvijas Radio. 1997. gadā izveidojusi Kurzemes Radio — pirmo novada radiostaciju Latvijā. Līdz ievēlēšanai Saeimā S. Bendrāte bija tā radošā direktore. S. Bendrāte bijusi arī laikraksta "Dziednieks" galvenā redaktore, grāmatu sērijas "Saulesjosta" literārā redaktore, savulaik publicējusies laikrakstos "Lauku Avīze" un "Kurzemes Ekspresis". Nacionālā Radio un Televīzijas padome 1998. gadā S. Bendrāti atzinusi par labāko producentu un labāko programmu vadītāju. Par žurnālistes un pilsonisko aktivitāti un ieguldījumu Skrundas radiolokācijas stacijas problēmu atspoguļošanā un risināšanā viņa saņēmusi Latvijas Ārlietu ministrijas Atzinības rakstu. 2010. gada 20. oktobrī portāls pietiek.com publicēja trasta līguma kopiju starp S. Bendrāti (tolaik Ērmane) un Ventspils mēru Aivaru Lembergu par "Kurzemes radio" kapitāla daļu iegādi. Saskaņā ar līgumu 1997. gadā S. Bendrāte kapitāla daļas iepriekšminētajā uzņēmumā iegādājusies par A. Lemberga naudu un bijusi viņa pilnvarniece bez tiesībām pati izlemt par radio attīstību. Kopumā S. Bendrāte no A. Lemberga kapitāla daļu iegādei saņēma 2250 latu. S. Bendrāte norādīja, ka līgums vairs nav spēkā saskaņā ar mutisku vienošanos. Naudu no A. Lemberga viņa tolaik pieņēmusi, jo bijuši "pilnīgi citi laiki – pār Lemberga galvu nekādi mākoņi pat nebija savilkušies" un tā bijusi A. Lemberga "vēlēšanās palīdzēt", tāpat arī A. Lembergs neesot izmantojis trasta līgumā minētās tiesības, kā arī neesot ietekmējis saturu. Portāls pietiek.com vērsās Ģenerālprokuratūrā un Korupcijas novēršanas un apkarošanas birojā ar iesniegumu izvērtēt noslēgto trasta līgumu. Politikā iesaistījusies 2002. gadā, kad iestājusies partijā "Jaunais laiks" un ievēlēta 8. Saeimā. 2006. gadā ievēlēta 9. Saeimā, bet 2009. gadā nesekmīgi kandidēja Eiropas Parlamenta vēlēšanās. 9. Saeimā viņa bija Sociālo un darba lietu komisijas locekle, kā arī Eiropas lietu komisijas locekle, vadīja Saeimas deputātu grupu Tibetas atbalstam.. Kopš 2008. gada 14. februāra bija "Jaunā laika" Saeimas frakcijas priekšsēdētāja vietniece. Bijusi partiju apvienības "Vienotība" valdes locekle. 2010. gada oktobrī ievēlēta 10. Saeimā no apvienības "Vienotība" saraksta Kurzemes vēlēšanu apgabalā. Saeimas ārkārtas vēlēšanās 2011. gadā netika ievēlēta parlamentā. CVK dati par deputātu kandidātu Arhivēts 2016. gada 15. martā, Wayback Machine vietnē., informācija iegūta 26.05.2008 Silvas Bendrātes profils apvienības "Vienotība" mājas lapā Arhivēts 2010. gada 3. novembrī, Wayback Machine vietnē., informācija iegūta 24.10.2010. Silva Bendrāte[novecojusi saite], biogrāfija JL mājaslapā, informācija iegūta 26.05.2008 „Nekas nav uzdāvināts vai aizdots – viss ir atstrādāts...”[novecojusi saite], raksts publicēts portālā pietiek.com 20.10.2010., informācija iegūta 24.10.2010. KNAB un prokuratūra izvērtē iesniegumus par Bendrāti raksts publicēts 22.10.2010. portālā ir.lv, informācija iegūta 24.10.2010. Silva Bendrāte: Tibeta ir Latvijas sirdsapziņas jautājums, raksts publicēts 23.04.2008 portālā DELFI, informācija iegūta 26.05.2008 Silva Bendrāte, dati par deputāti Saeimas mājaslapā, informācija iegūta 26.05.2008 Vienotības valdes locekļu saraksts Arhivēts 2010. gada 25. oktobrī, Wayback Machine vietnē., informācija iegūta 24.10.2010. Trasta līgums starp S. Bendrāti un A. Lembergu pietiek.com