"20 000 ljē pa jūras dzelmi" (franču: Vingt mille lieues sous les mers) ir franču rakstnieka Žila Verna zinātniskās fantastikas romāns, kas atsevišķā grāmatā izdots 1870. gadā. Grāmata ir vismaz 4 reizes izdota latviešu valodā (1955., 1974., 2000. un 2011. gadā). Romānam ir arī vairāki ekranizējumi, vispopulārākā ir 1954. gada filma "20,000 Leagues Under the Sea" ar Džeimsu Meisonu kā kapteini Nemo un Kērku Daglasu Neda Lenda lomā. Grāmatā ir stāstīts par iepriekš nezināmu jūras nezvēru, par kuru Londonā nerimstas runas. Šis nezvērs spējot taranēt kuģus. Jūras biologs Aronakss (reizēm tulkots arī kā Aronā) uzskata, ka tas ir milzu narvalis. Viņš kopā ar harpūnistu Nedu Lendu un savu kalpu Konselu tiek uzaicināti piedalīties ekspedīcijā, kuras mērķis ir atrast un nonāvēt jūras nezvēru. Pēc narvaļa uzbrukumam viņu kuģim "Ābrams Linkolns" visi trīs nokrīt no kuģa klāja un piepeld pie milzīgā nezvēra. Izrādās, ka tas nemaz nav narvalis, bet kapteiņa Nemo vadītā zemūdene "Nautilus". Viņi piespiedu kārtā nonāk uz tās un tālāk ir spiesti ceļot šajā zemūdenē. Šajā 20 000 ljē garajā braucienā viņi gan izpēta jaunākos tehnoloģiju sasniegumus Nemo zemūdenē, gan dodas zemūdens pastaigās, gan izpēta Vanikoro salu un sastopas ar iezemiešiem, gan sasniedz dienvidpolu, kā arī cīnās ar milzu astoņkāji. Žils Verns. 20 000 lje pa jūras dzelmi. Rīga : LVI, 1955. Žils Verns. 20 000 ljē pa jūras dzelmi. Rīga : Liesma, 1974. (sērija "Piedzīvojumi. Fantastika. Ceļojumi.") Žils Verns. 20 000 ljē pa jūras dzelmi. Rīga : Zvaigzne ABC, 2000. ISBN 9789984175249 Žils Verns. 20 000 ljē pa jūras dzelmi. Rīga : Zvaigzne ABC, 2011. ISBN 9789984404271