Bufalo (angļu: Buffalo) ir pilsēta ASV Ņujorkas štata rietumos Ēri ezera krastā pie Niagāras upes iztekas no ezera. Pēc iedzīvotāju skaita otrā lielākā štata pilsēta (pēc Ņujorkas). Sportā pilsēta pazīstama kā NFL (amerikāņu futbols) līgas komandas "Buffalo Bills" un NHL (hokejs) līgas komandas Bufalo "Sabres" mītnes vieta. Pirms eiropiešu ienākšanas apkārtnē dzīvoja viena no irokēzu ciltīm. Pirmo eiropiešu apmetni pilsētas pašreizējā teritorijā 1758. gadā nodibināja francūži. 1763. gadā, pēc Franču un indiāņu kara, apvidu ieņēma briti, un francūži pameta apvidu. 1789. gadā briti nodibināja pastāvīgu eiropiešu apmetni. 1812. gada karā starp ASV un Lielbritāniju, pilsētiņu nopostīja. 1825. gadā Bufalo kļuva par ekonomiski ļoti nozīmīgā Ēri kanāla galapunktu, kas radīja priekšnoteikumus pilsētas straujai ekonomiskajai attīstībai. 20. gadsimta sākumā Bufalo bija strauji augoša pilsēta ar plaukstošu ekonomiku. Darbam pilsētas pārtikas un metalurģiskās rūpniecības uzņēmumos lielā skaitā ieradās imigranti no Īrijas, Itālijas, Polijas un Vācijas. Bufalo pilsētas iesauka bija "Gaismas pilsēta" (City of Light), jo Bufalo bija viena no pirmajām pilsētām ASV, kas plaši izmantoja ielu elektrisko apgaismojumu. 1901. gadā pilsētā notika Panamerikas izstāde (Pan-American Exposition). Izstādes laikā 6. septembrī Leons Frenks Čolgošs atentātā nāvējoši ievainoja ASV prezidentu Viljamu Makinliju, kurš 14. septembrī mira, un tajā pašā dienā viceprezidents Teodors Rūzvelts kļuva par jauno ASV prezidentu. Tas ir viens no retajiem gadījumiem, kad ASV prezidenta zvērests nav dots Vašingtonā. 1932. gadā atklāja Art Deco stilā veidoto Bufalo pašvaldības ēku. 20. gadsimta otrajā pusē Bufalo ekonomika panīka, lielā mērā tāpēc, ka 1957. gadā atklāja ekonomiski izdevīgāku ceļu uz Atlantijas okeānu — Sv. Labrenča jūrasceļš. Rezultātā Bufalo 2000. gadā bija mazāk iedzīvotāju nekā 1900. gadā. Bufalo dzimuši: Gordons Bunšafts (Gordon Bunshaft; 1909—1990) — arhitekts Deivids Boreanadzs (David Boreanaz; 1969) — aktieris Ānī Difranko (Ani DiFranco; 1970) — mūziķe Riks Džeimss (Rick James; 1948—2004) — mūziķis Vinsents Gallo (Vincent Gallo; 1948—2004) — aktieris Edvards Gibsons (Edward Gibson; 1936) — astronauts Hermanis Holerits (Herman Hollerith; 1860—1929) — statistiķis Džims Holls (Jim Hall; 1930—2013) — mūziķis Viljams Kemlers (William Kemmler; 1860—1890) — slepkava Frensisa Klīvlenda (Frances Cleveland; 1864—1947) — pirmā lēdija Lekss Lagers (Lex Luger; 1958) — atlēts Timotijs Makvejs (Timothy McVeigh; 1968—2001) — terorists Čeds Maikls Marejs (Chad Michael Murray; 1981) — aktieris Džons Robertss (John Roberts; 1955) — jurists Viljams Sedlers (William Sadler; 1950) — aktieris Billijs Šīhens (Billy Sheehan; 1953) — mūziķis https://data.census.gov/cedsci/table?t=Populations%20and%20People&g=0100000US,%241600000&y=2020; ASV Tautas skaitīšana 2020. gadā; redaktors: ASV Tautas skaitīšanas birojs; pārbaudes datums: 1 janvāris 2022. Vikikrātuvē par šo tēmu ir pieejami multivides faili. Skatīt: Bufalo. Oficiālā tīmekļa vietne Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Downtown Buffalo