Beļģijas eiro monētas ir eiro monētas, kuras izdevusi Beļģija. Uz Beļģijas eiro monētu valsts puses attēlots Beļģijas karalis. Līdz 2013. gadam valdīja karalis Alberts II, kurš atkāpās no troņa par labu savam dēlam Filipam, tāpēc paredzams, ka monētu dizains tiks mainīts uz jaunā karaļa attēlu. Beļģijas monētu sākotnējais dizains neatbilda jaunākajām eiro dizaina rekomendācijām, tāpēc pēc 2008. gada izdotajām monētām ir nedaudz mainīts dizains — kalšanas gads un karaļa monogramma pārvietota uz iekšpusi, pievienoti burti BE, kas ir valsts nosaukuma saīsinājums. Tāpat tika pievienotas kaltuves un meistara zīmes, kā arī karaļa portrets tika atjaunināts, lai atbilstu izmaiņām viņa izskatā. Tomēr, tā kā 2008. gada beigās tika pieņemta jauna rekomendācija saskaņā ar kuru monarha portretu var atjaunināt tikai reizi 15 gados, uz no 2009. gada kaltajām monētām atkal tika izmantots iepriekšējais karaļa portrets, saglabājot pārējās izmaiņas. Beļģija 2 eiro piemiņas monētas izdod kopš 2005. gada. Beļģija ir izdevusi ne tikai individuāli izvēlētas tematikas monētas, bet arī trīs Eiropas ekonomiskajai vienotībai veltītas monētas, kuras izdeva visas eirozonas valstis kopā. Turklāt Beļģija ir izdevusi vairākas zelta un sudraba piemiņas monētas, kas nav paredzētas apgrozībai. 2005 — Beļģijas un Luksemburgas ekonomiskajai savienība, uz monētas attēloti abu valstu valdnieki 2006 — Atomiuma restaurācija 2007 — 50 gadi kopš Romas līguma noslēgšanas 2008 — Vispārējās cilvēktiesību deklarācijas pieņemšanas 60. gadadiena 2009 — 10 gadi kopš Eiropas Ekonomikas un monetārā savienības izveides 2009 — Luija Braila 200 gadu jubileja 2010 — Beļģijas prezidentūra Eiropas Savienības Padomē 2011 — 100 gadi kopš tiek atzīmēta Starptautiskā sieviešu diena, uz monētas attēlotas pirmā ārste un pirmā juriste Beļģijā 2012 — 10 gadi kopš eiro ieviešanas 2012 — 75 gadi kopš norisinās Karalienes Elizabetes mūzikas konkurss 2013 — 100 gadi kopš Karaliskā metroloģiskā institūta izveides Uz Beļģijas monētām ir kaltuves zīme un meistara zīme. Kaltuves zīme ir Briseles aizstāvja erceņģeļa Miķeļa galva. Meistara zīme ir svari, tā pieder Romēnam Koenam. Uz standarta apgrozības monētām šīs zīmes parādās tikai kopš 2008. gada. Uz 2005. gada 2 eiro apgrozības piemiņas monētas ir stilizēti tās dizaina autora Lika Lijksa iniciāļi.