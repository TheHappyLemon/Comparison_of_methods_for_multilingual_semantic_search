Fudži trase (japāņu: 富士スピードウェイ) ir Formula 1 sacīkšu trase, kura atrodas Ojamā, Japānā. Tajā slavenās sacīkstes atgriezās 2007. gadā, peč 30 gadu prombūtnes. Pašlaik šī trase pieder Toyota komandai un ir tās testu trase. 2007. gada Japānas GP skatītājiem bija aizliegts ierasties ar jebkādiem karogiem un izkārtnēm, izņemot tādas, kuras atbalsta Toyota komandu. Šī iemesla dēļ to bija salīdzinoši maz. 20. gadsimtā oficiālas Formula 1 sacīkstes šeit notika tikai 1976. un 1977. gadā. Pirmajā reizē lija stiprs lietus un tā bija izšķirošā sezonas sacīkste. Nikijs Lauda, kurš sezonas vidū piedzīvoja avāriju, kurā gandrīz gāja bojā, pēc dažiem apļiem iebrauca boksos un paziņoja par izstāšanos. Viņš nevēlējās riskēt ar savu dzīvību vēlreiz, kā vēlāk pats atzina. Džeimss Hants tādējādi izcīnīja titulu. Pēc gada Žils Vilnēvs bija iesaistīts avārijā, kurā gāja bojā divi skatītāji un tas bija iemesls, kādēļ turpmāk sacīkstes Japānā nenotika. Desmit gadus vēlāk japāņu F1 fani atkal varēja priecāties, jo atgriezās Japānas GP. Tomēr nu jau piloti brauca Suzukā. 2007. gada septembrī tika paziņots, ka Suzuka atgriezīsies F1 kalendārā 2009. gadā un no tā gada Fudži un Suzukā sacīkstes notiks katru otro gadu. Pirmās sacensības renovētajā Fudži uzvarēja brits Luiss Hamiltons. Oficiālā mājaslapa (angliski) F1 trašu saraksts