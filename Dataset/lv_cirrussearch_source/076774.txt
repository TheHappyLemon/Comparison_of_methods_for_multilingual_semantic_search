Nacionālās basketbola asociācijas drafts ir ikgadējs Ziemeļamerikas (pārsvarā ASV) basketbola notikums, kurā Nacionālās basketbola asociācijas (NBA) 30 vienības izvēlas jaunos spēlētājus. Parasti tie ir universitāšu studenti, bet pēdējo gadu laikā arvien biežāk tiek draftēti arī vidusskolēni. Tāpat draftā piedalās labākie spēlētāji no citām valstīm un kontinentiem. Kopš 2006. gada gan stājies spēkā likums, kas paredz, ka NBA var debitēt tikai 19 gadus sasniegušie, kā arī — jāaizrit vismaz gadam kopš vidusskolas beigšanas, lai pieteiktos draftam. Pirms NBA drafta katru gadu notiek drafta loterija, tajā piedalās 14 komandas, kuras nav spējušas iekļūt izslēgšanas spēlēs jeb "play-off". No 14 vienībām tiek izlozētas četras, no tām savukārt nosaka pirmo trijnieku. Pēc pirmo trīs vienību izlozēšanas pārējo drafta izvēles kārtību nosaka pēc klubu rezultātiem iepriekšējā sezonā. Vieni no ražīgākajiem NBA draftiem notikuši 1984., 1996. un 2003. gadā. Katrs no tiem bieži tiek pieminēts kā labākais drafts NBA vēsturē.[nepieciešama atsauce] 2000. gada jauno spēlētāju izvēles ceremonija tika nodēvēta par vissliktāko, amerikāņu sporta žurnāls "Sports Illustrated" tā gada spēlētājus nosauca par "drausmīgu basketbolistu grupu".[nepieciešama atsauce] NBA draftā tikuši izraudzīti četri Latvijas spēlētāji: Andris Biedriņš (2004. gadā ar kopējo 11. numuru), Dāvis Bertāns (2011. gada NBA draftā ar kopējo 42. numuru), Jānis Timma (2013. gadā ar kopējo 60. numuru) un Kristaps Porziņģis (2015. gadā ar kopējo 4. numuru). K. Porziņģis ir visaugstāk izvēlētais starp visiem Baltijas valstu basketbolistiem (līdz tam augstākā izvēle bija 2011. gadā ar 5. numuru izraudzītais lietuvietis Jons Valančūns). NBA drafta pirmie numuri NBA oficiālā drafta mājaslapa (angliski) NBA drafta vēsture Basketball Reference profils Arhivēts 2012. gada 25. maijā, Wayback Machine vietnē. (angliski)