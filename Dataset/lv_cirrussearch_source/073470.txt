Sanmarīno Grand Prix bija ikgadēja Formula 1 Grand Prix izcīņa. Visas Sanmarīno Grand Prix sacīkstes norisinājās Imolas trasē. Šī trase patiesībā atrodas Itālijā, tomēr, ņemot vērā to, ka Itālijas Grand Prix jau norisinājās Moncā un to, ka Sanmarīno nebija Formula 1 standartiem atbilstošu trašu, tika pieņemts lēmums Imolā rīkot Sanmarīno Grand Prix. Imolā norisinājās Itālijas Grand Prix 1980. gadā, tomēr tika pieņemts lēmums atgriezt šīs sacensības Moncā. Sanmarīno Grand Prix ir norisinājušās vairākas vēsturiskas sacīkstes. 1982. gadā, FISA-FOCA konflikta rezultātā piedalījās tikai 7 komandas (14 piloti). Sacīksti boikotēja 10 no 14 FOCA komandām. Uzvaru izcīnīja Didjē Pironi, kurš neizpildīja komandas pavēli palaist garām komandas biedru Žilu Vilnēvu. Vilnēvs bija dusmīgs un paziņoja, ka vairs nekad nerunās ar Pironi. Vilnēva solījums izrādījās patiess, jo līdz savai nāvei divas nedēļas vēlāk, Beļģijas Grand Prix kvalifikācijā, kanādietis tā arī nebija runājis ar Pironi. 1994. gada Sanmarīno Grand Prix norisinājās traģiski notikumi. Piektdienas treniņbraucienos smagu avāriju piedzīvoja Rubenšs Barikello, tomēr viņš tika cauri ar deguna lūzumu. Sestdienas kvalifikācijā avāriju piedzīvoja Rolands Racenbergers, kurš neilgi pēc tam nomira. Svētdienas sacīkstē gāja bojā trīskārtējais pasaules čempions Airtons Senna. Minēti tikai uzvarētāji tajos Grand Prix, kas aizvadīti F1 sezonu ietvaros. Visas sacīkstes aizvadītas Imolas trasē. F1 Grand Prix saraksts