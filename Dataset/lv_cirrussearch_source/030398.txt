Šis raksts ir par Lielbritānijas šahistu. Par citiem cilvēkiem ar uzvārdu Evanss skatīt nozīmju atdalīšanas lapu. Viljams Evanss (angļu: William Davies Evans; 1790. gada 27. janvāris, Pembrukšira — 1872. gada 3. augusts, Ostende) bija Lielbritānijas šahists. Piedzimis nomaļā Pembrukšīras grāfistē Velsā, mācījies vietējā sākumskolā. No 14 gadu vecuma sācis dienēt Anglijas flotē, piedalījies Napoleona karos. 1815. gadā aizgājis no aktīvā militārā dienesta un turpmāk strādājis uz pasta kuģiem, kas pārvadājuši kravas starp Lielbritāniju un Īriju. 1819. gadā kļuvis par kuģa kapteini. Būdams dienestā izgudrojis kuģu trīskrāsu apgaismojumu, kas palīdzējis izvairīties no sadursmēm nakts laikā. Par savu izgudrojumu saņēmis naudas balvas no Britu valdības un Krievijas imperatora. 1818. gadā iemācījies spēlēt šahu. No 1825. gada bieži bijis Londonā, kur kļuvis par vienu no pilsētas labākajiem šahistiem. 1824. gadā pirmo reizi kādā no savām partijām atklātnē pielietojis gambītu, kas vēlāk nosaukts viņa vārdā: 1. e4 e5 2. Zf3 Zc6 3. Lc4 Lc5 4. b4. Šahista profils chessgames.com mājaslapā (angliski)