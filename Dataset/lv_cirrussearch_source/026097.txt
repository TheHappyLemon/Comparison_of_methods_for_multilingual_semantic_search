Koordinātas: 25°44′27″N 32°36′8″E﻿ / ﻿25.74083°N 32.60222°E﻿ / 25.74083; 32.60222 Valdnieku ieleja (arābu: وادي الملوك, Wādī al Mulūk) ir ieleja Ēģiptē, kurā tikuši apglabāti Senās Ēģiptes Jaunās karalistes (18.—20. dinastija; 1539.—1075. gads p.m.ē.) faraoni un citas augsta ranga personas. Atrodas Nīlas rietumu krastā pretī Tēbām (mūsdienās — Luksora) Tēbu nekropolē. Vādī iedalīta austrumu ielejā, kur atrodas lielākā daļa karalisko kapeņu, un rietumu ielejā. Pašlaik ir atrastas 63 kapenes un kameras. Karaliskās kapenes ir dažādā veidā tikušas izgreznotas, tās sniedz aptuvenu priekšstatu par ēģiptiešu uzskatiem un tā laika apbedīšanas rituāliem. Gandrīz visas kapenes ir tikušas izlaupītas, taču tās tāpat sniedz priekšstatu par faraonu bagātību un varenību. Kopš 18. gadsimta Valdnieku ieleja ir arheoloģiskās un ēģiptoloģiskās izpētes uzmanības centrā. Mūsdienās ieleja ir kļuvusi slavena ar Tutanhamona kapa atklāšanu, šī ir viena no pasaulē populārākajām arheoloģisko izrakumu vietām. Valdnieku ieleja ir arī populārs tūrisma objekts. 1979. gadā kopā ar pārējo Tēbu nekropoli Valdnieku ieleja tika iekļauta UNESCO Pasaules mantojuma sarakstā. Vikikrātuvē par šo tēmu ir pieejami multivides faili. Skatīt: Valdnieku ieleja. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)