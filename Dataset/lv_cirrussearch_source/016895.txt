Roberts Gabriels Mugabe (angļu: Robert Gabriel Mugabe, dzimis 1924. gada 21. februārī, miris 2019. gada 6. septembrī) bija Zimbabves politiķis, pirmais Zimbabves premjerministrs, vēlāk Zimbabves prezidents (1987—2017). Dzimis 1924. gada 21. februārī netālu no Harares (toreiz Solsberija), Zimbabvē (toreiz Dienvidrodēzija). Viņš guva katolisku audzināšanu, mācoties jezuītu skolās. Mugabe studēja dažādās Āfrikas universitātēs, kur iepazinās ar vairākiem nākamajiem Āfrikas antikoloniālisma kustības līderiem — Džūljusu Njereri, nākamo Tanzānijas prezidentu, Robertu Sabukvi, Panāfrikas kongresa dibinātāju, Kenetu Kaundi, nākamo Zambijas prezidentu. Pēc mācībām Mugabe strādāja par pasniedzēju Akrā. 1960. gadā kā pārliecināts marksists Mugabe atgriezās Dienvidrodēzijā un bija viens no ZAPU dibinātājiem. Tā kā ZAPU cīnījās pret balto mazākuma varu Rodēzijā, Iena Smita valdība to 1962. gadā aizliedza. Kad vēlāk tajā pašā gadā ZAPU sašķēlās divās organizācijās pēc etniskās piederības (ZAPU — matabelu kustība, un ZANU — šonu kustība), Mugabe pieslējās ZANU. 1980. gada vēlēšanas Rodēzijā Mugabe sagaidīja kā ZANU līderis. Pēc ZANU uzvaras šajās vēlēšanās, Mugabe kļuva par Zimbabves pirmo premjerministru. Drīz pēc tam izraisījās zemas intensitātes pilsoņu karš starp abām atbrīvošanās kustībām, saukts par Gukurahundi. Tas beidzās 1988. gadā ar vienotas partijas — ZANU-PF nodibināšanu, kas ir valdošā partija Zimbabvē arī pašlaik. 1987. gadā premjerministra amats tika likvidēts, un Mugabe kļuva par prezidentu. Viņš tika atkārtoti ievēlēts arī 1990., 1996. un visai pretrunīgi arī 2002. gadā. 2017. gada 14. novembrī Zimbabvē notika apvērsums un Mugabe nonāca mājas arestā. 19. novembrī viņš tika atcelts no ZANU-PF vadītāja amata un 21. novembrī, sākoties impīčmenta procedūrai, atkāpās no prezidenta amata. Viens no vispretrunīgākajiem Mugabes veiktajiem pasākumiem Zimbabvē bija 2000. gadā realizētā zemes reforma, kas likvidēja daudzus balto zemes īpašumus bez kompensāciju izmaksām un saistījās ar tiešām represijām pret baltajiem fermeriem. Tas saasināja attiecības ar Lielbritāniju, kas galu galā noveda pie Zimbabves izstāšanās no Nāciju sadraudzības 2003. gada 8. decembrī. Mugabes režīms tika apsūdzēts cilvēktiesību pārkāpumos attiecībā pret politisko opozīciju, baltajiem fermeriem, matabelu minoritāti un homoseksuāļiem. Starptautiskie novērotāji liecināja, ka 2002.gada vēlēšanas nebija demokrātiskas un godīgas. Zimbabves atbrīvošanas karš Otrais Kongo karš Gukurahundi genocīds «Robert Mugabe resigns as president of Zimbabwe» (angliski). The Guardian. Skatīts: 2017. gada 21. novembrī.