Tits Flāvijs Cēzars Vespasiāns Augusts (latīņu: Titus Flavius Caesar Vespasianus Augustus; dzimis 39. gada 30. decembrī, miris 81. gada 13. septembrī) bija Romas impērijas imperators, kurš valdīja no 79. gada līdz savai nāvei 81. gadā. Viņš bija Flāviju dinastijas pārstāvis, kuras pamatlicējs bija viņa tēvs Vespasiāns. Pie varas nāca pēc sava tēva, imperatora Vespasiāna nāves, tā kļūstot par pirmo Romas impērijas imperatoru, kas nācis pie varas pēc sava tēva. Pirms kļūšanas par imperatoru Tits bija pazīstams kā militārais komandieris, piedalījies romiešu-jūdu karā. Viņš mira 81. gada 13. septembrī no drudža. Pēc viņa par imperatoru kļuva viņa brālis Domiciāns. Savas valdīšanas laikā kļuva ļoti populārs gan sabiedrības, gan arī armijas aprindās. Lai arī politiski un militāri viņa valdīšanas laiks bija mierīgs, nācās saskarties ar vairākām sociālām problēmām. Kā lielākā ir minama 79. gadā notikušais Vezuva izvirdums, kas pilnība apraka Pompeju un Herkulānas pilsētas. Tits ziedoja lielas summas no impērijas kases palīdzībai izvirdumā cietušajiem pilsoņiem, kā arī personīgi divreiz apmeklēja izvirduma nopostītos Pompejus. Vienīgā ievērojamā militārā aktivitāte viņa laikā norisinājās Britānijā, kur ģenerālim Gnejam Jūlijam Agrikolam izdevās veiksmīga kampaņa Kaledonijā, kas ļāva tur izveidot vairākus jaunus fortus. Vikikrātuvē par šo tēmu ir pieejami multivides faili. Skatīt: Tits. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Pasaules vēstures enciklopēdijas raksts (angliski) Katoļu enciklopēdijas raksts (angliski) Enciklopēdijas Krugosvet raksts (krieviski) Biogrāfija (angliski)