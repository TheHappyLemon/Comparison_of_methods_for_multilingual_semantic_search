Atenboro krūkaugs (Nepenthes attenboroughii) ir krūkaugu dzimtas kukaiņēdāju augs. Tā ir kritiski apdraudēta suga, kas sastopama nelielā platībā Viktorijas kalna apkārtnē, Filipīnu Palavanas salā. Šis retais krūkaugs ierindots Zemeslodes 100 visapdraudētāko sugu sarakstā. Tas ir nodēvēts par godu angļu dabaszinātniekam un televīzijas pārraižu veidotājam Deividam Atenboro. Pirmo reizi krūkaugu 2000. gadā ievēroja misionāri, kas devās uz Viktorijas kalna smaili. Pārbaudot misionāru liecības, biologu grupa 2007.gadā zinātnei atklāja iespaidīgo un krāsaino sugu. Kopš tā laika kalna augšējās nogāzēs ir atrastas trīs auga kolonijas. Ložņājošs puskrūms. Stumbra caurmērs var pārsniegt 3,5 cm, garums — virs 1,5 m. Gaļēdājauga lapojums veido tvertnes formu un izkārtots pamīšus. Šīs tvertnes veida lapas līdz pusei pildītas ar skābas pH reakcijas šķidrumu. Krūkas "lūpa" jeb peristoma ļoti koša; tās apakšdaļā ir atskabargaini zobiņi, bet krūkas iekšmalu klāj slidenas vaska plātnītes. Pārslīdot pāri šādai "lūpai", upurim nav ne mazāko izredžu izglābties. Lai gan Atenboro krūkaugi spēj notvert pat grauzējus, visbiežākais to "medījums" ir sīki kukaiņi, piemēram, skudras. 2012. gadā botāniķu grupa krūkā konstatēja beigtu cirsli. Krūkas, kura producē Atenboro krūkaugi, ir vienas no lielākajām ģintī. To tilpums var pārsniegt 1,5 litrus. Krūkas ir trauslas, garums — virs 30 cm, platums — 16 cm. To krāsojums no zaļas vai dzeltenas līdz tumšai purpura. Kā citi ģints pārstāvji, atenboro krūkaugs ir divmāju augs, kam raksturīgi nošķirti vīrišķie un sievišķie ziedi. Kalnu suga, kas sastopama sākot no 1450 m v.j.l. līdz Viktorijas kalna virsotnei 1726 m augstumā. Tās nelielais areāls aizņem vien nepilnus 10 km², populācijas blīvums — mazāk par vienu augu uz 20 m². Aug starp skrajiem krūmājiem un augsnē ar bagātu niķeļa un magnija saturu. Atenboro krūkauga areāls nepārklājas ar citām ģints sugām un neveido starpsugu krustojumus. Lielāko apdraudējumu rada augu kolekcionāri. Ārzemju tūristi Filipīnās izrāda ievērojamu interesi par retām augu sugām, un vietējie iedzīvotāji nereti savvaļā ievāc un ceļmalu kioskos tiem pārdod šīs sugas. Kalnu augsne ir bagāta ar smago metālu, un iespējamā derīgo izrakteņu atradņu atklāšana potenciāli apdraud sugas pastāvēšanu nākotnē. Nepenthes attenborough, Sarkanā grāmata «Priceless or Worthless? the world's most threatened species by E M Baillie and Elen R Butcher.». Arhivēts no oriģināla, laiks: 2012. gada 21. oktobrī. Skatīts: 2012. gada 1. oktobrī. Alison George. «#AskAttenborough: Your questions answered». New Scientist (en-US). Skatīts: 2023-05-07. Giant Nepenthes Trip: Mt. Victoria Philippines A spectacular new species of Nepenthes L. (Nepenthaceae) pitcher plant from central Palawan, Philippines. Botanical journal of the Linnean Society. Volume 159, issue 2. February 2009, Pages 195-202 Augu ģeogrāfija un daudzveidība. Normunds Priedītis. Apgāds Zvaigzne ABC, 2009. ISBN 978-9934-0-0829-0