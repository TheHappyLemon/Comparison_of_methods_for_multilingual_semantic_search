Articolo 31 (latviešu: 31. pants) ir 1990. gadā Milānā izveidota itāliešu hiphopa grupa. J-Ax (īstajā vārdā Alessandro Aleotti) un DJ Jad (īstajā vārdā Luca Perrini) iepazinās kādā pasākumā Milānā un tajā pašā gadā izlēma izveidot grupu. Sākotnēji viņi vēlējās to nosaukt par "Articolo 41" — pants, kas paredz atbrīvošanu no militārā dienesta sakarā ar nervu sistēmas problēmām, taču kāds itāliešu profesors ieteica grupu nosaukt par "Articolo 31", kas Īrijas Konstitūcijā ir pants, kas garantē vārda brīvību medijos. Ar singlu "Tocca qui" no albuma "Strade di Città" (tulk. "Pilsētas ielas") Articolo 31 izdevās kā pirmajai itāliešu hiphop grupai iekļūt Itālijas mūzikas topos. 1996. gadā iznāca albums "Così com'é" (tulk. "Šādi ir"), kas ieguva lielu popularitāti un tika izdots arī Vācijā un Šveicē. 1999. gadā tika izdots albums "Xché sì" (tulk. "Tāpēc, ka jā"), kura tapšanā piedalījās vairāki populāri izpildītāji, kā Kērtiss Blovs (Kurtis Blow), Paolo Brera un grupa Gemelli Diversi. Grupa ir piedalījusies arī filmā "Bez filtra" (it. - Senza Filtro), kas tapa 2001. gadā. Tajā grupas dalībnieki pievērš uzmanību itāliešu jaunatnes problēmām lielpilsētās, to skaitā narkomānijai. Sestajā albumā ar nosaukumu "Domani Smetto" (tulk. "Rīt es beigšu") grupas mūzika ieguva jaunu veidolu, jo tajā tika savienoti elementi no roka, popa un pankroka. 2004. gadā tika izdots līdz šim brīdim pēdējais Articolo 31 albums ar nosaukumu "Italiano Medio" (tulk. "Vidusmēra itālis"), un tajā pašā gadā arī albums "La Riconquista Del Forum: Live" (tulk. "Foruma atgūšana: Live"). 2005. gadā grupas dalībnieki pieteica pārtraukumu Articolo 31 darbībā. Tomēr mūziķu darbība turpinās: Dj Jad nodarbojas kā dīdžejs un 2006. gadā publicēja albumu "Milano-New York", savukārt J Ax 2006. gadā guva panākumus ar dziesmu "Ti amo o ti ammazzo" (tulk. "Es tevi mīlu vai tevi nogalinu") no albuma "Di Sana Pianta". 2007. gada 15. septembrī MTV paziņoja par Articolo 31 atkalapvienošanos uz vienu dienu speciālam koncertam MTV Day. Strade di Città (1993) Messa di Vespiri (1994) Così com'è (1996) Nessuno (1998) Xché sì (1999) Domani Smetto (2002) Italiano Medio (2003) La Riconquista Del Forum: Live (2004)