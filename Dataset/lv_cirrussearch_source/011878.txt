Milošs Ržīha (čehu: Miloš Říha; dzimis 1958. gada 6. decembrī, miris 2020. gada 1. septembrī) bija čehu hokejists, vēlāk treneris. Kā galvenais treneris strādājis ar dažādiem Čehijas Ekstralīgas, Slovākijas Ekstralīgas un Kontinentālās hokeja līgas klubiem. No 2018. līdz 2020. gadam vadījis arī Čehijas izlasi. Savu profesionālā spēlētāja karjeru Ržīha uzsāka 1979. gadā, kad aizvadīja sezonu Čehoslovākijas hokeja līgas klubā Jihlavas "Dukla". No 1980. līdz 1983. gadam spēlēja citā līgas klubā HC Vitkovice, pēc 1982.—83. sezonas beigām tiekot izvēlēts arī 1983. gada NHL draftā. Karjeru Ržīha turpināja HC Zlīnas vienībā, taču noslēdz to jau 29 gadu vecumā, pēc 1986.—87. sezonas, kuru Milošs aizvadīja Brno "Kometa" rindās. Trenera karjeru Ržīha uzsāka 1993.—94. sezonā, strādājot kā viens no HC Zlīnas treneriem. No 1996. līdz 1999. gadam Ržīha bija Čehijas Ekstralīgas kluba HC Pardubice galvenais treneris. Pie pirmās godalgas trenera arodā Ržīha tika 2001.—02. sezonā, kad aizveda Bratislavas "Slovan" līdz uzvarai Slovākijas Ekstralīgā, šo sasniegumu atkārtojot arī 2004.—05. sezonā. No 2002. līdz 2004. gadam Milošs trenēja Pardubices hokejistus, 2002.—03. sezonā kopā ar komandu izcīnot līgas vicečempiones titulu. 2005.—06. sezonā Ržīha uzsāka darbu kā Krievijas Superlīgas kluba Voskresenskas "Himik" galvenais treneris, taču darbā noturējās vien sezonu. No 2006. līdz 2008. gadam trenēja Pardubici, 2007.—08. sezonas gaitā uzsākot darbu kā Maskavas "Spartak" galvenais treneris. 2010.—11. sezonā Ržīha tika atlaists, taču nepilnu nedēļu vēlāk kļuva par Mitišču "Atlant" galveno treneri. 2011. gada vasarā Ržīha kļuva par Sanktpēterburgas SKA galveno treneri, amatu pildot līdz pat 2012. gada 25. novembrim, kad, neskatoties uz to, ka SKA tobrīd bija konferences līdervienība, no amata tika atlaists. Vēlāk strādāja ar HC Pardubice, Omskas "Avangard" un Bratislavas "Slovan". 2018. gada jūnijā tika apstiprināts par Čehijas izlases galveno treneri. «Par Čehijas izlases treneri apstiprināts Ržīha, ģenerālmenedžeris būs Nedveds». sportacentrs.com. 2018. gada 7. jūnijā. Skatīts: 2019. gada 9. maijā. Eliteprospects profils (angliski) Internet Hockey Database profils (angliski) Eurohockey profils (angliski)