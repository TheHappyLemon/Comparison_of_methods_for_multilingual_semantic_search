Tipiskie jūrasgrunduļi jeb vienkārši jūrasgrunduļi (Gobius) ir viena no jūrasgrunduļu dzimtas (Gobiidae) ģintīm, kas apvieno 28 dzelkņstarzivju sugas. Bentiskas zivis, izplatītas Eiropā, Āfrikā un Āzijā, Atlantijas un Indijas okeānā. Sastopamas gan jūrās, gan daļēji sāļos ūdeņos, gan saldūdeņos. Latvijā sastopama viena tipisko jūrasgrunduļu ģints zivju suga — melnais jūrasgrundulis (Gobius niger). Sastopams galvenokārt Baltijas jūras rietumdaļā, bet novērots līdz Helsinkiem un Botnijas līcim. Jūras austrumdaļā melnais jūrasgrundulis kopumā ir ļoti rets ieceļotājs. Latvijas piekrastē konstatēts dažas reizes. Tipiskie jūrasgrunduļi ir nelieli vai vidēji lieli jūrasgrunduļi ar iegarenu, druknu, no sāniem nedaudz saplacinātu ķermeni. Mazākais ģintī ir Salamansas jūrasgrundulis (Gobius salamansa), kura ķermeņa garums nepārsniedz 3,5 cm. Lielākais — Madagaskaras jūrasgrundulis (Gobius hypselosoma), kurš var sasniegt 25 cm garumu. Tipisko jūrasgrunduļu ķermeni sedz galvenokārt cikloīdas zvīņas, ieskaitot pakausi un reizēm arī vaigu vākus, sānus sedz ktenoīdas zvīņas. Sānu līnijā 30—65 zvīņas. Uz muguras divas spuras. Krūšu spurām 2—3 stari vairak vai mazāk ārpus membrānas. Vēdera spuras saaugušas kopā, veidojot piltuvveida piesūcekni. Tipisko jūrasgrunduļu ģints (Gobius) Akmeņu jūrasgrundulis (Gobius paganellus) Anemones jūrasgrundulis (Gobius incognitus) Bazaruto jūrasgrundulis (Gobius bontii) Beloti jūrasgrundulis (Gobius ater) Debesbraukšanas salas jūrasgrundulis (Gobius tropicus) Dzeltengalvas jūrasgrundulis (Gobius xanthocephalus) Eritrejas jūrasgrundulis (Gobius leucomelas) Ēģiptes jūrasgrundulis (Gobius koseirensis) Kaboverdes jūrasgrundulis (Gobius ateriformis) Kauča jūrasgrundulis (Gobius couchi) Kolombatoviča jūrasgrundulis (Gobius kolombatovici) Koralīna jūrasgrundulis (Gobius tetrophthalmus) Madagaskaras jūrasgrundulis (Gobius hypselosoma) Mauritānijas jūrasgrundulis (Gobius rubropunctatus) Melnais jūrasgrundulis (Gobius niger) Milzu jūrasgrundulis (Gobius cobitis) Nātrenes jūrasgrundulis (Gobius bucchichi) Rūla jūrasgrundulis (Gobius roulei) Salamansas jūrasgrundulis (Gobius salamansa) Sarato jūrasgrundulis (Gobius fallax) Sarkanmutes jūrasgrundulis (Gobius cruentatus) Senegambijas jūrasgrundulis (Gobius senegambiensis) Slaidais jūrasgrundulis (Gobius geniporus) Somālijas jūrasgrundulis (Gobius scorteccii) Stevena jūrasgrundulis (Gobius gasteveni) Svītrainais jūrasgrundulis (Gobius vittatus) Šmidta jūrasgrundulis (Gobius strictus) Zeltainais jūrasgrundulis (Gobius auratus) «Fish Base: Genus: Gobius». Arhivēts no oriģināla, laiks: 2020. gada 10. augustā. Skatīts: 2019. gada 27. februārī. Latvijas Daba: Jūrasgrunduļu dzimta Latvijas Dabas: Melnais jūrasgrundulis Fish Base: Gobius salamansa Iglésias & Frotté, 2015 Salamansa goby Fish Base: Gobius hypselosoma Bleeker, 1867[novecojusi saite] Marine Species: Genus Gobius[novecojusi saite] iNaturalist: Genus Gobius