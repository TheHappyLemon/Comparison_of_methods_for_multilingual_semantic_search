Šis raksts ir par basketbola klubu. Par futbola klubu skatīt rakstu Seviljas "Real Betis". Seviljas "Real Betis", pazīstams arī kā Real Betis Baloncesto S.A.D. un Coosur Real Betis, ir Spānijas basketbola klubs no Seviljas, Andalūzijā. Klubs ir spēlējis Spānijas augstākajā līgā Liga ACB, bet 2023. gadā spēlē pēc spēka otrajā LEB Oro. Tas tika dibināts 1987. gadā. Mājas spēles aizvada arēnā Palacio Municipal de Deportes San Pablo ar 7626 vietām. Klubs ar nosaukumu Club Deportivo de Baloncesto Sevilla izveidots 1987. gadā un uzsāka spēlēt pēc spēka otrajā Spānijas līgā, nopērkot komandas Dribling de Madrid vietu. 1989. gadā pirmo reizi Seviljas komanda pacēlās uz Liga ACB. 1996. un 1999. gadā Seviljas klubs sasniedza ACB līgas finālsēriju, abas reizes piekāpjoties FC Barcelona ar 0—3. 2011. gadā komanda spēlēja Eiropas kausa finālā, kur piekāpās Krievijas klubam Kazaņas "Uniks". 2016. gadā, kad komanda nonāca finansiālās grūtībās, par tās īpašnieku kļuva futbola klubs Seviljas "Real Betis". Tobrīd komandas nosaukums bija Real Betis Energía Plus. Šajā laikā pasliktinājās komandas rezultāti, esot starp līgas vājākajām komandām visās sekojošajās sezonās, bet uz vienu gadu arī izkrītot no ACB līgas ("Real Betis" kļuva par pēc spēka otrās LEB Oro līgas uzvarētāju 2019. gadā un uzreiz atgriezās ACB līmenī). No 2004. līdz 2006. gadam Seviljas klubā (tolaik Seviljas "Caja San Fernando") spēlēja Latvijas centra spēlētājs Kaspars Cipruss. Laika posmā no 2012. līdz 2015. gadam Seviljas komandu pārstāvēja un no tās nonāca NBA draftā Latvijas basketbola zvaigzne Kristaps Porziņģis (tolaik komandu sauca Seviljas "Cajasol" vai CB Sevilla). 2018. un 2019. gadā Seviljas komandā spēlēja latviešu basketbolists Rinalds Mālmanis. 2021.—2022. gada ACB sezonā komandā spēlēja divi latviešu basketbolisti ar NBA pieredzi, kas abi bija starp komandas vadošajiem spēlētājiem: Dairis Bertāns un Anžejs Pasečņiks. Pēc pieticīga sezonas sākuma, komandas rezultāti uzlabojās, un sezonas noslēgumā "Real Betis" saglabāja vietu ACB līgā. 2022.—2023. gada sezonā D. Bertāns turpināja pārstāvēt Seviljas komandu, bet viņam pievienojās cits Latvijas izlases basketbolists ar NBA pieredzi Rodions Kurucs. Sezonas gaitā R. Kurucs pārcēlās uz Francijas līgu, savukārt februārī no Francijas līgas Seviļas klubā atgriezās A. Pasečņiks. Klubam sezona tomēr izvērtās nesekmīga un tās noslēgumā tika zaudēta vieta ACB līgā. 2022.—2023. gada sezonā, kad komanda spēlēja LEB Oro, tās sastāvā atkal bija basketbolists no Latvijas — Rihards Kuksiks, bet sezonas gaitā viņam pievienojās vēl viens veterāns Kaspars Bērziņš. Seviljas "Real Betis" spēlējuši arī Maikls Andersons (ASV), kurš 1996. gadā tās sastāvā kļuva par ACB līgas MVP, Tomāšs Satoranskis (Čehija), Pols Deiviss (ASV), Patriks Femerlings (Vācija), Beka Burdžanadze (Gruzija), Fransisku Elsons (Nīderlande), Donāts Slanina (Lietuva), Villijs Ernangomess (Spānija). LEB Oro (1): 2018-19 Copa Princesa de Asturias (1): 2019 Andalūzijas kauss (5): «Kaspars Bērziņš pievienojas no ACB līgas izkritušajai "Real Betis"». Sportacentrs.com (latviešu). 2023-11-17. Skatīts: 2023-11-17. Oficiālā kluba mājaslapa (angliski)