2013. gada Tour de France bija 100. Tour de France velobrauciens, kas norisinājās no 2013. gada 29. jūnija līdz 21. jūlijam. Tūre sākās Porto-Vekjo, Korsikā, un noslēdzās Elizejas laukos, Parīzē. Jubilejas velobrauciens bija pirmā reize kopš 2003. gada, kad viss velobrauciens notika Francijā. Šajā gadā notika 21 posms, kuru kopējais garums bija 3404 kilometri. 2013. gada Tour de France piedalījās 22 komandas un 198 riteņbraucējs. Šajā gadā velobraucienā piedalījās un finišēja arī Gatis Smukulis, kļūstot par piekto Latvijas riteņbraucēju, kas startējis šajā velobraucienā. Iepriekšējā gada uzvarētājs Bredlijs Viginss (Lielbritānija, Team Sky) slimības un traumas dēļ nepiedalījās šī gada Tour de France. Toties startēja otrās vietas ieguvējs, viņa komandas biedrs un tautietis Kriss Frūms, kurš bija galvenais favorīts šī gada velobraucienā. Par galvenajiem favorītiem līdzās K. Frūmam tika uzskatīti pēc dopinga diskvalifikācijas atgriezušais Alverto Kontadors (Spānija, Team Saxo-Tinkoff), Andi Šleks (Luksemburga, RadioShack-Leopard), kurš arī izlaida iepriekšējo sezonu, taču dēļ traumas, kā arī Hoakims Rodrigess (Spānija, Team Katusha) un 2011. gada Tour de France čempions Keidels Evanss (Austrālija, BMC Racing Team). Kā jau tika prognozēts, par velobrauciena uzvarētāju kļuva Lielbritānijas riteņbraucējs Kriss Frūms no Team Sky. Otro gadu pēc kārtas labākais bija britu riteņbraucējs, kurš to izdarīja ar lielu pārsvaru, velobrauciena vadībā izvirzoties jau 8. posmā. Otrajā vietā palika Kolumbijas sportists Nairo Kintana (Movistar Team), kurš kopvērtējumā zaudēja vairāk kā 4 minūtes, toties velobrauciena noslēgumā kļuva par "Kalnu karali" un par labāko sportistu jauno braucēju ieskaitē. Kopvērtējumā trešais palika Spānijas sportists Hoakims Rodrigess (Team Katusha). Labākā sprintera zaļo kreklu otro gadu pēc kārtas ieguva Peters Sagans (Slovākija, Cannondale), kurš apsteidza britu sprinteri Marku Kevendišu (Omega Pharma-Quick Step). M. Kevendišam pēc šī gada sacensībām bija jau 25 posmu uzvaras prestižākajā daudzdienu velobraucienā. Visvairāk uzvaras (4) šī gada sacensību atsevišķos posmos guva Vācijas sportists Marsels Kitels (Argos-Shimano). Komandu kopvērtējumā uzvarēja Dānijas komanda Team Saxo-Tinkoff, kuru pārstāvēja arī vairākkārtējais Tour de France uzvarētājs, bet par dopinga lietošanu diskvalifikāciju pārcietušais spānis Alverto Kontadors, kurš sacensības noslēdza 4. vietā. Kā visās UCI Pasaules tūres sacensībās, arī Tour de France tiek ielūgtas visas ProTeam komandas un tām ir pienākums piedalīties. Sacensībās piedalījās 19 ProTeam komandas, un organizatori ielūdza vēl trīs komandas (visas ir no Francijas), līdz ar to sacensībās piedalījās 22 komandas un 198 riteņbraucēji. Komandas, kas piedalījās 2013. gada Tour de France: : Pro Continental komandas, kuras saņēma ielūgumu. «The Tour 2013 (post ratification)». www.letour.fr. June 2013. Arhivēts no oriģināla, laiks: 2013. gada 27. maijā. Skatīts: 2013. gada 6. jūnijs. «Smukulis, Kontadors un Frūms cīņā par simtās "Tour de France" titulu». Sportacentrs.com. Skatīts: 2013. gada 30. jūnijā. «Teams selectionof the 100th edition of Tour de France». letour.fr. 2013. gada 27. aprīlis. Arhivēts no oriģināla, laiks: 2013. gada 8. jūlijā. Skatīts: 2013. gada 1. jūnijs. «Three stages in Corsica for No. 100». LeTour.fr. Arhivēts no oriģināla, laiks: 2013. gada 28. maijā. Skatīts: 2011. gada 15. decembris. Tour de France 2013