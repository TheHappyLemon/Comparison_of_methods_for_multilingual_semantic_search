Valters Villadei (Walter Villadei; dzimis 1974. gada 29. aprīlī) ir Itālijas Gaisa spēku lidojuma inženieris, kosmonauts. 2023. gadā Villadei veica suborbitālu lidojumu ar kosmoplānu SpaceShipTwo, bet 2014. gadā — orbitālu lidojumu ar kosmosa kuģi Crew Dragon misijā Ax-3 uz Starptautisko kosmosa staciju. Valters Villadei piedzima Itālijas galvaspilsētā Romā. 1993. gadā viņš absolvēja Itālijas Gaisa spēku akadēmiju Pocuoli. 1998. gadā Federiko II universitātē Neapolē Villadei ieguva maģistra grādu aerokosmiskajā inženierijā. Vēlāk viņš Romas Universitātē specializējās astronautikas inženierijā. 1998. gadā Villadei sāka dienestu Itālijas Gaisa spēku 46. gaisa transporta brigādē Pizā, kur līdz 2003. gadam strādāja gaisa kuģu tehniskās apkopes jomā. 1999. gada martā viņš piedalījās NATO operācijās bijušajā Dienvidslāvijā un Kosovā. No 2000. gada novembra līdz 2001. gada martam viņš bija atbildīgais par militārās transporta lidmašīnas Aeritalia G.222 tehnisko apkopi Apvienoto Nāciju Organizācijas misijā Etiopijā un Eritrejā. 2003. gada augustā viņš dienēja kā militārās transporta lidmašīnas C-130 tehniskās apkopes virsnieks operācijā Enduring Freedom Afganistānā un tā paša gada oktobrī — operācijā Irākā. 2003. gada oktobrī Villadei norīkoja uz Gaisa spēku štābu Romā, Moderno tehnoloģiju un bezpilota lidaparātu programmu birojā. 2005. gadā viņš ieguva maģistra grādu pavadoņu un orbitālo platformu jomā un pārstāvēja Gaisa spēku štābu Kosmosa programmu aizsardzības komitejā (tehniskajā līmenī). 2011. gadā Villadei norīkoja dienestā jaunajā Kosmosa politikas birojā, kas tika izveidots Gaisa spēku štāba 3. nodaļā. Padomes prezidentūra 2014. gadā viņu iecēla par valsts delegātu Eiropas Komisijā kosmosa atbalsta un uzraudzības jautājumos. 2017. gada septembrī viņš kļuva par Gaisa spēku ģenerālštāba Kosmosa politikas un operāciju nodaļas vadītāju. Viņš ir arī Itālijas Kosmosa aģentūras zinātniskās komitejas loceklis. 2006. gada novembrī Villadei Džonsona kosmosa centrā Hjūstonā Valters apmeklēja Starptautiskās kosmosa stacijas ASV segmenta ievadapmācības kursus. 2007. gada jūnijā viņš pabeidza instruktoru apmācības kursus Eiropas Kosmonautu centrā Ķelnē saskaņā ar EKA un NASA kopīgo programmu. Saskaņā ar Itālijas Gaisa spēku un Krievijas Aizsardzības ministrijas vienošanos no 2008. līdz 2015. gadam Villadei pabeidza pilnu 18 mēnešu vispārējās kosmosa apmācības kursu Krievijas Kosmonautu sagatavošanas centrā, iegūstot kosmosa kuģa Sojuz lidojuma inženiera kvalifikāciju un atļauju strādāt atklātā kosmosā skafandrā Orlan. 2018. gada novembra beigās Villadei kopā ar trim citiem Itālijas pilotiem Filadelfijā apmeklēja Virgin Galactic suborbitālā kosmoplāna SpaceShipTwo iepazīšanās lidojumu kursu. 2021. gada 2. septembrī tika paziņots, ka viņš tiks iekļauts SpaceShipTwo kosmoplāna VSS Unity apkalpē suborbitālā lidojumā Unity-23, kas paredzēts 2021. gada septembra beigās — oktobra sākumā. Vēlāk lidojums tika atlikts vismaz līdz 2022. gada vidum kosmoplāna sagatavošanas aizkavēšanās dēļ un pārdēvēts par Galactic 01. 2021. gada 1. novembrī Axiom Space un Itālijas Gaisa spēki parakstīja līgumu par Valtera Viladei sagatavošanu orbitālajam lidojumam kosmosa kuģī Crew Dragon. Viņš bija Crew Dragon misijas Ax-2, kas devās kosmosā 2023. gada maijā, dublieru apkalpes pilots. 2022. gadā viņš NASA Džonsona kosmosa centrā izgāja astronautu apmācības kursu. 2023. gada 29. jūnijā Valters Villadei kā misijas menedžeris devās suborbitālā lidojumā Galactic 01 ar SpaceShipTwo klases kosmoplānu VSS Unity. Villadei bija uzvilkts īpašs tērps, lai mērītu biometriskos datus un viņa fizioloģiskās reakcijas uz lidojumu kosmosā. Lidojuma ilgums (kopā ar nesējlidmašīnas pacelšanos) ilga 1 stundu 12 minūtes 28 sekundes un tika sasniegts 85,1 km augstums, kas ASV tiek uzskatīts par kosmisko lidojumu). Orbitālo lidojumu kosmosā Valters Villadei sāka 2024. gada 18. janvārī misijā Ax-3, esot Crew Dragon kosmosa kuģa Freedom pilotam. Starptautiskajā kosmosa stacijā (SKS) apkalpe pavadīja 18 dienas. 9. februārī kosmosa kuģis atgriezās uz Zemes, kosmosā pavadot 21 dienu. Kosmisko orbitālo lidojumu kopsavilkums: Axiom Space to train Italian Air Force’s Col. Walter Villadei as professional astronaut for future space mission Axiom Space, 2022-01-11 Vikikrātuvē par šo tēmu ir pieejami multivides faili. Skatīt: Valters Villadei. Walter Villadei Axiom Space (angliski) Вальтер Виладеи astronaut.ru, (krieviski)