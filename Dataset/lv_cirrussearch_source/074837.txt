Dartmūras ponijs ir poniju šķirne, kas dzīvo Anglijas dienvidu daļā, ganoties Devonas tīreļos arī kā savvaļas zirgi. Dartmūras ponijs ir dzīvojis Anglijas dienvidos gadsimtiem ilgi. Par šo šķirni ir saglabājušās rakstiskas liecības no 11. gadsimta, bet liecību par šķirnes izveidi nav daudz. Gadsimtu laikā poniji nav daudz mainījušies savā izskatā. Tiem ir mierīgs, draudzīgs raksturs, un tie ir viegli apmācāmi, tādēļ tos iesaka kā bērnu pirmos zirgus. Anglijā bērni ar Dartmūras ponijiem startē visās zirgu sporta diciplīnās. Gadsimtiem dartmūras ponijs ir lietots lauksaimniecības darbos, un pateicoties tīreļu skarbajam klimatam, poniji ir ļoti pieticīgi, izturīgi un spēcīgi. Tos plaši izmantoja kā kravu nesējus alvas raktuvēs un akmeņu lauztuvēs. Lai gan 1930. gados bija reģistrēti 28 000 Dartmūras poniji, mūsdienās Dartmūras ponijs tiek pieskaitīts pie retajām šķirnēm, poniju skaits šodien ir apmēram 5000. Lai veicinātu šķirnes izdzīvošanu, 1980. gados tika izveidots Dartmūras Nacionālais parks Devonā. Kopš tā laika poniju skaits lēnām pieaug. Dartmūras ponijam ir neliela galva ar tālu novietotām acīm un ausīm. Dartmūras ponijam ir spēcīgi krusti, īsas kājas ar izturīgiem nagiem un vidēji blīvi kauli. Tiem ir biezas un garas krēpes un astes. Ponijiem ir mīkstas gaitas, brīvām plūstošām kustībām. Dartmūras poniju augums skaustā ir 1,16—1,27 m. Apspalvojuma krāsa pēc šķirnes standartiem drīkst būt bēra, sirma, tumši ruda, ruda, salna un dārka. Mēdz būt arī dābolaini sirmi poniji, bet tie tiek izbrāķēti. Dārkajiem zirgiem nedrīkst būt pārāk lieli baltie laukumi. Dartmūras poniju baltie laukumi savstarpēji parasti ir līdzīga rakstura. Dartmūras ponijam ir maigs raksturs, tie ir draudzīgi, mierīgi un uzticami. Tie ir inteliģenti un ātri mācās. Dartmūras poniji tika plaši pielietoti raktuvju darbos. Kad raktuves tika slēgtas, daļu poniju turpināja lietot zemnieku saimniecības, bet lielākā daļa tika palaista tīreļos brīvībā. Ponijus 1900. gados lietoja cietumu apsargi, pārvadājot cietumniekus. Tas tika darīts līdz pat 1960. gadiem. 1924. gadā tika izveidota Dartmūras poniju apvienība un izveidota ciltsgrāmata. 1922. gadā Dartmūras ponijs tika sakrustots ar arābu zirgu, arābu ērzeļi tika izmantoti vairākās paaudzēs. Dartmūras ponijs ir krustots arī ar Velsas poniju un fella poniju. Grūti laiki ponijiem bija abi pasaules kari, gan Pirmais, gan Otrais pasaules karš. Vietējie cilvēki šajā laikā izglāba šķirni, darbojoties neatkarīgi no oficiālās apvienības. Dartmūras poniji tiek audzēti ne tikai Lielbritānijā, tos audzē arī Eiropas kontinentā un Ziemeļamerikā. Tos parasti lieto kā jājamzirgus bērniem, bet ar tiem var jāt arī pieauguši cilvēki, un tos var lietot arī iejūgā. Nicola Jane Swinney "Horse Breeds of the world" Dartmoor Pony Society Fighting for the Survival of the Dartmoor Pony Welcome to Devon Ponies