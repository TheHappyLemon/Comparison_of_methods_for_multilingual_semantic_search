The Doors bija amerikāņu rokgrupa, kura darbojās no 1965. līdz 1973. gadam. Tajā sākotnēji bija četri dalībnieki: Džims Morisons (vokālists), Robijs Krīgers (ģitāra), Rejs Manzareks (taustiņinstrumenti) un Džons Densmors (bungas). Pēc Morisona nāves 1971. gadā grupa turpināja darbību kā trio. Grupa izveidojās 1965. gadā. Bijušie skolasbiedri un paziņas Džims Morisons un Rejs Manzareks satikās Kalifornijā. Morisons pastāstīja Manzarekam, ka viņš ir sācis rakstīt dziesmas. Pēc Manzareka iedrošinājuma viņš nodziedāja "Moonlight Drive" (dziesmu vēlāk iekļāva albumā "Strange Days"). Tas iespaidoja Manzareku un viņi sarunāja grupas izveidi. Rejs tobrīd jau bija grupā "Rick & the Ravens" kopā ar brāli Riku. Vēlākais "The Doors" bundzinieks Džons Densmors spēlēja "The Psychedelic Rangers" un ar Manzareku gāja uz vienām jogas nodarbībām. Vēlāk trijnieks atrada ģitāristu Robiju Krīgeru. Grupas pirmais albums "The Doors" tika izdots 1967. gadā. No singliem vislielākie panākumi bija "Light My Fire", kas uz laiku bija pārdotākais singls ASV. Kopumā tika pārdotas vairāk nekā miljons "Light My Fire" kopiju. Septembrī viņi uzstājās Eda Salivana šovā. Otrais grupas albums, "Strange Days" tika izdots tajā pašā gadā. Nākamā gada aprīlī, ierakstot trešo albumu, grupā nesaskaņas radīja Morisona alkoholisms. Albums tika izdots 1968. gada jūlijā ar nosaukumu "Waiting for the Sun". Tas kļuva par grupas pirmo albumu, kas ieguvis 1. vietu pārdotāko albumu topā. Morisons vairākkārt izcēlās ar skandalozu uzvedību koncertos. Kādā koncertā 1967. gadā viņu arestēja koncerta laikā, bet 1969. gadā viņš, pēc dažu aculiecinieku ziņām, atklāja dzimumlocekli un beidza koncertu stundu pēc tā sākuma. Drīz pēc tam atlikušie turnejas koncerti tika atcelti. 1971. gadā Morisons Parīzē nomira. Nāves iemesls nav zināms, jo netika veikta līķa sekcija. Tāpat kā vairāki citi tā laika rokmūziķi, Morisons nomira 27 gadu vecumā un pievienojās tā saucamajam "Klubam 27". Sākotnēji atlikušie dalībnieki apsvēra iespēju aizvietot Morisonu, tomēr vēlāk tika nolemts par labu idejai pašiem iedziedāt dziesmas. Bez Morisona sastāvā grupa ierakstīja divus albumus, tomēr tie nekļuva populāri. Grupa beidza darbību 1973. gadā. 1. The Doors (1967. gada 4. janvāris) 2. Strange Days (1967. gada 25. septembris) 3. Waiting for the Sun (1968. gada 11. jūlijs) 4. The Soft Parade (1969. gada 1. jūlijs) 5. Morrison Hotel (1970. gada 1. februāris) 6. L.A. Woman (1971. gada 1. aprīlis) 7. Other Voices (1971. gada 1. oktobris) 8. Full Circle (1972. gada 1. augusts) Oficiālā mājaslapa (angliski)