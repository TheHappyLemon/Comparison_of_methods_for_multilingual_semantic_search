Lielziedu uzpirkstīte (Digitalis grandiflora) ir ceļteku dzimtas suga, kura senāk tika klasificēta cūknātru dzimtā. Latvijā tā ir sastopama reti un ir ierakstīta Latvijas Sarkanajā grāmatā 3. kategorijā, kā arī Baltijas jūras reģiona Sarkanajā grāmatā. Tas ir līdz 1,5 m liels daudzgadīgs lakstaugs. Stublājs stāvs un nezarots. Lapas ir veselas, gareni eliptiskas, aptuveni 7—15 cm garas un 2—4 cm platas, pamīšus izvietotas visā stublāja garumā. Apakšējo lapu kāts ir garāks nekā augšējo. Ziedi ir izvietoti skrajā, vienpusējā ķekarā stublāja galā — parasti 10—25 gabali. Tie ir lieli, dzelteni un zvanveida. Zieda lejupvērstā forma ir tipisks pielāgojums, lai pasargātu putekšņlapas no samirkšanas rasā vai lietū. Zieda kauss līdz pamatam ir dalīts 5 lancetiskās daļās ar smailu galu. Zieda vainags ir saaudzis, nekārtni zvanveidīgs, aptuveni 3—5 cm garš, atgādina uzpirksteni, ārpusē skraji klāts ar cietiem matiņiem. Vainaga iekšpusē ir tumšbrūns tīklveida zīmējums. Neizziedējis ķekars galotnē nolīcis. Auglis ir olveidīga pogaļa. Zied no jūnija vidus līdz augustam. Indīgs ārstniecības augs. Aug sausos damakšņos, vēros, lazdājos un mežmalās. Populācijas ietekmē izplūkšana sugas dekoratīvo īpašību dēļ, kā arī karjeru ierīkošana grants vai dolomīta ieguvei. Lielziedu uzpirkstīte ir Eirāzijā, galvenokārt Austrumeiropā sastopama suga. Latvijā tā sasniedz sugas izplatības ziemeļrietumu robežu. V. Baroniņa, I. Lodziņa: Populārzinātniskā Latvijās Sarkanā grāmata — Augi. Rīga 1992. ISBN 5-7966-0544-5 Vikikrātuvē par šo tēmu ir pieejami multivides faili. Skatīt: Lielziedu uzpirkstīte. Encyclopædia of Life raksts (angliski) latvijasdaba.lv[novecojusi saite]