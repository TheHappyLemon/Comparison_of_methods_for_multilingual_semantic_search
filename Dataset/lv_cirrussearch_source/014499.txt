Žaks Lemērs (franču: Jacques Lemaire; dzimis 1945. gada 7. septembrī) ir bijušais kanādiešu hokejists, centra uzbrucējs. Lemērs ir astoņkārtējs Stenlija kausa ieguvējs, 1984. gadā ticis uzņemts Hokeja slavas zālē. Pašlaik Lemērs ir hokeja treneris. Profesionāļa karjeru Lemērs uzsāka 1967.—68. gada sezonā, kad aizvadīja pilnu sezonu NHL kluba Monreālas "Canadiens" sastāvā, izcīnot jau savu pirmo Stenlija kausa titulu. "Canadiens" rindās Lemērs spēlēja līdz pat 1978.—79. gada sezonas noslēgumam, kad beidza savu karjeru, šajā laikā 1968., 1969., 1971., 1973., 1976., 1977., 1978. un 1979. gadā kopā ar komandu izcīnot Stenlija kausu. 1976. un 1979. gadā Lemērs guva arī sērijas izšķirošos vārtu guvumus. Trenera karjeru Lemērs uzsāka Šveicē 1979. gadā, taču jau 1983. gadā kļuva par "Canadiens" galveno treneri, amatā gan esot vien līdz 1985. gadam. No 1993. līdz 1998. gadam Lemērs bija Ņūdžersijas "Devils" galvenais treneris, 1995. gadā izcīnot Stenlija kausu. No 2000. līdz 2009. gadam Lemērs bija Minesotas "Wild" galvenais treneris, taču tad uz divām sezonām atgriezās "Devils" galvenā trenera amatā. 1994. un 2003. gadā Lemērs ieguvis arī Džeka Adamsa balvu kā līgas labākais treneris. Eliteprospects profils (angliski) Internet Hockey Database profils (angliski) Hockey-Reference profils (angliski)