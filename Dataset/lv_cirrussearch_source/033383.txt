Arturs Viljams Deiks (angļu: Arthur William Dake; 1910. gada 10. aprīlis Portlenda — 2000. gada 28. aprīlis Rīno) bija ASV starptautiskais lielmeistars šahā (1986). Piedzimis poļu imigrantu ģimenē. Šahu iemācījies spēlēt tikai septiņpadsmit gadu vecumā, taču ātri izvirzījies ASV labāko šahistu skaitā. Pirmo panākumu sasniedzis 1930. gadā šaha turnīrā Ņujorkā, kurā ieņēmis 3. vietu. Trīs reizes ASV komandas sastāvā piedalījies un uzvarējis Pasaules šaha olimpiādēs (1931-1935). Individuālajā vērtējumā izcīnījis zelta (1935) un sudraba (1933) medaļas. 1931. gadā dalījis pirmo vietu starptautiskā šaha turnīrā Antverpenē, bet 1932. gadā Pasadīnā dalījis trešo vietu ar toreizējo Pasaules šaha čempionu Aleksandru Aļehinu, turklāt bijis parāks savstarpējā partijā. 1934. un 1936. gadā dalījis trešo vietu ASV atklātajā šaha čempionātā. Bijis pazīstams kā labs ātrspēles speciālists, un 1935. gada ASV labāko šahistu ātrspēles turnīrā uzvarējis visās 12 partijās. No 1938. gada pārstājis regulāri piedalīties šaha turnīros, jo nopietni pievērsies savam pamatdarbam, lai uzturētu ģimeni. Strādājis apdrošināšanas, telefona sakaru un auto pārdošanas jomā. Par vēsturiskajiem panākumiem turnīros FIDE 1986. gadā Deikam piešķīrusi starptautiskā lielmeistara (GM) goda nosaukumu. OlimpBase :: Men's Chess Olympiads :: Arthur William Dake Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)