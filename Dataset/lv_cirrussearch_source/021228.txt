Šis raksts ir par mūzikas stilu. Par citām jēdziena Hauss nozīmēm skatīt nozīmju atdalīšanas lapu. Hausmūzika jeb hauss (angļu: house) ir elektroniskās deju mūzikas apakšžanrs, kura saknes ir meklējamas Čikāgā (ASV) 1980. gadu vidū. Vārds „hauss”, iespējams, pārņemts no Čikāgas kluba The Warehouse, kura nosaukums tika saīsināts kā The House, kas tika pārņemts sarunvalodā un ar ko turpmāk tika apzīmēta šajā klubā atskaņotā mūzika. Nelegālo noliktavu pasākumi drīz vien kļuva ļoti populāri, un viena no šādām vietām, ko galvenokārt apmeklēja geji, bija klubs The Warehouse. The Warehouse pastāvīgais dīdžejs bija Frenkijs Nakls, kurš miksēja disko, sintpopa, jaunā viļņa, industriālās un pankmūzikas ierakstus. Viens no house klasiskajiem skaņdarbiem ir Mr. Fingers Can you feel it, kas vislabāk atspoguļo hausmūzikas pamatnostādnes. Starp citu, pats Mr. Fingers (jeb Lerrijs Herds) uzskata, ka house mūzikas nosaukums ir radies tā saucamo „guļamistabas producentu” dēļ, kas mūziku radīja mājās. House producenti mūzikas radīšanā izmantoja elektroniskas ierīces, tostarp sintezatorus, bungmašīnas, piemēram, Roland 808, basa sintezatorus, piemēram, Roland TR 303, kas vēlāk iesaukti par „acid machine” (latviešu: skābes mašīna), no kā veidojās tālākās Acid House kustības nosaukums. Šobrīd hausmūzikā lielu lomu ņem tādi mākslinieki kā Kalvins Heriss, Martin Garrix, Zedd. Vienojošais house mūzikas elements ir 4/4 taktsmērs, ko galvenokārt veidoja ar bungmašīnu vai citiem elektroniskajiem līdzekļiem, piemēram, samplotājiem. Hausmūzika arī izmanto elektroniski veidotu, atkārtotu basa līniju, kam pievienotas elektroniski radītas skaņas un dažādi skaņas fragmenti (jeb tā sauktie sempli) no citiem mūzikas stiliem, piemēram, džeza, blūza un sintpopa, kā arī perkusijas. Elektroniskās mūzikas žanru uzskaitījums Hausmūzikas vēsture (angliski)