Velsas Prinča sala (angļu: Prince of Wales Island) vai Kinnailaka (inuītu: ᑭᙵᐃᓚᒃ, Kinngailak) ir neapdzīvota sala Kanādas ziemeļos Kanādas Arktiskajā arhipelāgā. Administratīvi pieder Nunavutas teritorijas Kitikmeotas un Kikiktālukas reģioniem. 10. lielākā Kanādas sala un 40. lielākā sala pasaulē. Atrodas Kanādas Arktiskā arhipelāga vidusdaļā uz dienvidiem no Perija šauruma. Barova šaurums ziemeļos to šķir no Batērsta salas, Pīla šaurums austrumos — no Somersetas, Franklina šaurums dienvidaustrumos — no Būtijas pussalas, bet Maklintoka šaurums rietumos — no Viktorijas salas. Sala izstiepta ziemeļu—dienvidu virzienā, krasti stipri izroboti ar līčiem un pussalām. Piekrastē vairākas mazākas salas, lielākā no kurām ir Rasera sala ziemeļos. Salas lielāko daļu aizņem plaša zemiene, gar ziemeļu un austrumu krastu nelielas augstienes. Ainavā valda tundra un arktiskais tuksnesis; daudz upju un ezeru, lielākais no kuriem ir Krukedleiks salas vidusdaļā. Pirmie no eiropiešiem salu 1851. gadā atklāja Frensisa Maklintoka ekspedīcijas kamanu partija, kas meklēja pazudušo Džona Franklina ekspedīciju. Nosaukta par godu karalienes Viktorijas vecākajam dēlam Albertam Edvardam, vēlākajam karalim Edvardam VII. The Atlas of Canada. Sea Islands Inuit Heritage Trust. Place Names Program Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 752. lpp. Canadian Geographical Names Database (CGNDB). Prince of Wales Island Vikikrātuvē par šo tēmu ir pieejami multivides faili. Skatīt: Velsas Prinča sala. Encyclopædia Britannica raksts (angliski) International Map of the World 1:1,000,000 Viscount Melville Sound NS-12/13/14 International Map of the World 1:1,000,000 Victoria Strait NR-12/13/14