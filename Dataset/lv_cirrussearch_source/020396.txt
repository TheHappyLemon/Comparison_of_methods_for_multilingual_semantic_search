Filips Fošbergs (zviedru: Filip Forsberg; dzimis 1994. gada 13. augustā) ir zviedru hokejists, malējais uzbrucējs. Pašlaik (2020) spēlē Nacionālās hokeja līgas kluba Našvilas "Predators" sastāvā. Profesionāļa karjeru Fošbergs sāka 2010.—11. gada sezonā, kad debitēja Zviedrijas Allsvenskan līgas kluba Leksands IF sastāvā. Jau nākamajā sezonā viņš komandas sastāvā bija nostiprinājies. Pirms 2012.—13. gada sezonas viņš parakstīja trīs gadu līgumu ar Vašingtonas "Capitals", taču tika izīrēts Leksands IF vienībai. Sezonas otrajā pusē uzbrucējs tika aizmainīts uz Našvilas "Predators", kas, noslēdzoties Fošberga sezonai Zviedrijā, spēlētāju izsauca uz klubu, Fošbergam aizvadot piecas spēles "Predators" rindās. 2014.—15. gada sezonā Fošbergs bija nostiprinājies "Predators" rindās, kļūstot par vienu no komandas vadošajiem uzbrucējiem. 2014.—15., 2015.—16. un 2017.—18. gadu sezonās bija komandas rezultatīvākais spēlētājs. Zviedrijas hokeja izlases sastāvā kļuvis par 2018. gada pasaules čempionu, finālspēlē gūstot uzvaru nesošos vārtus. Spēlējis arī 2016. gada pasaules čempionātā un 2016. gada pasaules kausa izcīņā. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)