Sarkanā uzpirkstīte (latīņu: Digitalis purpurea) ir augu suga ceļteku dzimtā (senāk — cūknātru dzimtā). Sugas sākotnējais izplatības areāls ir Vidusjūras apvidū un dienvidu-dienvidrietumu Eiropā, taču šī suga kā krāšņumaugs ir plaši ieviests Eiropas ziemeļu un austrumu daļā, kā arī Okeānijas reģionā, kur tā vietām pārgājusi savvaļā. Arī Latvijā diezgan bieži kultivēts krāšņumaugs. Sarkanā uzpirkstīte ir divgadīgs vai daudzgadīgs, 50—130 cm garš lakstaugs. Auga stublājs ir stāvs un, tāpat kā citas auga daļas, ir apmatots. Lapas ir iegareni olveidīgas, aptuveni 7—15 cm garas, 2—5 cm platas, un uz stublāja ir izvietotas blīvi pamīšus. Lapas gals ir smails, to pamats ir ķīļveida; apakšējās lapas ir ar īsu kātu, bet augšējās — sēdošas. Ziedi ir gaiši vai tumši sārti, blīvā, vienpusējā ķekarā stublāja galotnē. Neizziedējis ķekars galotnē ir nolīcis. Vainags ir nekārtni zvanveidīgs, 2—5 cm garš, atgādina uzpirksteni, iekšpusē ar tumšākiem plankumiem un cietiem, atstāvošiem matiņiem. Ziedkāts ir 0,5—1,5 cm īss. Auglis ir olveidīga, ap 1 cm gara, blīvi dziedzermataina divcirkņu pogaļa. Zied no jūnija beigām līdz augustam. «sarkanā uzpirkstīte - Digitalis purpurea L. - Augi - Latvijas daba». www.latvijasdaba.lv. Skatīts: 2022-03-17. Vikikrātuvē par šo tēmu ir pieejami multivides faili. Skatīt: Sarkanā uzpirkstīte. Encyclopædia Britannica raksts (angliski) Encyclopædia of Life raksts (angliski)