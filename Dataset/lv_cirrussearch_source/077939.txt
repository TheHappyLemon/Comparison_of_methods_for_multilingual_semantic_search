Rammstein ir viena no populārākajām vācu rokgrupām. Grupa ir izveidota 1994. gada janvārī un tiek pieskaitīta pie Neue Deutsche Härte skatuves līdzās tādām industriālā metāla grupām kā Oomph!, Eisbrecher un Die Krupps. Gandrīz visas Rammstein dziesmas tiek izpildītas vācu valodā. Grupa ir slavena arī ar saviem skatuves šoviem un provokatīvajiem dziesmu tekstiem. Grupu Rammstein 1994. gadā Berlīnē dibināja ģitārists Rihards Kruspe. Savu mūziķa karjeru viņš uzsāka 1989 gadā, aizbēgot no VDR, Austrumvācijas (Vācijas Demokrātiskās Republikas) grupā Orgasm Death Gimmick. Pēc Vācijas atkalapvienošanas viņš atgriezās dzimtajā pilsētā Šverīnē. Kruspe, Kiss fans, mēģināja savienot smago roku ar elektrisko industriālās mūzikas skanējumu. Viņš iepazinās ar Oliveru Rīdelu (basģitāra) un Kristofu Šneideru (sitaminstrumenti), bet vēlāk ar Tilu Lindemanu, kurš jau bija muzicējis dažādās pankroka grupās. Ar šādu sastāvu viņi izveidoja grupu Rammstein. Lindemans, kurš pirms tam spēlēja bungas (grupā First Arsch) ieņēma solista vietu, viņš ir arī grupas dziesmu autors. Visi grupas dalībnieki ir no bijušās Vācijas Demokrātiskās Republikas, pārsvarā no Austrumberlīnes un Šverīnes. 1994. gada 19. februārī grupa Rammstein, ar dziesmām Das alte leid, Seemann, Weißes Fleisch un Rammstein, četratā uzvarēja jauno grupu konkursā Berlīnē, gūstot iespēju ierakstīt dziesmas profesionālā ierakstu studijā. Gadu vēlāk grupai piebiedrojās otrs ģitārists Pauls Landerss, un pēc tam taustiņinstruments Kristians Lorencs, kuri pirms tam spēlēja pankgrupā Feeling B. Tādā sastāvā kopā ar producentu Jākobu Helneru grupa ierakstīja debijas albumu Herzeleid. Šī albuma visu dziesmu tekstu autors ir Tils Lindemans. Pēc vairākām neveiksmīgām reizēm uzrakstīt dziesmām tekstus angļu valodā, kā to pieprasīja ierakstu kompānijas, Tils uzstāja, lai rakstītu dziesmas tikai vācu valodā. Izlaists ierakstu kompānijā Motor Music, pirmais Rammstein disks ieguva plašu popularitāti, iegūstot zelta diska statusu. Rammstein pamanīja Nine Inch Nails līderis Trents Reznors, kurš ieteica grupas divas dziesmas iekļaut Deivida Linča filmas "Ceļš uz nekurieni" skaņu celiņā. Tas grupai atnesa papildus slavu. 1995. gadā albuma atbalstam Rammstein devās Eiropas tūrē, iesildot grupu Clawfinger. Koncertos Rammstein demonstrēja spilgtu pirotehnikas šovu. 1997. gadā Rammstein pirmo reizi rādīja muzikālajā televīzijas kanālā MTV un tā paša gada 5. decembrī Rammstein uzsāka savu pirmo ASV koncertturneju kopā ar grupu KMFDM. Tajā pašā gadā tika izlaists jauns singls Engel, kuram tika uzņemts lielu popularitāti ieguvušais klips. Pēc tam tika izdots grupas otrais albums Sehnsucht, kurš gandrīz uzreiz ieguva platīna statusu. 1997. gada beigās tika izlaists bez albuma singls Das Modell ar tāda paša nosaukuma grupas Kraftwerk dziesmas kaverversiju. Pēc ilga radošā pārtraukuma, kura laikā baumoja par grupas izjukšanu, 2000. gadā Rammstein devās uz studiju, lai ierakstītu jauno albumu. 2001. gadā iznāca trešais studijas albums Mutter, kas kļuva par vienu labākajiem grupas albumiem. Tā atbalstam tika sarīkota koncertturneja, pēc kuras grupas fanu skaits strauji pieauga. Vēlāk tika izlaisti singli Ich will, Mutter, Feuer frei! un videoklipi šiem skaņdarbiem. 2003. gadā, par godu savai desmit gadu pastāvēšanai, Rammstein izlaida DVD Lichtspielhaus ar visiem videoklipiem un dažiem koncertierakstiem. 2004. gada sākumā parādījās oficiāls paziņojums par jauno albumu iznākšanu. Pēc dažiem mēnešiem iznāca singls "Mein Teil" un "Amerika". Rudens sākumā iznāca ceturtais studijas albums "Reise, Reise", kas atšķīrās no iepriekšējiem grupas albumiem, bet tas netraucēja tam iegūt platīna statusu. Albuma atbalstam notika koncertturneja, pēc kuras iznāca singls "Ohne dich". 2005. gada sākumā notika kopēja koncertturneja ar grupu Apocalyptica, pēc kuras iznāca singls "Keine Lust" un šīs dziesmas videoklips. Septembrī tika izlaists videoklips un pēc tam arī singls "Benzin", šī dziesma tika iekļauta nākamajā, piektajā, studijas albumā. Nākamajā mēnesī iznāca albums "Rosenrot", kurā ir septiņas dziesmas, kas neietilpa iepriekšējā albumā, un četras pilnīgi jaunas kompozīcijas. Decembrī iznāca singls "Rosenrot". 2006. gadā izdots grupas koncertturnejas DVD "Völkerball".l Pēc četru gadu pārtraukuma 2009. gadā kļuva zināms par to, ka grupa ierakstīs jaunu albumu. 18. septembrī iznāca jaunā albuma pirmais singls "Pussy", kurā iekļautas dziesmas: "Pussy" un "Rammlied", kā arī klips dziesmai "Pussy". Pats jaunais albums, kurš saucās "Liebe ist für alle da", tika izdots 16. oktobrī. Videoklips dziesmai "Pussy" kļuva par pašu skandalozāko visā Rammstein vēsturē. Klipa vidū un beigās ir pornogrāfiskas ainas, kurās parādīti reāli dzimumakti ar grupas dalībnieku līdzdalību. Vēlāk gan grupas dalībnieki atzinušies, ka viņus aizvietojuši dublieri. Videoklipu aizliedza rādīt televīzijā, daudzos pasaules resursos un pat YouTube, tomēr pēdējā ir klipa cenzētās versijas. 21. decembrī notika dziesmas "Ich tu dir weh" videoklipa pirmizrāde. Pēc kā Rammstein tika asi kritizēts no Valsts masu mediju kontroles komitejas (vācu: Bundesprüfstelle für jugendgefährdende Medien) par jaunatnei bīstamu saturu. Šī komiteja paziņoja, ka dziesma "Ich tu dir weh" popularizē vardarbību un sadomazohismu. Vēl komiteja uzskatīja par nepieņemamu noformēt disku, kas pieejams jaunatnei ar attēlu, kas bija vienā no diska bukleta atvērumiem, kur attēlots Rihards, kas gatavojās iesist kailai sievietei. 16. novembrī grupa izdeva jaunu diska versiju bez šīs dziesmas un attēla. 2010. gada 4. martā, Arēnā Rīga, notika grupas Rammstein koncerts. Sakarā ar kanalizācijas vada avāriju VUGD neatļāva koncertu ugunsdrošības apsvērumu dēļ, taču, kaut arī ar pusstundas aizkavēšanos, koncerts tomēr notika, neskatoties uz šo aizrādījumu. 2010. gada 23. aprīlī notika ilgi gaidītā jaunā videoklipa "Haifisch". Videoklipā parādītas grupas vokālista Tila Lindemana bēres. Bēru laikā Rammstein dalībnieki mēģina izvēlēties grupai jaunu vokālistu, bet pēc tam sāk draugs draugu turēt aizdomās par Tila slepkavību. Videoklipā ir fragmenti no dažādiem iepriekšējiem videoklipiem ("Du hast", "Ohne dich", "Sonne", "Amerika", "Keine Lust") ar pievienotiem jauniem skatiem. Klipa režisors ir Jorns Haitmans. 2011. gada 11. jūnijā internetā parādījās dziesmas "Mein Land" demo versija, bet pēc dažām dienām grupa paziņoja, ka 6. novembrī plāno doties koncerttūrē, kurā tiks izpildītas muzikālā kolektīva pastāvēšanas laika labākās dziesmas. Vēl tika paziņots, ka tiks izdots jauns singls un videoklips, kā arī labāko dziesmu izlase. Singls "Mein Land" un šīs dziesmas videoklips Vācijā, Austrijā un Šveicē tika prezentēts 2011. gada 11. novembrī, bet pasaules relīze notika 14. novembrī. Singlā ir iekļauta jauna dziesma "Vergiss uns Nicht". Izlase "Made in Germany 1995—2011" tika izdota tā paša gada 2. decembrī. 2012. gada 22. martā Berlīnē notiekošajā ECHO Awards, grupa uzstājās kopā ar Merlinu Mensonu, izpildot viņa hitu "The Beautiful People". 2012. gada 22. novembrī grupa Rammstein paziņoja par izlases Videos 1995—2012 izdošanu, kas tika prezentēta 2012. gada 14. decembrī. Izlasē iekļauti visi grupas videoklipi, videoklipu tapšanas aizkulises, kā arī divi iepriekš neizdoti videoklipi dziesmai "Mein Herz Brennt". Dziesma "Mein Herz Brennt" ir izdota kā singls klāt pie video izlases. Speciāli tika ierakstīta šīs dziesmas jauna klavieru versija. Singla un videoklipa "Mein Herz Brennt — Piano Version" relīze notika 2012. gada 7. decembrī. Grupas nosaukums cēlies no ASV kara aviobāzes Ramšteinas nosaukuma, kas atrodas pie tāda paša nosaukuma pilsētas Vācijā. 1988. gada 28. augustā aviobāzē aviācijas šova laikā, piedaloties augstākās pilotāžas Itālijas aviācijas grupai Frecce Tricolori, notika triju lidmašīnu sadursme, bojā ejot 70 cilvēkiem un vairāk nekā 300 gūstot ievainojumus. Nosaukumu izdomāja Kristofs Šneiders, Pauls Landerss un Kristians Lorencs. Pēc Paula Landersa vārdiem: Vienā no mūsu braucieniem ar Feeling B, Šneideram, Flakam un man jau bija jaunais grupas nosaukums. Mēs to bijām uzrakstījuši uz mūsu autobusa sienas: Rammstein Flugschau. Sanāca muļķīgi: mēs vārdu Rammstein uzrakstījām ar diviem burtiem "m", jo nezinājām, ka pilsētas nosaukums tiek rakstīts tikai ar vienu "m". Iesākumā paši sevi tā nodēvējām aiz muļķības, bet nosaukums mums pielipa kā nevēlama palama. Mēs nevarējām no tā atbrīvoties. Mēs patiesībā negribējām, lai mūs sauc par Rammstein, tas mums bija pārāk specifisks. Mēs vēl meklējām: Milch (piens), vai Erde (zeme), vai Mutter (māte), bet nosaukums bija jau nostiprinājies. Kad grupa kļuva atpazīstama, tā sāka distancēties no grupas nosaukuma līdzības ar traģēdijas vietu. Dubultais "m" nosaukumā ļāva grupas nosaukumu izskaidrot kā tarāna akmens apzīmējumu, bet šis grupas nosaukuma izskaidrojums parādījās daudz vēlāk. Rammstein mūzikas stils, kuru paši muzikanti jokojot nosaukuši par "deju metālu" (Tanz-Metal), pieskaitāms pie industriālā metāla Neue Deutsche Härte (latviešu: Jaunais Vāciešu Smagums) stila. Tur sajaucas elektriskā industriāla un alternatīvā metāla, kā arī citu stilu, elementi. Tiek bieži norādīts uz Rammstein skatuvisko un muzikālo līdzību ar daudz vecāko slovēņu industriālās mūzikas grupu Laibach. Tur patiešām ir daudz līdzību. It sevišķi ar agrīno Laibach. Abu grupu pārstāvji nenoliedz šo saistību. Vēl vairāk - kādā intervijā Laibach atzina, ka ... Laibach netic oriģinalitātei ... tāpēc neko daudz viņi no mums nevar "nozagt". Viņi vienkārši iedvesmojušies no mūsu daiļrades, kas ir pilnīgi likumīgi. Mēs esam priecīgi par to. Tai pašā laikā, viņi ir apliecinājuši likumsakarību, ka laba "kopija" var gūt labus komerciālus panākumus. Vēlāk Laibach uztaisīja savu versiju Rammstein dziesmai "Ohne Dich". Rammstein dziesmu teksti ietver plašu tēmu diapazonu. Daudzi no tiem ir provokatīvi. Grupa bieži aizskar sabiedrības (Amerika, Links), seksa un izvirtības (Mein Teil, Mann gegen mann, Bück dich), vardarbības, kā arī mīlestības tēmas (Ohne dich, Wo bist du, Amour). Praktiski visa Rammstein lirika tiek rakstīta vāciski. Tekstos sastopamas daudzas vārdu spēles, kas balstītas uz vācu valodas vārdu līdzīgu izrunu, bet dažādu nozīmi. Piemēram, "Mann gegen mann" — kā "vīrietis pret vīrieti" vai "vīrietis uz vīrieša". Paši grupas dalībnieki uzskata, ka viņu mūzika skan tikai ar tekstiem vācu valodā. Tomēr grupai ir dažas dziesmas citās valodās. Piemēram, dziesmu "Du hast" un "Engel" angļu versijas. Angliski tiek izpildītas arī kaverversijas (Stripped — Depeche Mode; Pet Semetery — Ramones). Ir arī viena krievu grupas Ария) dziesmas "Штиль" (vācu: Schtiel) kaverversija, kuru Rammstein iedziedājis krievu valodā. Jau grupas eksistences sākumā no masu informācijas līdzekļu puses, un pirmkārt vāciešu, muzikantus apvainoja labēji radikālās tendencēs. Par iemeslu kalpoja Rammstein šovi, kas ieturēti Trešā reiha estētiskā stilā, dziesmu teksti, kas izskaidrojami divējādi, dominējoša vardarbība un brutalitāte dziesmu tekstos. Dēļ šiem iemesliem tika atcelti daži koncerti Polijā un Čehijā. Kritika pastiprinājās, pēc tam, kad 1998. gadā tika uzfilmēts videoklips singlam "Stripped", izmantojot fragmentus no Lenijas Rīfenštāles dokumentālās filmas "Olimpija" (vācu: Olympia) (filma par 1936. gada Berlīnes XI vasaras olimpiskajām spēlēm). Neskatoties uz to, ka daži fragmenti no klipa tika izņemti, pret grupu turpinājās apsūdzības par "fašistisko" uzskatu izplatīšanu un "nacionālsociālistiskās estētikas" idealizāciju. Televīzijā aizliedza translēt šo videoklipu pirms 22.00 vakarā. Vēlāk Lindemans atzinās, ka ar šo provokāciju viņi pāršāvuši pār strīpu, un ka nekas tāds vairs neatkārtosies. Pēc apšaudes Kolumbainas vidusskolā 1999. gadā grupa atkal nonāca kritikas krustugunīs un saņēms apvainojumus "solidaritātē ar nacionālsociālismu". Kā noskaidrojās izmeklēšanas gaitā, slepkavas Ēriks Hariss un Dilans Klebolds bija Rammstein fani. 2001. gadā, lai attaisnotu nebeidzamās apsūdzības un skaidri parādītu savas politiskās pozīcijas, grupa izlaida dziesmu "Links 2 3 4". Kā paziņoja Kristiāns Lorencs, dziesmu Tils Lindemans uzrakstīja, lai kliedētu par grupu radušos stereotipus. Ar šīs dziesmas vārdiem Lindemans gribēja pateikt, ka viņiem ir vienaldzīgi cilvēku politiskie uzskati, galvenais, lai paši ļaudis būtu labi. Taču kreisās antifašistu organizācijas tik un tā sāka kritizēt mūzikas virziena Neue Deutsche Härte grupas par bezjēdzīgu dažādu nacistiskās Vācijas simbolu izmantošanu; īpaši tas skāra grupu Rammstein, kas izveidojusi atlētisku ķermenu, uguns, muskuļu un bungu rīboņas kultu savos koncertos. Vēl grupa tikusi vainota terorisma atbalstā. 2004. gada 1. septembrī Beslanas (Ziemeļosetija) skolā nr.1, teroriskā akta laikā, teroristi ielenkuma klausījušies grupas Rammstein dziesmas, lai būtu uzbudināti agresīvā stāvoklī. Grupas dalībnieki notikušo komentēja sekojoši: "Ne jau mūsu mūzika ir padarījusi šos teroristus par tiem, kas viņi ir. Mūzika ir tikai sabiedrības daļa. To neietekmē atkarības. Cilvēks, kas izgudroja automātu, nav vainīgs pie visiem pasaules kariem. Visas šīs tumšās dzīves puses ir daļa no mūsu dabas. Ļaudīm ir jāmācās ar to sadzīvot." — Kristofs Šneiders "Par to daudz runāja, bet ja cilvēkā ir kāda radikāla sajūta, tad jebkas var izprovocēt tās uzplaiksnījumu - zīmējums, filma un tamlīdzīgas lietas. Tikai dēļ sagadīšanās tā izrādījās mūsu mūzika. Svarīgi ir apdomāt, kādēļ viņi spēra šo soli, kas viņus pamudināja uz šo darbību, nevis par mūzikas gaumi. Katru reizi, kad notiek kaut kas līdzīgs, visi vaino māksliniekus. Tās ir pilnīgākās muļķības." — Tils Lindemans . Rammstein vairākas reizes pārdziedājuši citu grupu dziesmas: Kraftwerk dziesma — "Das Model" tika ierakstīta 1997. gadā, atsevišķā singlā. Depeche Mode dziesma — "Stripped", 1998. gadā tika ierakstīts singls un uzfilmēts videoklips izmantojot fragmentus no Lenijas Rīfenštāles dokumentālās filmas "Olimpija". Ramones — "Pet Sematary", ierakstīta kopa ar zviedru grupu Clawfinger, "Mutter"-tūres laikā, iekļauta singlā "Ich will". Ария — "Schtiel". Singls "Schtiel" ar kaverversiju tika izdots 2003. gadā, par godu "Harley Davidson 100 gadu jubilejai". Tā kā šis ieraksts netika saskaņots ar ierakstu kompāniju Universal Music Group, disks tika uzskatīts par pirātisku un aizliegts masveida izdošanai. Dziesma "Helden", kas izpildīta kopā ar grupu Apocalyptica, ir Deivida Bovija dziesmas "Heroes" kaverversija vācu valodā. Savukārt Rammstein dziesmas kļuvušas par kaverversijām citām grupām: Somu kvartets Apocalyptica ierakstīja dziesmas "Seemann" instrumentālo versiju, kā arī šīs versijas dziesmu ar vokālisti Ninu Hāgenu, dziesmai tika uzfilmēts videoklips. Dziesmu "Zwitter" pārdziedāja krievu grupa Rossomahaar. Krievu grupa Серч pārtulkoja un iedziedāja krieviski dziesmu "Sonne". Dziesmu Weisses Fleich pārdziedāja vācu death-metal grupa Debauchery. Dziesmu Engel pārdziedāja vācu grupa Gregorian, kā arī simfoniskā grupa Silenzium un meiteņu koris Scala & Kolacny Brothers. Vēl dažas kaverversijas, kas iekļautas tribūt-albumā "Battery". Tils Lindemans (Till Lindemann) — balss Rihards Kruspe (Richard Z. Kruspe) — ģitāra, bekvokāls Kristians Lorencs (Christian Flake Lorenz) — taustiņinstrumenti Pauls Landerss (Paul Landers) — ģitāra, bekvokāls Olivers Rīdels (Oliver "Ollie" Riedel) — basģitāra Kristofs Šneiders (Christoph "Doom" Schneider) — sitaminstrumenti 1996 — "Ceļš uz nekurieni" — Rammstein (Edit) un Heirate Mich (Edit) 1997 — Mortal Kombat Annihilation — Engel 1997 — Wing Commander Prophecy (datorspēle) — Eifersucht 1999 — "Matrikss" — Du Hast 2002 — "Nezūdošais ļaunums" — Hallelujah 2002 — xXx — Feuer frei! 2002 — La Sirene Rouge — Sonne 2002 — Lilja 4-Ever — Mein Herz brennt 2002 — Fear Dot Com — Sonne 2002 — Achtung! Wir kommen — koncertieraksti 2004 — Resident Evil: Apocalypse — Mein Teil 2003. gadā Tils laida klajā savu dzejoļu krājumu "Messer" (latviešu: Nazis). Krājuma koncepcija ir tāda paša kā grupas dziesmu tekstiem , bet Tils strikti atdala individuālo pašdarbību no kolektīvās. Iesākumā grāmata tika izdota divos sējumos, nelielā tirāžā. Interese bija tik liela, ka vēlāk tirāža tika atkārtota. Speciāli šai grāmatai tika rīkota fotosesija, kur grāmatas autors ir manekena lomā. Fotogrāfi: Gerts Hofs (Gert Hof) un Jens Rotcš (Jens Rotzsch). Richard Kruspe: Rammstein-Gitarrist angeblich von Stasi erpresst | RP ONLINE[novecojusi saite] Rammstein Arhivēts 2010. gada 26. februārī, Wayback Machine vietnē., Rock Hard Feuer und Flamme für MTV Arhivēts 2011. gada 8. februārī, Wayback Machine vietnē., Spiegel Timeline 1996 Arhivēts 2009. gada 19. augustā, Wayback Machine vietnē., rammstein.de Rammstein Making of Pussy part 1 YouTube Bundesprüfstelle indiziert Rammstein-CD «Liebe ist für alle da» Arhivēts 2010. gada 23. augustā, Wayback Machine vietnē., bundespruefstelle.de (vāciski) "Rammstein" koncerts jau ceturtdien! TVNET Rammstein koncerts ūdensvada avārijas dēļ aizkavējās par pusstundu; VUGD: koncerts jāpārtrauc! Arhivēts 2010-03-07 Wayback Machine vietnē. Diena.lv Made in Germany 1995—2011 Tour + Album Arhivēts 2011. gada 20. jūnijā, Wayback Machine vietnē., rammstein.de (angliski) Single-Release of «MEIN LAND» Arhivēts 2011. gada 14. novembrī, Wayback Machine vietnē., rammstein.de (angliski) MADE IN GERMANY 1995—2011 THE ALBUM Arhivēts 2013. gada 28. janvārī, Wayback Machine vietnē., rammstein.de (angliski) Video izlase grupas mājaslapā Arhivēts 2012. gada 13. decembrī, Wayback Machine vietnē. (angliski) Galenza/Havemeister: Feeling B. Mix mir einen Drink. Berlin: Schwarzkopf & Schwarzkopf, 2003, ISBN 978-3-89602-905-8, lpp. 262 Rudi Raschke und Mario Vigl: Wir haben Grenzen überschritten. "Playboy" (vācu izdevums), 2006. gada janvāra numurs, 69. lapaspuse. Why did the Columbine shooting happen in Littleton CO? Arhivēts 2011. gada 20. maijā, Wayback Machine vietnē., religioustolerance.org KMFDM And Rammstein Speak Out About Columbine, MTV Music and Columbine, acolumbinesite.com «Beslan Hostage Situation». The Independent. Arhivēts no oriģināla, laiks: 2006-04-06. Skatīts: 2007-04-10. ««Kerrang» Alexander Milas 2005. gada oktobris». Arhivēts no oriģināla, laiks: 2010. gada 29. janvārī. Skatīts: 2010. gada 6. februārī. Angļu versija Vācu versija Rammstein.ru — Rammstein oficiālā krievu mājaslapa Arhivēts 2021. gada 16. martā, Wayback Machine vietnē. Herzeleid.com — Rammstein fanu lapa Arhivēts 2006. gada 4. oktobrī, Wayback Machine vietnē. (angliski)