Endrū Ferenss (angļu: Andrew Ference; dzimis 1979. gada 17. martā) ir bijušais kanādiešu hokejists, aizsargs. Karjeras laikā aizvadījis 907 spēles Nacionālās hokeja līgas klubos Pitsburgas "Penguins", Kalgari "Flames", Bostonas "Bruins" un Edmontonas "Oilers". 2011. gadā kopā ar "Bruins" izcīnījis Stenlija kausu. Vairāk nekā četras sezonas aizvadījis Rietumu hokeja līgas klubā Portlendas "Winterhawks", profesionāļa karjeru Ferenss uzsāka 1999.—2000. gada sezonā, debitējot NHL vienībā Pitsburgas "Penguins". Jau 2001.—02. gada sezonā hokejistam kluba sastāvā izdevās nostiprināties. 2002.—03. gada sezonas vidū Ferenss tika aizmainīts uz Kalgari "Flames" vienību, tās sastāvā aizvadot nepilnas četras sezonas. 2007.—08. gada sezonas vidū kanādietis nonāca jau Bostonas "Bruins" rindās, kopā ar komandu 2010.—11. gada sezonā izcīnot Stenlija kausu. Gan 2004.—05. gada, gan arī 2012.—13. gada NHL sezonas lokauta laikā Ferenss spēlēja Čehijas Ekstralīgas klubā HK Česke Budējovice. 2013. gada 5. jūlijā Ferenss noslēdza četru gadu līgumu ar Edmontonas "Oilers", rudenī tiekot ievēlēts arī par komandas kapteini. Kapteiņa funkcijas Ferenss pildīja līdz 2014.—15. gada sezonas beigām. 2015.—16. gada sezonā savainojums dēļ Ferenss aizvadīja tikai sešas spēles. 2016. gada septembrī Ferenss paziņoja par karjeras beigšanu. Eliteprospects profils (angliski) Internet Hockey Database profils (angliski) Hockey-Reference profils (angliski)