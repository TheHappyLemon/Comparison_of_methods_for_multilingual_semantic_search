Linogriezums (vācu: Linolschnitt, angļu: linocut) ir grafikas augstspiedes tehnika. Linogriezumā klišejas izgatavo no linoleja vai arī tam līdzīgiem viegli apstrādājamiem un lētiem materiāliem. Pirms attēla iegriešanas linolejs nav speciāli jāapstrādā, tāpēc to bieži izmanto topošie grafiķi. Linogriezumā attēlam jeb zīmējumam paredzētos baltos laukumus padziļina ar speciāliem nažiem. Šajā tehnikā var veidot kā miniatūras, tā arī lielformāta darbus. Ar terminu "linogriezums" apzīmē gan augstspiedes tehniku, gan arī mākslas darbu, kas iespiests šajā tehnikā. Pirmo eksemplāru sauc par autoreksemplāru. Linoleju linogriezuma darināšanai grafikā sāka izmantot 19. gadsimta 2. pusē Anglijā. Pasaules novilkumu mākslā par linogriezuma tehnikas izcilākajiem meistariem uzskata Francijas mākslinieku Anrī Matisu, spāni Pablo Pikaso, Meksikas mākslinieku Leopoldo Mendesu un Beļģijas mākslinieku Fransu Mazarelu. Latvijas izcilākie meistari, kas veidojuši darbus linogriezumā, ir Aleksandrs Junkers un Oļģerts Ābelīte. Daina Blūma. Mazā mākslas vēstures terminu vārdnīca. Rīga : Zvaigzne ABC, 2005. 100. lpp. ISBN 9984-369-62-5.