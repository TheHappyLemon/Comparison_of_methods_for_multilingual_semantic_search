Čārlzs Vrefords-Brauns (angļu: Charles Wreford-Brown; 1866. gada 9. oktobris Bristole — 1951. gada 26. novembris Londona) bija Lielbritānijas futbolists, kriketa spēlētājs un šahists. 1890. gados Čārlzs Vrefords-Brauns bijis dedzīgs sportists studiju laikā Oksfordas universitātē, kuras labā spēlējis gan kriketu, gan futbolu. Vēlāk viņš arī spēlēja kriketu Glosteršīrā. Kriketu spēlējuši arī Čārlza jaunākais brālis Osvalds (kritis Pirmā pasaules kara laikā 1916. gadā) un dēls Entonijs. Tomēr tieši kā futbolists Čārlzs Vrefords-Brauns ieguvis plašu atpazīstamību. Vispirms viņš spēlējis kā vārtsargs, tad pārkvalificējies par balsta aizsargu, bet vēlāk spēlējis arī kā centrālais pussargs. Futbola popularitātes pieauguma laikā kā labi nodrošināts cilvēks bijis pazīstams amatieru futbola aizstāvis. 1906. gadā Vrefords-Brauns bija viens no vadošajiem dalībniekiem kustībā, kas izveidoja Amatieru futbola aliansi Londonā, lai amatieru spēli nošķirtu no Futbola asociācijas - organizācijas, kuras darbību tolaik aizvien vairāk noteica profesionālo klubu finansiālais ieguvums. Pēc laikabiedru atmiņām Čārlzs Vrefords-Brauns bieži spēlējis pret profesionālām komandām ar dziļu kabatu savos šortos, kas bijusi piepildīta ar zelta monētām, un pēc tam, kad tika gūti vārti, iespiedis katra profesionālā vārtsarga rokās vienu no savām monētām. Čārlzs Verfords-Brauns bija sava laikmeta ievērojamākā futbola kluba Corinthian F.C. galvenā figūra. Kluba sastāvā viņš nospēlējis 161 spēli, gūstot 8 vārtus. Kopš 1892. gada darbojies Anglijas Futbola asociācijas padomē, pārstāvot savus klubus un Oksfordas universitāti. No 1941. gada līdz pat savai nāvei 1951. gadā viņš bijis Anglijas Futbola asociācijas viceprezidents, kas bija asociācijas sekretāra sera Stenlija Rousa tiešā pakļautībā. Veicinājis jauno futbolistu apmācību un tālāko izglītību. Čārlzs Vrefords-Brauns bijis arī pazīstams kā šahists. 1924. gadā Parīzē pārstāvējis Apvienotās Karalistes komandu neoficiālajā Pasaules šaha olimpiādē. 1933. gadā piedalījies arī Lielbritānijas šaha čempionātā, no kura viņam pēc divām kārtām nācies izstāties slimības dēļ, kad viņš bija uzvarējis pirmajā kārtā, bet otrajā nospēlējis neizšķirti. Charles Wreford-Brown - Check News, Career, Age, Rankings, Stats | ESPNcricinfo.com «It's a Game of Chess, Football and Cricket Out There...». Arhivēts no oriģināla, laiks: 2020. gada 15. janvārī. Skatīts: 2020. gada 15. janvārī. Futbolista profils vietnē englandstats.com Šahista profils chessgames.com mājaslapā (angliski) Šahista profils 365chess.com mājaslapā (angliski)