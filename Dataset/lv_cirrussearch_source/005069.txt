Juris Bārzdiņš (dzimis 1966. gada 21. jūlijā Rīgā) ir latviešu ārsts un politiķis, bijušais Latvijas veselības ministrs. Pārstāv Liepājas partiju, bet valdībā bija deleģēts no Zaļo un Zemnieku savienības. Dzimis Rīgā datorzinātnieka Jāņa Bārzdiņa ģimenē. Mācījās Rīgas Leona Paegles vidusskolā. No 1984. līdz 1993. gadam studēja Rīgas Medicīnas institūta (RMI) pediatrijas fakultātē, RMI šajā laikā pārdēvēja par Latvijas Medicīnas akadēmiju. No 1993. līdz 1996. gadam J. Bārzdiņš bija rezidents rehabitiologa specialitātē rehabilitācijas centrā "Vaivari". No 1996. līdz 1999. gadam bija "Vaivaru" spinālo pacientu nodaļas vadītājs. No 1999. līdz 2003. gadam bija "Aventis (Rhone-Poulenc Rohrer)" slimnīcu medikamentu speciālists. No 1999. līdz 2004. gadam J. Bārzdiņš studēja Konkordijas Starptautiskajā universitātē Igaunijā, iegūstot starptautisko maģistra grādu biznesa vadībā. Līdztekus viņš bija produktu grupas vadītājs "Sanofi-Synthelabo" pārstāvniecībā (2003—2004), tad SIA "Sanofi Latvia" mārketinga nodaļas vadītājs (2004—2007). No 2005. līdz 2007. gadam studēja RSEBAA maģistrantūrā, biznesa vadībā ar specializāciju veselības aprūpes vadības jomā (nav ieguvis diplomu), tad no 2008. gada studēja vadības zinātnes doktorantūras programmā Latvijas Universitātes Ekonomikas un vadības fakultātē. 2007. gada februārī kļuvis par Liepājas slimnīcas valdes priekšsēdētāju, amatā bijis līdz 2010. gada novembrim, kad iecelts par veselības ministru. 2010. gada 3. novembrī apstiprinātajā Valda Dombrovska Ministru kabinetā J. Bārzdiņš ieguva veselības ministra amatu, ko saglabāja līdz valdības demisijai 2011. gadā. J. Bārzdiņš ir precējies, ir 2 bērni. «Latvijas Republikas Ministru kabinets: Juris Bārzdiņš». Latvijas Republikas Ministru kabinets. Arhivēts no oriģināla, laiks: 16.07.2011. Skatīts: 06.11.2010.