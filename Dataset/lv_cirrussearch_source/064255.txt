Dželāls el Kādri (arābu: جلال القادري; dzimis 1971. gada 14. decembrī) ir Tunisijas futbola treneris. No 2022. gada janvāra līdz 2024. gada janvārim bija Tunisijas futbola izlases galvenais treneris. Karjeras laikā vadījis dažādus Tunisijas un Saūda Arābijas klubus, strādājis arī Apvienotajos Arābu Emirātos un Lībijā. Karjeru sāka klubā AS Djerba, turpinājumā vadīja dažādus Tunisijas klubus. No 2007. līdz 2008. gadam bija Tunisijas U-20 izlases galvenais treneris. Pirmā trenera darba pieredze ārzemēs bija 2011. gadā Saūda Arābijas klubā Damac, vēlāk strādāja arī citos šīs valsts klubos Al-Ansar un Al-Nahda. 2013. gadā dažas spēles bija Tunisijas izlases galvenā trenera Nebīla Maalūla asistents. 2013. gada oktobrī atgriezās Saūda Arābijas klubā Al-Nahda. Vēlāk ieņēma galvenā trenera amatu citā Saūda Arābijas klubā Al-Khaleej. Pēc tam strādāja ar Tunisijas komandu JS Kairouan, kur palika tikai līdz 2018. gada martam, atlikušajā sezonas daļā vadīja citu Tunisijas klubu CA Bizertin. 2018.—2019. gada sezonā bija Apvienoto Arābu Emirātu kluba Emirates Club galvenais treneris, 2020.—2021. gada sezonā strādāja Lībijā, vadot Tripoles "Al Ahli". 2021. gada jūnijā Kādri otro reizi kļuva par Tunisijas izlases trenera asistentu. Viņš bija treneru korpusā arī 2021. gada Āfrikas Nāciju kausā, kur astotdaļfināla spēlē pret Nigēriju aizvietoja galveno treneri Manderu Kebaieru, kurš bija inficējies ar Covid-19. 2022. gada 30. janvārī, kad pēc izstāšanās no Āfrikas Nāciju kausa Kebaiers tika atlaists, Kādri tika iecelts par izlases galveno treneri. Viņa vadībā komanda kvalificējās 2022. gada FIFA Pasaules kausam, izšķirošajās kvalifikācijas spēlēs uzvarot Mali izlasi. https://sportacentrs.com/futbols/izlases/25012024-tunisijas_un_alzirijas_treneri_pamet_amat «Tunisia fires coach Kebaier after African Cup exit». news9live.com (angļu). 2022. gada 31. janvārī. Arhivēts no oriģināla, laiks: 2022. gada 10. novembrī. Skatīts: 2022. gada 10. novembrī. «African quintet qualify on night of drama». fifa.com (angļu). Skatīts: 2022. gada 10. novembrī. WorldFootball profils (angliski) Transfermarkt trenera profils (angliski)