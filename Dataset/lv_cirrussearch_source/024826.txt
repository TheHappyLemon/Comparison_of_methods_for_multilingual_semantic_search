Miša Maiskis (dzimis kā Mihails Maiskis 1948. gada 10. janvārī Rīgā) ir Latvijas ebreju čellists, kas dzīvo Beļģijā. Muzicējis ar vairākiem pasaulē slaveniem orķestriem, arī ar Latvijas Nacionālo simfonisko orķestri. Dzimis 1948. gadā Rīgā kā trešais bērns Leopolda Bogoslavska (nomainīja uzvārdu uz "Maiskis") ģimenē, Mišas brālis spēlēja vijoli, vēlāk ērģeles un klavesīnu, māsa - klavieres. Mācījās Emīla Dārziņa mūzikas skolā, no 1962. gada Ļeņingradas Valsts Konservatorijas Speciālās mūzikas skolā, 1965. gadā kļuva par Vissavienības jauno izpildītāju konkursa laureātu. 1966. gadā Maiskis sāka studijas Maskavas Valsts konservatorijā, 1970. gadā viņu apcietināja par PSRS ārējās tirdzniecības valūtas čeku pirkšanu un piesprieda pusotru gadu ieslodzījumu labošanas darbu nometnē pie Dzeržinskas Krievijā. Lai izbēgtu dienestam Padomju armijā, Maiskis divus mēnešus pavadīja psihiatriskajā slimnīcā, 1972. gadā viņam atļāva pamest PSRS un izceļot uz Izraēlu. 1973. gadā Maiskis uzstājās Karnegi zālē kopā ar Pitsburgas simfonisko orķestri. . 1974. gadā Maiskis devās uz Losandželosu, kur četrus mēnešus mācījās izcilā ukraiņu izcelsmes čellista Grigorija Pjatigorska meistarklasē. Mišam Maiskim ir seši bērni, meita Lilī Maiska (1987) ir pianiste, dēls Saša (1989) ir vijolnieks. Kopā ar meitu Lilī Miša Maiskis koncertējis arī Latvijā, bet 2018. gadā iznāca viņu albums “Adagietto”. Otrajā laulībā ar Evelīnu De Silvu dzimuši dēli Maksims (2004), Manuels (2009), Mateo (2013) un meita Mila Elīna (2015). «Miša Maiskis». HBF.lv. Skatīts: 2014. gada 6. jūlijā. Dzimuši Latvijā. Akadēmiskā mūzika – Krēmers, Maiskis, Jansons Oficiālā tīmekļa vietne