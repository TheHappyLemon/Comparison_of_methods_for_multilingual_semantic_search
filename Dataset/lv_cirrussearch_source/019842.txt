Kails Vilsons (angļu: Kyle Wilson; dzimis 1984. gada 15. decembrī) ir bijušais kanādiešu hokejists, centra uzbrucējs. Karjeras laikā aizvadījis 39 spēles Nacionālajā hokeja līgā. Septiņas sezonas aizvadījis Amerikas hokeja līgā, divas reizes kļūstot par tās čempionu, karjeras otrajā pusē vairākas sezonas aizvadīja dažādās Eiropas vadošajās līgās. Profesionāļa karjeru Vilsons sāka 2006.—07. gada sezonā, kad debitēja Amerikas hokeja līgas kluba Hēršijas "Bears" sastāvā, 54 spēlēs gūstot 54 punktus. 2008.—09. un 2009.—10. gada sezonās hokejists kopā ar klubu izcīnīja Kaldera kausu. 2009.—10. gada sezonā Vilsons debitēja arī NHL, aizvadot divas spēles Vašingtonas "Capitals" rindās. 2010. gada vasarā hokejists noslēdza viena gada līgumu ar Kolumbusas "Blue Jackets", tās sastāvā nākamajā sezonā aizvadot 32 spēles, taču tad Vilsons noslēdza divu gadu līgumu ar Našvilas "Predators", tās sastāvā aizvadot vien piecas spēles, atlikušo 2011.—12. gada sezonas daļu aizvadot AHL klubā Milvokī "Admirals". 2012.—13. gada sezonu uzbrucējs aizvadīja AHL klubos Sirakūzas "Crunch" un Norfolkas "Admirals". 2013. gada jūnijā noslēdza viena gada līgumu ar KHL klubu Rīgas "Dinamo". Sezonas izskaņā iedzīvojās savainojumā, kā rezultātā nevarēja palīdzēt komandai izslēgšanas kārtas spēlēs, taču ar 44 punktiem bija komandas rezultatīvākais spēlētājs regulārajā sezonā. Maijā noslēdza līgumu ar Doneckas "Donbass", taču pēc tam, kad kļuva zināms, ka "Donbass" nākamo KHL sezonu izlaidīs, pievienojās Čeļabinskas "Traktor". Decembra vidū "Traktor" uzbrucēju atlaida, un viņš atgriezās Rīgas "Dinamo" rindās. 2015.—16. gada sezonas pirmo pusi aizvadīja Zviedrijas hokeja līgas vienībā MODO Hockey, savukārt noslēdza jau Šveices hokeja līgas vienībā Langnavas "Tigers". 2016. gada vasarā pievienojās Berlīnes "Eisbären", pēc nākamās sezonas beigām noslēdzot spēlētāja karjeru. Eliteprospects profils (angliski) Internet Hockey Database profils (angliski) Hockey-Reference profils (angliski) KHL profils (angliski)