Ferrari 125 S (zināms arī kā 125 vai 125 Sport) ir pirmais Ferrari markas ražotais automobilis. Lai arī pirmais Enco Ferrāri radītais automobilis ir 1940. gada Auto Avio Costruzioni 815, 125 S ir pirmais automobilis, kas nosaukts ražotāja vārdā un 1947. gada 11. maijā piedalījās Pjačencas sacīkšu aplī. Tāpat kā 815, šis ir sporta automobilis, bet atšķirībā no priekšgājēja, kas bija aprīkots ar no Fiat aizgūtu un pārbūvētu astoņu cilindru dzinēju, 125 S tika aprīkots ar V12 dzinēju. 125 S 1947. gadā nomainīja 159 S. 125 S ir izmantots cauruļu rāmis, kas priekšā aprīkots ar dubulto piekari un šķērsām novietotu lokšņu atsperi un aizmugurējo piedziņas asi. Abi tilti aprīkoti ar hidrauliskajām tumuļu bremzēm. 125 S ir aprīkots ar Džoakino Kolombo izveidoto 1,5 litru (1497 cm3) V12 dzinēju. Šī dzinēja jauda ir 118 Zs (87 kW) pie 6800 apgriezieniem minūtē ar kompresijas pakāpi 9,5:1. Dzinēja katrai galvai ir viena sadales vārpsta, kas katram cilindram piedzen divus vārstus. Degvielas padevi nodrošina trīs dubultie Weber 30DCF karburatori. «GILCO Ferrari 125 chassis». Gilco Design. Skatīts: 2006. gada 10. augusts.