Galindesa sala (franču: lÎle Galindez, angļu: Galindez Island, spāņu: Isla Galíndez) ir viena no lielākajām salām Argentīnas salu grupā Antarktīdā. Sala ir ap 1 km gara un līdz 550 m plata, izliekta pusmēness formā. Ziemeļu daļa klinšaina ar ap 500 m garu ziemeļrietumu virzienā izliektu pussalu; dienviddaļā līdz 55 m augsts ledus kupols. Salas vidusdaļā paceļas 51 m augstais Vuzlu kalns (Woozle Hill), kas nosaukts par godu tēliem no Alana Milna grāmatas Vinnijs Pūks. Salu atklāja un aptuveni nokartēja Francijas antarktiskā ekspedīcija Žana Batista Šarko vadībā 1903.—1905. gados un kopā ar netālajām saliņām nosauca par godu argentīniešu flotes virsniekam Ismaelam Galindesam (Ismael F. Galíndez) par Galindesa salām (vēlāk nosaukums tika attiecināts tikai uz vienu salu). Galindess vadīja glābšanas ekspedīciju ar korveti Uruguay, kad Argentīnā paklīda baumas, ka Šarko ekspedīcija pazudusi. 1954. gadā uz Galindesas salas ziemeļu galu (Marinas ragu) no blakus esošās Vinterailendas tika pārcelta Ardžentainailendsas polārstacija, kas 1977. gadā tika pārdēvēta par Faradeju, bet 1996. gadā pārdota Ukrainai un pārdēvēta par Vernadsku. Studies on the Ice Cap of Galindez Island, Argentine Islands SCAR Composite Gazetteer