Greiems Džeimss Arnolds (angļu: Graham James Arnold; dzimis 1963. gada 3. augustā Sidnejā) ir Austrālijas futbola treneris un bijušais futbolists. Spēlējis uzbrucēja pozīcijā, bijis Austrālijas futbola izlases spēlētājs. Kopš 2018. gada ir Austrālijas izlases galvenais treneris. Spēlētāja karjeras sākumā pārstāvēja Austrālijas klubus, visilgāk spēlēja Sydney United sastāvā. 1990. gadā pārcēlās uz Eiropu, pievienojoties Nīderlandes vienībai Roda JC Kerkrade. Vēlāk spēlēja Beļģijā, pārstāvot Liège un Charleroi klubus. No 1995. līdz 1997. gadam spēlēja Nīderlandes komandā NAC Breda. Pēc tam karjeru turpināja Japānā Sanfrecce Hiroshima komandā. Karjeru noslēdza Northern Spirit klubā Austrālijā. Austrālijas izlasē aizvadījis 56 spēles un guvis 19 vārtus. Piedalījies 1988. gada vasaras olimpiskajās spēlēs. Arnoldam bija neliela agrīna trenera pieredze. 1989.—1990. gada sezonā aizvadīja divus mačus kā Sydney United treneris, būdams kluba spēlētājs. Tomēr viņa pilnvērtīga trenera karjera sākās 1998. gadā, kad viņš tika iecelts par Northern Spirit spēlējošo treneri. 2000. gadā sāka strādāt par Austrālijas izlases trenera asistentu. 2006. gada jūlijā, kad pēc Pasaules kausa galvenā trenera amatu atstāja Gīss Hidinks, Arnolds kļuva par galvenā trenera pienākumu izpildītāju. Šajā amatā darbu turpināja līdz 2007. gada Āzijas kausa finālturnīra beigām. Tajā Austrālija aizkļuva līdz ceturtdaļfinālam, kurā pēcspēles 11 metru sitienu sērijā piekāpās Japānai. Pēc tam Arnolds darbu turpināja kā Austrālijas U-23 izlases galvenais treneris un kvalificējās 2008. gada vasaras olimpiskajām spēlēm. 2008. gadā atgriezās nacionālās izlases trenera asistenta darbā un bija treneru korpusā 2010. gada FIFA Pasaules kausa finālturnīrā. 2010. gadā atkal pievērsās darbam ar klubu komandām. Trīs sezonas nostrādāja par Central Coast Mariners galveno treneri. Šajā laikā divreiz aizveda komandu līdz čempionāta finālam, 2013. gadā arī izcīnot čempiontitulu. 2011.—2012. gada sezonā uzvarēja regulārajā sezonā. 2014. gadā neilgu laiku bija Japānas kluba Vegalta Sendai galvenais treneris. Tomēr ar šo komandu nespēja uzvarēt nevienā no spēlēm un pēc dažiem mēnešiem klubu atstāja. 2014. gada maijā kļuva par Sydney FC galveno treneri. Ar Sidnejas klubu divreiz uzvarēja Austrālijas līgas regulārajā sezonā un divas reizes vadīja komandu lielajā finālā, 2017. gadā izcīnīja čempiontitulu. 2018. gada martā tika paziņots, ka pēc 2018. gada FIFA Pasaules kausa finālturnīra Arnolds aizvietos Bertu van Marveiku Austrālijas izlases galvenā trenera amatā. Vienlaikus Arnolds uzņēmās arī Austrālijas U-23 izlases vadību. 2019. gada Āzijas kausā Austrālijas izlase izstājās ceturtdaļfinālā. Arnolds vadīja Austrālijas olimpisko izlasi 2020. gada vasaras olimpisko spēļu turnīrā, tajā komanda nespēja izkļūt no grupas. Pēc tā neturpināja darbu ar olimpisko izlasi un pievērsās tikai nacionālajai izlasei. 2022. gada FIFA Pasaules kausa kvalifikācijas turnīrā Arnolda vadītā Austrālijas izlase pirmo reizi izcīnīja astoņas uzvaras pēc kārtas. Vēlāk starpkonfederāciju izslēgšanas spēlēs tika pieveikta Peru izlase, un komanda kvalificējās finālturnīram. «Coaches proud of team's achievements». fifa.com (angļu). 2006. gada 28. jūnijā. Skatīts: 2022. gada 2. novembrī. «Arnold named Van Marwijk’s eventual successor». fifa.com (angļu). 2018. gada 8. martā. Skatīts: 2022. gada 2. novembrī. «Socceroos win World Cup qualifier against Jordan thanks to Harry Souttar header». abc.net.au (angļu). 2021. gada 15. jūnijā. Skatīts: 2022. gada 2. novembrī. Vikikrātuvē par šo tēmu ir pieejami multivides faili. Skatīt: Greiems Arnolds. Olympedia profils (angliski) WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) FBref spēlētāja profils (angliski)