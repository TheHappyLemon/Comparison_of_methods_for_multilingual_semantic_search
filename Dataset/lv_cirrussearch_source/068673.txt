El Ninjo (spāņu: El Niño — 'mazulis') ir globāla rakstura dabas parādība, kas aptver okeānu un atmosfēru. El Ninjo un pretēja rakstura parādība — La-Ninja — ir visizteiktākās globālās cikliskās klimata izmaiņas, kas izpaužas vairāku gadu laikā. El Ninjo ir anomāli liels (virs 0,5 °C vairāk nekā 5 mēnešu laikā) Klusā okeāna virsmas ūdeņu temperatūras pieaugums (attiecīgi La Ninja ir šo ūdeņu temperatūras kritums). Šāda pasiltināšanās notiek neregulāri ik pēc 2 līdz 7 gadiem un turpinās parasti 1—2 gadus. El Ninjo ietekme uz dienvidu puslodes un visas pasaules klimatu ir milzīga. El Ninjo tā nosaukta tādēļ, ka parasti sākas ap Ziemassvētkiem un vietējiem Dienvidamerikas iedzīvotājiem tā saistījās ar Kristus dzimšanu. Pirmo reizi šo terminu zinātnē sācis lietot Gilberts Tomass Volkers 1923. gadā. Gaisa spiediena paaugstināšanās virs Indijas okeāna, Indonēzijas un Austrālijas. Gaisa spiediena pazemināšanās virs Taiti un visā Klusā okeāna centrālajā un austrumu daļā. Pasātu vēji Klusā okeāna dienvidu daļā pavājinās vai novirzās uz austrumiem. Peru apkaimē parādās silts gaiss, izraisot lietu turienes tuksnešos. Siltā ūdens zona izplatās no Klusā okeāna rietumdaļas uz austrumiem, nesot līdzi lietu parasti sausiem rajoniem. Siltie, ar planktonu nabadzīgie tropiskie ūdeņi ar tā saucamo El Ninjo okeāna straumi nokļūst tālu uz austrumiem un nomaina aukstās Humbolta straumes jeb Peru straumes ūdeņus. Aukstā Humbolta straume ir bagāta ar planktonu un tajā ir lieli rūpnieciski izmantojamo zivju resursi. Tādēļ ūdeņu sasilšana pie Peru krastiem El Ninjo ietekmē krasi samazina zivju nozveju un ir liels ekonomisks trieciens vietējai zvejniecībai. El Ninjo radītās lietusgāzes var izraisīt iznīcinošus plūdus vairākos Dienvidamerikas rajonos. Savukārt Austrālijā El Ninjo periodos valda liels sausums ar postošiem mežu ugunsgrēkiem. Parasti El Ninjo notiek reizi 2—7 gados, vismaz pēdējo 300 gadu laikā, bet to lielākā daļa bijuši vāji El Ninjo. Lieli El Ninjo notikuši 1790—1793, 1828, 1876—1878, 1891, 1925—1926, 1982—1983 un 1997—1998 gados. Pēdējie El Ninjo notikuši 1986—1987, 1991—1992, 1993, 1994, 1997—1998 un 2002—2003 gados. El Ninjo 1997—1998 gados bija ļoti spēcīgs un tas sev pievērsa lielu starptautisku uzmanību, savukārt 1990—1994 gados bija neparasti tas, ka El Ninjo parādījās ļoti bieži, bet vienmēr bija ļoti vājš. «Kas ir „El-Ninjo” un „La-Ninja”???». Arhivēts no oriģināla, laiks: 2007. gada 24. novembrī. Skatīts: 2008. gada 26. maijā. Sliktais dabas puika El Ninjo Vikikrātuvē par šo tēmu ir pieejami multivides faili. Skatīt: El Ninjo. Encyclopædia Britannica raksts (angliski) Krievijas Lielās enciklopēdijas raksts (krieviski)