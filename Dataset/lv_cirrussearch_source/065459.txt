Marko Švarcs (vācu: Marco Schwarz; dzimis 1995. gada 16. augustā Fillahā) ir Austrijas kalnu slēpotājs, 2018. gada ziemas olimpisko spēļu sudraba medaļas ieguvējs komandu sacensībās, 2021. gada pasaules čempions kombinācijā. Piedalījās 2012. gada ziemas jaunatnes olimpiskajās spēlēs Insbrukā. Izcīnīja trīs zelta medaļas: kombinācijā, milzu slalomā un jaukto komandu sacensībās. 2014. gada Pasaules čempionātā junioriem uzvarēja supergigantā un ieguva bronzas medaļu nobraucienā. Pēc gada nākamajā Pasaules čempionātā junioriem izcīnīja sudraba godalgu slalomā. Pasaules kausa sacensībās debitēja 2014. gada 16. novembrī Levi, Somijā. Pirmo reizi vietu uz goda pjedestāla Pasaules kausa posmos izcīnīja 2015. gada 22. decembrī, slaloma sacensībās Itālijā ieņemot 3. vietu. Pasaules čempionātā pirmo reizi piedalījās 2017. gadā Sanktmoricā. Startēja tikai slalomā un ieņēma 7. vietu. 2018. gada ziemas olimpiskajās spēlēs Phjončhanā izcīnīja sudraba medaļu jaukto komandu sacensībās. Individuāli labāko rezultātu sasniedza kombinācijā, ieņemot 4. vietu, bet slalomā ierindojās 11. vietā. 2019. gada 1. janvārī Oslo izcīnīja pirmo uzvaru Pasaules kausa posmos paralēlā slaloma sacensībās. 2019. gada Pasaules čempionātā Švarcs izcīnīja trīs medaļas — bronzu slalomā un kombinācijā, kā arī sudraba godalgu komandu sacensībās. 2021. gada 10. janvārī Adelbodenē pirmo reizi uzvarēja Pasaules kausa posmā slalomā. 2021. gada Pasaules čempionātā, kas risinājās Kortīnā d'Ampeco, izcīnīja zelta medaļu kombinācijā un bronzu milzu slalomā. 2020.—2021. gada Pasaules kausa sezonā ieguva mazo kristāla globusu par uzvaru slaloma disciplīnas kopvērtējumā. Visu disciplīnu kopvērtējumā ieņēma 3. vietu. 2022. gada ziemas olimpiskajās spēlēs Pekinā labāko rezultātu sasniedza kombinācijā, kur ieņēma 5. vietu. Slalomā bija 17. vietā, bet milzu slalomā 14. vietā. 2023. gada Pasaules čempionātā izcīnīja sudraba medaļu kombinācijā un bronzu milzu slalomā. «Petra Vlhova and Marco Schwarz Conquer Oslo City Event». skiracing.com (angļu). 2019. gada 1. janvāris. Skatīts: 2023. gada 7. februārī. «Marco Schwarz takes first World Cup slalom with win in Adelboden». olympics.com (angļu). 2021. gada 10. janvāris. Skatīts: 2023. gada 7. februārī. «Marco Schwarz wins men's slalom Crystal Globe as Noel takes race victory in Kranjska Gora». olympics.com (angļu). 2021. gada 14. marts. Skatīts: 2023. gada 7. februārī. Vikikrātuvē par šo tēmu ir pieejami multivides faili. Skatīt: Marko Švarcs. Olympedia profils (angliski) Munzüger Sport profils (vāciski) FIS profils (kalnu slēpošana) (angliski)