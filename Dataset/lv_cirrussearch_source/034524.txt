Villems Kornēlijs Shautens (nīderlandiešu: Willem Cornelisz Schouten; dzimis ap 1567. gadu Hornā, Nīderlandē, miris 1625. gadā Madagaskaras piekrastē) bija holandiešu jūrasbraucējs, pazīstams kā pirmais, kas apkuģojis Hornas ragu. 1615. gadā kopā ar Jakobu Le Mēru devies jūrasbraucienā no Holandes ar ekspedīciju, ko finansēja Isaks Le Mērs (viens no Nīderlandes Austrumindijas kompānijas dibinātājiem). Gada nogalē ekspedīcija sasniedza Dienvidameriku un, kuģojot apkārt tās dienvidu galam, atklāja Estadosas salu uz dienvidiem no Ugunszemes. 1616. gadā pēc ilgstošiem pūliņiem viņa kuģiem izdevās pakuģot garām kontinenta galējam dienvidu punktam Hornas ragam, ko kapteinis nosauca savas dzimtās pilsētas vārdā (tā saucās arī viens no ekspedīcijas kuģiem, kas gāja bojā). Tādējādi viņš kļuva par pirmo, kam izdevies izkuģot Dreika šaurumu un pierādīt, ka Dienvidamerika nav saistīta ar tolaik hipotētisko lielo dienvidu kontinentu. Nīderlandes Austrumindijas kompānija jūrasbraucēju apsūdzēja tās monopola tirdzniecībai ar Garšvielu salām pārkāpšanai. V. Shautens tika apcietināts Javas salā un viņa kuģis konfiscēts, taču pēc tam kapteinis tika atbrīvots. Atgriezies dzimtenē viņš 1618. gadā publicēja sava ceļojuma dienasgrāmatu. Citos kuģojumos kā Nīderlandes Austrumindijas kompānijas kapteinis apmeklējis Jaungvinejas, Austrālijas, Madagaskaras piekrastes. Pēdējās no tām piekrastē 1625. gadā miris. Viņa vārdā ir nosaukta Shautena salu grupa Jaungvinejas ziemeļu piekrastē. Vikikrātuvē par šo tēmu ir pieejami multivides faili. Skatīt: Villems Shautens. Encyclopædia Britannica raksts (angliski) Krievijas Lielās enciklopēdijas raksts (krieviski)