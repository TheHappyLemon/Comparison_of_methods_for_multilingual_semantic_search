Sebacīnskābe (dekāndiskābe, 1,8-oktāndikarbonskābe, HOOC−(CH2)8−COOH) pieder pie piesātinātajām divvērtīgajām karbonskābēm. Sebacīnskābes sāļus un esterus sauc par sebacātiem (no latīņu: sebum — 'speķis, tauki', sebaceus — 'tauku svece'). Sebacīnskābe ir kristāliska viela (bezkrāsaini plāksnīšveida kristāli), kas pavisam nedaudz šķīst ūdenī. Iegūst rīcineļļas pārziepošanas produktu sausajā destilācijā. Lieto polimēru iegūšanai, hidraulisko šķidrumu, sveču ražošanā, kosmētikā. Sebacīnskābes esterus lieto kā polimēru plastifikatorus un smērvielas. Di-(2-etilheksil)sebacātu (DEHS) aerosola veidā lieto kā maztoksisku vielu augsti efektīvo (HEPA) gaisa filtru veseluma pārbaudei.