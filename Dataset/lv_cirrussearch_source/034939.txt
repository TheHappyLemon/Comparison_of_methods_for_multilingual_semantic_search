Darens Aronovskis (angļu: Darren Aronofsky; dzimis 1969. gada 12. februārī Ņujorkā, ASV), ir amerikāņu kinorežisors, scenārists un producents. Darens Aronovskis dzimis Ņujorkā skolotāju ģimenē, viņa tēvs ir Abrahams (Abe) Aronovskis, māte — Šarlote Aronovska. Viņa tēvs pasniedza ķīmiju un dabaszinātnes. Aronovska ģimene bija konservatīvi jūdaisti. Bērnību pavadījis Manhatanā. Pēc vidusskolas beigšanas sešus mēnešus ceļoja pa Tuvajiem Austrumiem, Eiropu un Gvatemalu. 1987. gadā iestājās Hārvarda Universitātē, kur apguva antropoloģiju, kino un animāciju. 1990. gadā kā kursa darbu uzņēma savu pirmo filmu Supermarket Sweep, 1991. gadā šo īsmetrāžas filmu nominēja Kino mākslas un zinātnes akadēmijas studentu balvai. Tai pašā gadā Aronovskis paguva uzņemt vēl vienu īsmetrāžas filmu Fortune Cookie. 1991. gadā viņš absolvēja Hārvarda Universitāti, iegūstot bakalaura grādu mākslā. Gadu vēlāk Aronovskis devās uz Losandželosu, lai Amerikas Kinoinstitūta konservatorijā apgūtu režisora profesiju. Kā diplomdarbu viņš uzņēma īsmetrāžas filmu Protozoa un 1993. gadā ieguva tēlotājmākslas maģistra (M.F.A) grādu. Pie savas pirmās pilnmetrāžas filmas "Pī" Aronovskis sāka strādāt 1995. gadā. Filma ir ieguvusi vairākus apbalvojumus dažādos kinofestivālos. 2000. gadā iznāca viņa otrā pilnmetrāžas filma "Rekviēms sapnim", arī šī filma ir guvusi atzinību un dažādus apbalvojumus. Nākamās filmas uzņemšana Aronovskim bija saistīta ar dažādām problēmām. Sākotnēji filozofiski-fantastiskās filmas "Strūklaka" uzņemšanai piešķīra 75 miljonus dolāru. Bija paredzēts, ka galvenās lomas filmā spēlēs Breds Pits un Keita Blanšeta. Taču vēl pirms filmas uzņemšanas sākuma Bredam Pitam ar režisoru izraisījās radošas domstarpības, un viņš pameta projektu. Uz laiku filma "nogula plauktā". Turpināt darbu pie šīs filmas Aronovskis varēja tikai 2004. gadā, kad savu piekrišanu piedalīties deva aktieris Hjū Džekmens. Galveno sieviešu lomu piekrita tēlot režisora līgava Reičela Vaisa. Filmas budžets, salīdzinot ar sākotnējo, bija samazināts vairāk nekā 2 reizes — līdz 35 miljoniem dolāru. Kritiķu atsauksmes nebija viennozīmīgas, pārsvarā gan vērtējums bija pozitīvs. Filma atpelnīja mazāk kā pusi tajā ieguldīto līdzekļu. 2008. gada filma "Cīkstonis" Aronovskim bija veiksmīga, tā izpelnījās arī starptautisku atzinību, iegūstot galveno balvu Zelta Lauva 65. Venēcijas starptautiskajā kinofestivālā. Aronovska 2010. gada filma "Melnais gulbis" kļuva par viņa visveiksmīgāko, atzītāko un finansiāli ienesīgāko filmu. Ar 13 miljonu dolāru budžetu tā spēja savākt gandrīz 320 miljonus dolāru. Filma demonstrēja visā pasaulē, tā ieguva Oskaru par labāko sieviešu lomu, kuru tēloja Natālija Portmane. Aronovski par šo filmu nominēja Amerikas Kinoakadēmijas balvai kategorijā "Labākais režisors". 2014. gada martā iznāca Aronovska filma "Noass". Mūziku Darena Aronovska filmām ir sarakstījis komponists Klints Mansels. Idov, Michael. «Pi in the Sky». журнал Нью-Йорк, 2008-11-19. Arhivēts no oriģināla, laiks: 2011-08-23. Skatīts: 2010-12-19. The Scribe «Darren Aronofsky: biography». Arhivēts no oriģināla, laiks: 2015. gada 24. septembrī. Skatīts: 2016. gada 10. augustā. The Scribe: Temple Beth El of Manhattan Beach «Darren Aronofsky: Hollywood’s most ambitious director». Arhivēts no oriģināla, laiks: 2013. gada 18. maijā. Skatīts: 2016. gada 10. augustā. Lenta.ru: Кино: Аронофски приступит к съемкам фильма о Ное в июле Bray, Elisa (January 28, 2011) Duo Darren Aronofsky and Clint Mansell score on pointes Arhivēts 2017. gada 18. augustā, Wayback Machine vietnē. The Independent Retrieved 2011-01-31 Oficiālā tīmekļa vietne IMDb profils (angliski) AllMovie profils (angliski) Box Office Mojo profils (angliski) Личный блог Даррена Аронофски Интервью с Дарреном Аронофски на Синематеке Arhivēts 2016. gada 29. martā, Wayback Machine vietnē.