Leonīds Tambijevs (dzimis 1970. gada 26. septembrī Rīgā) ir bijušais Latvijas hokejists, kreisās malas uzbrucējs, Latvijas hokeja izlases dalībnieks. Profesionāļa karjeru aizvadījis Eiropā, tostarp spēlējot Krievijas, Somijas, Šveices un Vācijas augstākajās līgās. Izlases sastāvā piedalījies 15 pasaules čempionātos un divos olimpisko spēļu turnīros. Kopumā piedalījies 208 spēlēs un ar 150 punktiem ir izlases visu laiku rezultatīvākais spēlētājs. Pēc sportista karjeras beigām kļuvis par treneri. Galvenā trenera amatā kļuvis par Krievijas Augstākās līgas 2018. un 2019. gada čempionu. 2022. gadā ir Kontinentālās hokeja līgas (KHL) kluba Vladivostokas "Admiral" galvenais treneris. Viņa dēls Kirils Tambijevs ir profesionāls hokejists. Rīgas "Dinamo" hokeja skolas audzēknis, kurš PSRS junioru čempionātā izcīnījis sudraba un bronzas medaļas. Profesionālās hokejista gaitas uzsācis Latvijā RASMS komandā, bet no 1989. līdz 1991. gadam devies uz Ļeņingradu, kur spēlējis vietējā SKA komandā, kuras rindās arī debitēja PSRS augstākajā līgā. Pēcāk atgriezies Latvijā un līdz pat meistarkomandas pastāvēšanas beigām spēlējis Rīgas "Stars" un HK Pārdaugava rindās. Pēc meistarkomandas izjukšanas devies uz Dāniju, kuras hokeja līmeni vērtējis ļoti augstu. Pēcāk spēlējis arī Somijas, Vācijas, Krievijas un Šveices klubos, bet pēdējo sezonu aizvadīja Itālijas otrās divīzijas klubā HC Merano. Par karjeras augstāko punktu tiek uzskatīts laiks, kad no 1997. līdz 2000. gadam hokejists spēlēja Raumas "Lukko" rindās un Somijas SM-liiga sacensībās šajā laikā 130 spēlēs guva 105 (57+48) rezultativitātes punktus. Pēcāk 2003.—04. gada sezonā Somijā spēlēja Tamperes "Tappara" rindās, kur gan aizvadīja tikai 12 spēles, gūstot 9 (4+5) rezultativitātes punktus. Tambijevs ir spēlējis Latvijas izlasē kopš pirmās oficiālās spēles un pārstāvējis valstsvienības krāsas visos pasaules čempionātos no 1993. līdz 2007. gadam, kā arī visos četros Olimpisko spēļu kvalifikācijas turnīros un abos 2002. un 2006. gada olimpisko spēļu hokeja turnīros. 2007. gada 13. aprīļa spēlē pret Somijas izlasi kopā ar Aleksandru Semjonovu kļuva par pirmajiem Latvijas hokeja izlases hokejistiem, kas sasniedza 200 aizvadīto oficiālo spēļu slieksni Latvijas hokeja izlases rindās. Tambijevs ir arī visu laiku rezultatīvākais Latvijas izlases hokejists. 2012. gada februārī ticis apstiprināts par Latvijas U-18 izlases galveno treneri. 2018. gadā Tambijevs kopā ar Sanktpēterburgas "Dinamo" kļuva par Krievijas Augstākās līgas čempionu. 2019. gadā L. Tambijevs kopā ar Kazahstānas komandu Karaghandi "Saryarka" izcīnīja savu otro čempiona titulu divās sezonās un ieguva līgas labākā trenera balvu. 2020. gada pavasarī tika apstiprināts par KHL kluba Vladivostokas "Admiral" galveno treneri, taču vien dažas dienas vēlāk kļuva zināms, ka komanda atsauc savu dalību no turnīra. No 2020. gada rudens līdz 2021. gada februārim vadīja Krievijas Augstākajā līgā spēlējošo Novokuzņeckas "Metallurg". 1988: LPSR hokeja čempionāta čempions 1989: PSRS junioru meistarsacīkšu sudraba medaļu ieguvējs 1989: LPSR hokeja čempionāta čempions 1995: Rezultatīvākais HK Pārdaugava hokejists SHL 1999: Trešais labākais vārtu guvējs, astotais rezultatīvākais Somijas SM-līgā, rezultatīvākais Raumas "Lukko" hokejists 2003: Krievijas augstākās līgas čempions, rezultatīvākais Rietumu divīzijas uzbrucējs, labākais vārtu guvējs 2007: Kopā ar Aleksandu Semjonovu bija pirmie Latvijas hokeja izlases spēlētāji, kas aizvadījuši 200 spēles Visu laiku rezultatīvākais Latvijas izlases hokejists https://www.lsm.lv/raksts/sports/hokejs/tambijevs-klust-par-khl-kluba-vladivostokas-admiral-galvena-trenera-pienakumu-izpilditaju.a432421/ «Tambijevs iecelts par U-18 izlases galveno treneri». Sportacentrs.com. 2012. gada 1. februārī. Skatīts: 2012. gada 1. februārī. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski)