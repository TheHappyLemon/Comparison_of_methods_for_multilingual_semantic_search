Komandantstunda jeb policijas stunda ir aizliegums personām bez atļaujas noteiktā diennakts laikā brīvi pārvietoties ārpus dzīvesvietas, lai ieviestu un uzturētu kārtību, samazinātu upuru skaitu ārkārtas stāvokļa laikā vai kara laikā. Lai ierobežotu iedzīvotāju sacelšanos, jau kopš viduslaikiem tika izmantota komandantstunda, tostarp Viljama I Iekarotāja laikā. Pirms ASV pilsoņu kara vairums dienvidu štatu noteica policijas stundu vergiem. Pirmā un Otrā pasaules kara laikā tika ieviesta arī kara policijas stunda. Pirmā pasaules kara laikā, lai taupītu degvielu, Lielbritānijas Tirdzniecības padome ieviesa oficiālu policijas stundu, kas paredzēja, ka veikaliem un izklaides iestādēm līdz plkst. 22.30 ir jāizdzēš apgaismojums. Saistībā ar Krievijas iebrukumu Ukrainā 2022. gada 24. februārī daudzos Ukrainas reģionos tika ieviesta policijas stunda, kas ierobežoja civiliedzīvotāju pārvietošanos nakts laikā bez īpašām atļaujām. Policijas stundas sākuma un beigu laiku noteica reģionālā padome katrā apgabalā atsevišķi. Piemēram, Kijivā tas tika noteikts no plkst. 22:00 līdz 7:00. Ja apdzīvotās vietas tika apšaudītas īpaši spēcīgi vai pastāvēja risks, ka pilsētās varētu iebrukt Krievijas karaspēks, policijas stundu pagarināja līdz pat vairākām dienām, piemēram, Kijivā no 15. līdz 17. martam. karastāvoklis Bumbu patvertne «komandantstunda | Tēzaurs». tezaurs.lv. Skatīts: 2023-08-12. Vikikrātuvē par šo tēmu ir pieejami multivides faili. Skatīt: Komandantstunda. Encyclopædia Britannica raksts (angliski)