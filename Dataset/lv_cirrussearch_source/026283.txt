Sanmarīno eiro monētas ir eiro monētas, kuras izdevusi Sanmarīno. Kopš 2002. gada eiro ir oficiālais maksāšanas līdzeklis Sanmarīno, nomainot Itālijas liru. Kad liras Itālijā nomainīja eiro, Sanmarīno vienojās par tiesībām kalt nelielu skaitu savu eiro monētu. Lai gan Sanmarīno neietilpst Eiropas Savienībā, Sanmarīno eiro monētas ir likumīgs maksāšanas līdzeklis. Uz lielākās daļas Sanmarīno monētu ir attēloti arhitektūras pieminekļi. Uz 2 eiro monētas ir attēlota Sanmarīno valdības ēka jeb Palazzo Pubblico. Uz 50 centu monētas ir attēloti trīs torņi — Lagaita, Lačesta un Ilmontale (La Guaita, La Cesta, Il Montale). Uz 10 centu monētas ir attēlots Sanmarīno Baziliks, bet uz 2 centu monētas ir attēlota Sanmarīno Brīvības statuja. Uz 5 centu un 1 centa monētām ir attēloti attiecīgi Lagaitas un Ilmontales torņi. Atšķirīgas ir tikai 1 eiro un 20 centu monētas. Uz 1 eiro monētas ir attēlots Sanmarīno Republikas oficiālais ģerbonis, bet uz 20 centu monētas ir attēlots Svētais Marīno no kāda Gverčīno skolas eļļas gleznojuma. Sanmarīno ir izdevusi deviņas 2 eiro apgrozības piemiņas monētas. Pirmo monētu izdeva 2004. gadā par godu vēsturniekam un numismātam, Bartolomeo Borghesi. 2005. gadā izdeva monētu par godu fizikas gadam pasaulē, 2006. gadā par godu Kristofera Kolumba nāves 500. gadadienā. 2007. gadā izdeva monētu Džuzepes Garibaldi 200 gadu jubilejai. 2008. gadā izdeva monētu, kas veltīta Eiropas starpkultūru dialoga gadam. 2009. gada monēta veltīta Eiropas radošuma un inovācijas gadam. 2010. gada monēta ir veltīta Sandro Botičelli nāves 500. gadadienai. 2011. gadā izdeva monētu, kas veltīta Džordžio Vasari dzimšanas 500. gadadienai, bet pēdējo monētu izdeva 2012. gadā, kad visas eirozonas valstis kopā izdeva eiro banknošu un monētu ieviešanas desmitgadei veltītu monētu.