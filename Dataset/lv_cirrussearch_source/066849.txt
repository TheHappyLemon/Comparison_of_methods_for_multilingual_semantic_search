Skarainā ģipsene (latīņu: Gypsophila paniculata) ir neļķu dzimtas suga, kuras dabiskais izplatības areāls ir Eirāzijā, taču kultivēšanas dēļ ir plaši izplatījusies arī citur. Latvijā suga ir sastopama reti — dabiskos apstākļos tikai piejūras kāpās Kurzemes dienvidrietumos. Pārējā valsts teritorijā tā vietumis pārgājusi savvaļā no kultūras, sastopama sausās nezālienēs. Ierakstīta Latvijas Sarkanajā grāmatā 2. kategorijā, un tajā pašā laikā ir uzskatāma par invazīvu sugu. Skarainā ģipsene ir daudzgadīgs, 40—110 cm garš lakstaugs, kuram raksturīga resna sakne un kopumā dziļš sakņojums. Stublājs ir ļoti zarains, kails (reti apakšdaļā apmatots), stāvs, tomēr zarojuma dēļ izskatās pacils, augam kupolveida apveids. Stublājs mezglu vietās ir resnāks. Visam augam ir zilganpelēka nokrāsa. Lapas ir sēdošas, lancetiskas, 2—7 cm garas un 0,3—1 cm platas, ar 3—5 dzīslām. Lapas plātnes gals ir smails, un pamats šķēpveidīgs. Ziedi sīki, diametrā sasniedz tikai 0,2 cm. Tie ir izvietoti plašos, zarainos dihāzijos zaru galos. Vainaglapas ir baltas. Auglis ir lodveida pogaļa, kas garāka nekā kauss. Zied no jūnija līdz septembrim. «skarainā ģipsene - Gypsophila paniculata L. - Augi - Latvijas daba». www.latvijasdaba.lv. Skatīts: 2023-05-12. «invazīvās augu sugas Latvijā». enciklopedija.lv (angļu). Skatīts: 2023-05-12.