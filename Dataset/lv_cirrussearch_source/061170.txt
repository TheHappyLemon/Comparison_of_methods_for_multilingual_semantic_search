Aslapu grīslis (latīņu: Carex echinata) ir grīšļu dzimtas suga. Savvaļā tā ir sastopama Eiropā, kā arī dažviet Āzijā, Āfrikā un Ziemeļamerikā. Latvijā aslapu grīslis ir sastopams visā valsts teritorijā purvainās pļavās, purvainos skujkoku mežos un pārpurvotos ūdenstilpju krastos. Aslapu grīslis ir daudzgadīgs, 10-40 cm garš lakstaugs, kurš pieder vienādvārpu grīšļu grupai, jo tā vīrišķie ziedi atrodas vārpiņu apakšdaļā. Augs veido ceru. Stublājs ir trīsšķautņains un raupjš. Lapas ir izvietotas pie stublāja pamata, tās ir īsākas nekā stublājs, pelēkzaļas un aptuveni 0,2 cm šauras. Ziedkopu veido diezgan skraji novietotas 3—6 ieapaļas vārpiņas. Ziedu novietojums vārpiņā starveidīgs. Segplēksne ir iegareni olveidīga, gaiši brūna, ar šauru, plēvjainu apmali. Augļa pūslītis ir zaļš, atliecies, zaļgans, ar labi izšķiramu dzīslojumu. Pūslītis gandrīz divreiz garāks nekā segplēksne. Zied jūnijā. «aslapu grīslis - Carex echinata Murray - Augi - Latvijas daba». www.latvijasdaba.lv. Skatīts: 2022-04-10. Vikikrātuvē par šo tēmu ir pieejami multivides faili. Skatīt: Aslapu grīslis. Encyclopædia of Life raksts (angliski)