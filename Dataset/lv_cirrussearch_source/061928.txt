Starptautiskā Šaušanas sporta federācija (angļu: International Sport Shooting Federation, ISSF) ir starptautiska sporta organizācija, kas koordinē tās sastāvā ietilpstošo dalībvalstu nacionālo šaušanas federāciju darbību. Kontrolē starptautisko šaušanas sporta veidu sacensību norisi, veic izmaiņas sacensību noteikumos un to tiesāšanā. Starptautiskās šaušanas sacensības pirmo reizi notika 1896. gada vasaras olimpiskajās spēlēs Atēnās (Grieķija), bet 1897. gadā Lionā (Francija) notika pirmais pasaules čempionāts. Tomēr sacensību vadības institūcija tika izveidota tikai 1907. gadā. Tajā bija septiņas nacionālās federācijas: sešas no Eiropas (Austrija, Beļģija, Francija, Grieķija, Itālija, Holande) un viena no Dienvidamerikas (Argentīna). Šo sporta veidu federāciju pārstāvji 1907. gada 17. jūlijā Cīrihē (Šveice) nodibināja jaunu starptautisku organizāciju ar nosaukumu Nacionālo šaušanas federāciju un asociāciju starptautiskā savienība (angļu: International Union of National Shooting Federations and Associations, franču: L'Union Internationale des Fédérations et Associations Nationals de Tir), un šī sanāksme Šveicē tiek uzskatīta par pirmo ISSF Ģenerālo asambleju. 1915. gadā Savienība uz laiku tika likvidēta un 1921. gada 8. janvārī Parīzē tika atjaunota kā Starptautiskā Šaušanas savienība (franču: Union International de Tir, UIT), kas apvienoja 14 Eiropas, Āzijas un Amerikas valstis. 1939. gadā organizācijas darbība atkal tika apturēta, un 1947. gada augustā 13 valstu sastāvā tika organizēta Starptautiskā Šaušanas sporta savienība (UIT). Jaunais nosaukums — Starptautiskā Šaušanas sporta federācija (ISSF) — savienībai tika piešķirts 1998. gada 15. jūlijā ar UIT Ģenerālās asamblejas lēmumu. Starptautisko Šaušanas sporta federāciju veido prezidents, viceprezidents, ģenerālsekretārs, Ģenerālā asambleja, Administratīvā padome, tehniskās un sekciju komitejas. Augstākā institūcija ir Ģenerālā asambleja, kas tiek sasaukta reizi divos gados, parasti olimpisko spēļu un pasaules čempionātu norises vietā un laikā vai vietā, ko izvēlas ar tās locekļu balsu vairākumu. Federācijas vadības un tehnisko institūciju vēlēšanas notiek Ģenerālajā asamblejā. Laikā starp asamblejas kongresiem federācijas vadību veic Administratīvā padome, kas tiekas katru gadu. Federācijas galvenā mītne atrodas ģenerālsekretāra dzīvesvietā (šobrīd Vācijā Minhenes pilsētā). Starptautiskajā Šaušanas sporta federācijā ir 145 nacionālās federācijas, kas sadalītas piecās kontinentālajās: Starptautiskā Šaušanas sporta federācija atzīst šādas sacensības par ISSF čempionātiem: Olimpiskās spēles (tiek rīkotas reizi četros gados); Pasaules čempionāts šaušanā (ložu šaušanā notiek reizi četros gados un stenda šaušanā reizi divos gados); Pasaules kausi (tiek rīkoti četras reizes gadā plus fināls, tikai olimpiskajās disciplīnās); Reģionālie čempionāti, piemēram, Eiropas čempionāti un Panamerikas spēles (regularitāte noteikta reģionālā līmenī). Šīs sacensības tieši uzrauga federācijas komitejas, un tajās var tikt uzstādīti pasaules rekordi. «История чемпионатов мира по стрельбе» (angļu). ISSF. Arhivēts no oriģināla, laiks: 2012-03-10. Skatīts: 2010-03-06. «Вехи истории ISSF» (angļu). ISSF. Arhivēts no oriģināla, laiks: 2012-03-10. Skatīts: 2010-03-06. Latvijas Šaušanas federācija