Osama bin Muhameds bin Avads bin Ladens (arābu: أسامة بن محمد بن عوض بن لادن, Usāmah bin Muhammad bin Awad bin Lādin; dzimis 1957. gada 10. martā Rijādā, Saūda Arābijā, miris 2011. gada 1. maijā) bija teroristu organizācijas Al-Qaida līderis. Viņš bija iekļauts FIB 10 vismeklētāko noziedznieku sarakstā un par viņa notveršanu bija izsludināta 25 000 000 ASV dolāru liela atlīdzība. Dzimis 1957. gadā Rijādā jemeniešu celtniecības uzņēmēja Mohammada bin Ladena (1908—1967) un viņa 11. sievas sīrietes Hamidas al-Atas ģimenē kā septiņpadsmitais bērns (no 52). Drīz pēc viņa piedzimšanas viņa māti izdeva pie cita vīra un bērnību Osama pavadīja patēva ģimenē Hidžazā. Bija 194 cm garš un izteikti reliģiozs cilvēks, dienēja šariata policijā, kuras uzdevums ir uzraudzīt, cik cītīgi Saūda Arābijas iedzīvotāji ievēro reliģijas noteiktās uzvedības normas. Pēc tēva nāves aviokatastrofā 1967. gadā Osama mantoja vairāk nekā 250 miljonus ASV dolāru lielu kapitālu un ieņēma vadošus amatus ģimenes uzņēmumā. Jau 16 gadu vecumā viņš sāka simpatizēt Saūda Arābijas reliģiski-politiskajai opozīcijai. 1979. gadā viņš pārtrauca studijas Džidas Karaļa Abdel Aziza universitātes Ekonomikas un menedžmenta fakultātē un 1980. gada ziemā un pavasarī uzturējās Lahorā, Pakistānā, kur veidoja sakarus ar afgāņu opozīciju, palīdzēja tai ar finansējumu. Apbruņojis par saviem līdzekļiem aptuveni 2000 vīru lielu arābu brīvprātīgo vienību, pārgāja robežu ar Afganistānu un piedalījās karā pret PSRS karaspēku. 1984. gadā bija viens no brīvprātīgo modžahedu no citām islāma valstīm vervēšanas biroja Maktab al-hidamat izveidotājiem, kur viņa organizatoriskie talanti varēja labāk izpausties, organizējot rekrutēšanu un ierašanos Pakistānā, pārvietošanās ceļus, kaujinieku treniņu nometnes. Tā kā šis process norisa aukstajā karā Pakistānas teritorijā, biroja darbība norisa ciešā sadarbībā ar Pakistānas un ASV specdienestiem, kuri piedalījās Osamas un tā līdzgaitnieku apmācībā un sagatavošanā. 1988. gadā birojs kļuva vairāk pazīstams kā Al-Qaida. Kopš 1989. gada izveidoja vairāk nekā 60 uzņēmumu, daudziem centrālie biroji atradās Rietumos. Terorisma eksperta un rakstnieka Rolāna Žakāra grāmatā "Osamas bin Ladena vārdā" minēts, ka Osama bin Ladens investējis simtiem miljonu dolāru Zviedrijā un Norvēģijā, kur viņu interesējušas ar zemkopību un piena produktu ražošanu saistītie uzņēmumi. 1991. gadā Osamu bin Ladenu par opozīcijas atbalstīšanu izraidīja no Saūda Arābijas un viņš pārcēlās uz dzīvi Sudānā. Nodarbojās ar celtniecību un ceļu būvi (viņa uzņēmumi izbūvēja aptuveni 1200 km cietā seguma ceļu), Hartūmā uzcēla farmācijas rūpnīcu un pētniecības centru. 1996. gada augustā Osama bin Ladens izsludināja reliģisko karu un pēc izraidīšanas no Sudānas viņš pārcēlās uz dzīvi Afganistānas Islāma Emirātā. 1998. gada 7. augustā bin Ladena vadībā tika sarīkoti sprādzieni pie ASV vēstniecībām Kenijā un Tanzānijā, kur terora aktos gāja bojā 224 cilvēki. 20. augustā ASV kara aviācija uzlidojumā sagrāva bin Ladena rūpnīcu Sudānā, vainojot viņu ķīmisko ieroču ražošanā. 2001. gada 11. septembrī ASV notika terora aktu kopums, kurā gāja bojā 2976 cilvēki, no kuriem lielākā daļa bija civiliedzīvotāji. Jau 13. septembrī ASV valsts sekretārs Kolins Pauels par šī terora aktu organizēšanu apsūdzēja Al-Qaida un tās līderi bin Ladenu. 28. septembrī FIB nāca klajā ar paziņojumu, ka vismaz trijiem no teroristiem esot bijusi saistība ar Al-Qaida. ASV valdība pieprasīja Afganistānai izdot Osamu, un 7. oktobrī iebruka šajā valstī, taču bin Ladenu notvert neizdevās. Osamu bin Ladenu nogalināja atentātā 2011. gadā naktī uz 2. maiju, ko veica ASV Īpašo spēku vienība uzbrukumā kādai privātmājai Abotābādas priekšpilsētā Bilalā (50 kilometrus uz ziemeļiem no Pakistānas galvaspilsētas Islāmābādas). Ēkā nogalināja arī trīs vīriešus un vienu sievieti, viens no nogalinātajiem vīriešiem bija bin Ladena dēls. Operācija ilgusi mazāk nekā 40 minūtes. ASV spēki tās gaitā zaudēja helikopteru mehāniskas kļūmes dēļ un paši iznīcināja šo lidaparātu. Bin Ladena līķi nogādāja uz ASV lidmašīnu bāzes kuģa Carl Vinson Arābijas jūrā. "Divus metrus garais miljonārs naudu tērē teroram". Diena (Rīga): 4. lpp. 2001. gada 8. oktobrī. Sabiedrotie pārliecināti par bin Ladena vainu. // Diena. 8.10.2001., 1. lpp. «Baltais nams: Bin Ladens uzbrukuma brīdī nebija bruņots». Tvnet. Skatīts: 2011. gada 3. jūnijā. «ASV: nogalināts Osama bin Ladens». Tvnet. 2011. gada 2. maijā. Skatīts: 2011. gada 2. maijā. «ASV senators medijiem stāsta, kā izskatījies bin Ladena līķis». Apollo. Arhivēts no oriģināla, laiks: 2011. gada 14. maijā. Skatīts: 2011. gada 3. jūnijā. Vikikrātuvē par šo tēmu ir pieejami multivides faili. Skatīt: Osama bin Ladens. Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski) Enciklopēdijas Krugosvet raksts (krieviski)