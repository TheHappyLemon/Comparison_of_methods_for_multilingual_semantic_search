Arvo Lindēns (somu: Arvo Leander Lindén; dzimis 1887. gada 27. februārī, miris 1941. gada 18. martā) bija somu grieķu-romiešu stila cīkstonis, 1908. gada vasaras olimpisko spēļu bronzas medaļas ieguvējs. Arvo Lindēns bija kvalificēts peldētājs, daiļlēcējs, vingrotājs un riteņbraucējs, bet savu lielāko panākumu viņš sasniedza cīņas sportā. 1908. gadā pēc Somijas čempiona titula iegūšanas grieķu-romiešu cīņā vieglā svara kategorijā Lindēns tika iekļauts 1908. gada Somijas olimpiskajā komandā. Olimpiādē viņš guva plecu uzvaras (pretinieka lāpstiņu piespiešana pie paklāja) pirmajās trijās cīņās, taču pusfinālā pēc punktiem zaudēja krievam Nikolajam Orlovam un pēc uzvaras cīņā par trešo vietu pār zviedru cīkstoni Gunnaru Pēšonu ieguva bronzas medaļu. 1908. gadā Lindēns ieguva arī sudrabu medaļu Ziemeļvalstu čempionātā un, tā kā Somija toreiz bija Krievijas impērijas autonomā sastāvdaļa, Lindēns ieguva arī 1909. un 1910. gada Krievijas vieglā svara kategorijas čempiona titulus. 1910. gadā Lindēns beidza cīkstoņa karjeru un atvēra pats savu apavu remontdarbnīcu, bet, sākoties Pirmajam pasaules karam, viņš emigrēja uz Kanādu. 20. gadsimta 20. gados Lindēns atgriezās Somijā un apmetās uz dzīvi Helsinkos, strādājot par naktssargu. Viņš atkal atsāka nodarboties ar daiļlēkšanu un, kaut gan viņam bija vairāk nekā 40 gadu, kļuva par Somijas Strādnieku sporta federācijas čempionu. «Arvo Lindén» (angļu). sports-reference.com. Arhivēts no oriģināla, laiks: 2011-08-30. Skatīts: 2020-01-07. Arhivēts 2020-04-17 Wayback Machine vietnē. Olympedia profils (angliski) FILA profils (angliski)