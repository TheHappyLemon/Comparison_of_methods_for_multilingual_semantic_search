Sid Meier's Civilization IV (saīsinājumā Civilization IV vai vienkārši Civ4) ir Sida Meijera Firaxis Games studijas izstrādāta un Take-Two 2005. gadā izdota gājienu stratēģijas spēle. Tai ir arī divi papildinājumi — Warlords (2006) un Beyond the Sword (2007). Standarta spēle sākas 4000. gadā p.m.ē., un spēlētāja rīcībā ir viens karotājs un apmetnieks pilsētas izveidei. Spēles gaitā spēlētājam jāizpēta pasaule, iepazīstot citas civilizācijas, jāiegūst kontrole pār dažādiem resursiem un jāizpēta jaunas tehnoloģijas, kuras atklājot spēlētājs paveras dažādas jaunas iespējas (piemēram, pieeja jauniem resursiem, vienībām un ēkām). Spēli var uzvarēt dažādi — iznīcinot visas pārējās civilizācijas, kļūstot par lielāko valsti pasaulē, kontrolējot trīs pilsētas ar leģendāru kultūru, uzvarot sacensībā par Visuma izpēti, spēlētājam kļūstot par visas pasaules vadītāju vai līdz 2050. gadam vienkārši sasniedzot vislielāko punktu skaitu. Spēlētājs var arī izveidot spēli ar citādiem nosacījumiem, tāpat gan spēlei, gan paplašinājumiem pievienoti vairāki papildscenāriji un pārveidojumi, kuros spēles saturs var būt diezgan atšķirīgs no standarta spēles. Spēlē ir pieejamas līdz 34 dažādām civilizācijām, kurām var būt viens vai vairāki vadoņi. Katrai no civilizācijām ir savas unikālās vienības un, sākot ar Warlords papildinājumu, arī unikālās celtnes, kas aizstāj kādu no standarta vienībām vai celtnēm. ««Civilization IV» gaidāms šī gada beigās». Apollo. 2005. gada 29. janvāris. Skatīts: 2008. gada 16. janvārī. Oficiālā tīmekļa vietne (angliski) Lapa izdevēju tīmekļa vietnē (angliski)