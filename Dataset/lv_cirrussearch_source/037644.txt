Hewlett Packard Enterprise, saīsināti saukta par HPE, ir ASV informācijas tehnoloģiju uzņēmums. Tā centrālā mītne atrodas Springā, Teksasā. HPE ir dibināts 2015. gadā, sadalot uzņēmumu Hewlett-Packard. HPE bizness organizēts četrās nodaļās: Hybrid IT, pakalpojumu vadīta un programmatūras iespējota infrastruktūra un risinājumi; Intelligent Edge, droši Edge-to-Cloud risinājumi, tiek piedāvāti ar Aruba zīmolu, kas ietver bezvadu lokālo tīklu, universitātes pilsētiņu un datu centru komutāciju, programmatūras definētu plašu tīklu veidošanu, drošību un saistītus pakalpojumus; Financial Services, finanšu pakalpojumi; Corporate Investments, komunikāciju un multivides risinājumi, Hewlett Packard Labs un atsevišķi biznesa inkubācijas projekti. Hewlett Packard Enterprise akcijas tiek kotētas Ņujorkas fondu biržā (simbols HPE). 2014. gada oktobrī Hewlett-Packard vadība nolēma veiksmīgāk strādājošo datoru un printeru biznesu atdalīt no korporatīvo datoriekārtu un pakalpojumu biznesa. Sadalīšana tika pabeigta 2015. gada 1. novembrī, izveidojoties diviem atsevišķiem publiskiem uzņēmumiem: HP Inc. (datori un printeri) Hewlett Packard Enterprise (korporatīvais bizness). 2016. gada maijā tika paziņots, ka par 8,5 miljardiem ASV dolāru tiks pārdota Enterprise Services nodaļa (bijušais Electronic Data Systems) vienam no konkurentiem Computer Sciences Corporation. Darījums tika pabeigts 2017. gada 10. martā, un 3. aprīlī Enterprise Services tika apvienots ar Computer Sciences Corporation, izveidojot uzņēmumu DXC Technology. 2016. gada augustā HPE paziņoja par plānu iegādāties uzņēmumu Silicon Graphics International (SGI), kas pazīstams ar augstas veiktspējas datu apstrādes risinājumiem. Pārņemšana tika pabeigta 1. novembrī; darījuma summa bija aptuveni 275 miljoni USD. 7. septembrī HPE paziņoja, ka tā programmatūras bizness, kas nav HPE pamatbizness, tiks apvienots ar uzņēmumu Micro Focus, Hewlett Packard Enterprise akcionāriem iegūstot 50,1 % Micro Focus kapitāldaļu. 2017. gada 23. janvārī paziņots par nodomu iegādāties uzņēmumu Cloud Cruiser, kas izstrādā mākoņu risinājumu patēriņa analīzes programmatūru. 1. februārī HPE iegādājās uzņēmumu Niara Inc., kas bija līderis lietotāju un entītiju uzvedības analīzes drošības tirgus segmentā. 17. februārī HPE pabeidza uzņēmuma SimpliVity iegādes procedūru; SimpliVity nodarbojas ar programmatūras definētu hiperkonverģētas infrastruktūras risinājumiem; darījuma summa bija 650 miljoni USD. Aprīlī Hewlett Packard Enterprise pabeidza visu veidu zibatmiņas ražotāja Nimble Storage Inc iegādi par 1,2 miljardiem ASV dolāru. 5. septembrī tika iegādāts mākoņpakalpojumu sniedzējs Cloud Technology Partners. Oktobrī Reuters ziņoja, ka uzņēmums bija atļāvis kādai Krievijas aizsardzības aģentūrai pārbaudīt Pentagona izmantoto kiberaizsardzības sistēmu. Ziņojumā norādīts: “Seši bijušie ASV izlūkdienesta darbinieki, kā arī bijušie ArcSight [Hewlett Packard Enterprise] darbinieki un neatkarīgie drošības eksperti teica, ka pirmkoda pārskatīšana varētu palīdzēt Maskavai atklāt trūkumus programmatūrā, potenciāli palīdzot uzbrucējiem maskēt kiberuzbrukumus ASV militārajām sistēmām.” 2018. gada pavasarī tika iegādāti uzņēmumi: Cloud Technology Partners (mākoņpakalpojumi), Cape Networks (tīkla drošība), RedPixie (mākoņrisinājumu konsultācijas). 2018. gada jūnijā HPE palaida hibrīdu mākoņpakalpojumu GreenLake Hybrid Cloud, kas veidots uz HPE OneSphere mākoņpārvaldības SaaS piedāvājuma pamata. GreenLake Hybrid Cloud tika izstrādāts, lai nodrošinātu mākoņdatošanas pārvaldību, izmaksu kontroli un atbilstības kontroles iespējas, un darbojās AWS un Microsoft Azure sistēmā. 2018. gada 18. decembrī tika iegādāts programmatūras izstrādātājs BlueData. 2019. gada maijā Hewlett Packard Enterprise paziņoja par nodomu par gandrīz 1,3 miljardiem USD iegādāties superdatoru ražotāju Cray. Neilgi pirms tam Cray bija noslēdzis 600 miljonu dolāru līgumu ar Enerģētikas departamenta, lai piegādātu Frontier superdatoru Oak Ridge Nacionālajai laboratorijai 2021. gadā. Iegādes darījums tika pabeigts septembrī par summu 1,4 miljardi USD. 2020. gada 13. jūlijā HPE paziņoja, ka par 925 miljoniem USD iegādāsies teritoriālo tīklu iekārtu un programmatūras uzņēmumu Silver Peak Systems. 2020. gada decembrī uzņēmuma galvenais birojs no Paloalto Kalifornijā tika pārcelts uz Springu Hjūstonā, Teksasā. 2021. gada 24. februārī tika iegādāts uzņēmums Cloud Physics, kas nodarbojās ar infrastruktūras novērtēšanu. 21. jūnijā HPE nopirka programmatūras uzņēmumu Determined AI, 1. jūlijā — Zerto, 7. jūlijā — Ampool. Pēc Krievijas iebrukuma Ukrainā 2022. gada februāra beigās HPE pārtrauca produkcijas piegādi un pārdošanu Krievijā un Baltkrievijā, vēlāk pārtrauca apkalpot šo valstu klientus. HP sadalīšanas rezultātā var tikt likvidēti 30 000 darbavietu LETA--AFP, 2015. gada 17. septembrī Hewlett Packard Enterprise уходит из Беларуси Хартыя’97, 2.06.2022 Hewlett Packard Enterprise