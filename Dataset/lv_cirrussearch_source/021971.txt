Jurijs Jurovskis (krievu: Юрий Ильич Юровский; dzimis 1894. gada 3. maijā Tbilisi, miris 1959. gada 30. decembrī Rīgā), īstajā vārdā Georgijs Saruhanovs (Саруханов), bija armēņu izcelsmes krievu aktieris un režisors. 1912. gadā uzsāka aktiera karjeru, no 1914. līdz 1920. gadam strādājis dažādu Krievijas pilsētu teātros, no 1921. līdz 1924. gadam bijis Poļevickas trupā, kad pārcēlies uz dzīvi Latvijā. No 1924. līdz 1926. gadam Jurovskis vadījis pretalkohola biedrības "Apziņa" teātra studiju. 1925. gadā sāka karjeru Rīgas Krievu drāmas teātrī gan kā aktieris, gan kā režisors. Kā režisors veidojis iestudējumus vairākos latviešu teātros, astoņus gadus Strādnieku teātrī, divus gadus Nacionālajā teātrī, kā arī Operas un baleta teātrī, bez tam vadīja inscenējumus arī Liepājas, Jelgavas un Daugavpils teātros. 1932. gadā sāka pasniegt aktiermeistarību dažādos Latvijas teātros. Kā viņa audzēkņi minami Edgars Zīle, Luijs Šmits, Hermanis Vazdiks, Olita Starka-Stendere. Kā aktieris filmējies kino "Satikšanās pie Elbas" (1949), "Žukovskis" (1950), "Uz jauno krastu" (1955). 1949. gadā kļuva par Latvijas Teātra darbinieku savienības biedru. 1956. gadā saņēmis PSRS Tautas skatuves mākslinieka goda nosaukumu. Latvijas Teātra darbinieku savienība pasniedz Jurovska vārdā nosauktu balvu, ko pasniedz par spilgtiem aktierdarbiem mūsdienu dramaturģijas iestudējumos. Slimojis ar vēzi. Apbedīts 4. janvārī Raiņa kapos Raiņa pieminekļa tuvumā. Latvijas enciklopēdija. 3. sējums. Rīga : Valērija Belokoņa izdevniecība. 2005. 236. lpp. ISBN 9984-9482-3-4. [Ienācēji no tālienes: Austrumu un Dienvidu tautu pārstāvji Latvijā no 19. gadsimta beigām līdz mūsdienām. Valters Ščerbinskis, Nordik, 1998, ISBN 9984510220, 94 pages, p. 46] Kundziņš, Kārlis (09.04.1950). "Staļina premijas laureats Juris Jurovskis". Literatūra un Māksla, Nr.15: 5. «IMDb». Skatīts: 4.28.2020. "Miris režisors Juris Jurovskis". Londonas Avīze, Nr.708: 7. 15.01.1960..