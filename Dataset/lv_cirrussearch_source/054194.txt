Georgs Lūrihs (igauņu: Georg Lurich; dzimis 1876. gada 22. aprīlī, miris 1920. gada 22. janvārī) bija igauņu profesionāls svarcēlājs un cīkstonis. Bērnībā Georgs Lūrihs bija slimīgs zēns. Neskatoties uz to, viņa sporta entuziasms un neatlaidīgie treniņi padarīja viņu 20 gadu vecumā par vienu no labākajiem cīkstoņiem grieķu-romiešu stilā un par vienu no veiksmīgākajiem svarcēlājiem Igaunijas Baltijas guberņās. No 1895. gada līdz nāvei 1920. gadā viņš apceļoja daudzus konkursus un sacensības Krievijā un Rietumeiropā. No 1913. līdz 1917. gadam viņš bija turnejā ASV un kā brīvā stila cīkstonis piedalījās daudzās sacensībās. 1913. gadā Kanzassitijā Lūrihs pārspēja iepriekšējo pasaules čempionu Frenku Gotču. Pirmā pasaules kara laikā Lūrihs atradās ārzemēs, Amerikā. Šajā turnejā viņš bija kopā ar savu tautieti un draugu Abergu. 1917. gadā Lūrihs un Abergs atgriezās Krievijā. 1918. gadā viņi jau uzstājās Petrogradā pie Ciniselli cirka. Bet pilsētā bija bads, un draugi devās uz dienvidu reģioniem — Ukrainu, Ziemeļkaukāzu, kur 1920. gada sākumā Armavirā abi saslima ar tīfu, kas ar mēneša starpību abus aizveda kapā. Lūrihs nomira 43 gadu vecumā, 1920. gada 22. janvārī Armavirā. Viņš tika apglabāts savā dzimtenē, Veike-Mārjas ciematā. Lūrihs arī uzstādīja neskaitāmus rekordus svarcelšanā ar vienu un divām rokām, piedalījās kultūrisma sacensībās un bija uzticīgs tautas sportam un veselīgam dzīvesveidam. Daudziem jauniešiem viņš bija sava laika sporta elks. Lūriha profils vietnē ESBL (igauniski) Vikikrātuvē par šo tēmu ir pieejami multivides faili. Skatīt: Georgs Lūrihs. CageMatch profils (angliski) Wrestlingdata profils (angliski) О. В. Лангсепп «Лурих чемпион» (krieviski) О. Лангсепп, Е. Дмитриев «Калев XX столетия» (krieviski) Georg Lurich Biographical data (vāciski)