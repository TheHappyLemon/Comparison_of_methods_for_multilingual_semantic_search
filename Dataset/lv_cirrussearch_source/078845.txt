Šis raksts ir par pilsētu. Par norvēģu distanču slēpotāju skatīt rakstu Bjērns Dēli. Deli (angļu: Delhi, hindi: दिल्ली, pandžabu: ਦਿੱਲੀ, urdu: دلی) ir otra lielākā Indijas metropole, kurā dzīvo 17 miljoni iedzīvotāju. Tā ir arī Indijas galvaspilsēta (Ņūdeli) un politiskais centrs, un atrodas Indostānas pussalas ziemeļos daļā pie Jamunas upes. Pilsēta ar ārkārtīgi bagātu vēsturi. Faktiski sastāv no divām pilsētām — Vecās Deli (Old Delhi) un Ņūdeli (Jaunā Deli). Vecā Deli ir senā pilsēta, kuras veidolu lielā mērā noteic tas, ka tā bijusi Mogolu impērijas galvaspilsēta, bet Ņūdeli ir attīstījusies kopš 1911. gada, kad Deli kļuva par Britu Indijas galvaspilsētu. Indijas valsts pārvaldes orgāni atrodas Ņūdeli. Deli reizēm dēvē par "septiņu impēriju galvaspilsētu", uzskatot, ka Deli atradusies Mahābhāratā pieminētā Pāndavu galvaspilsēta Indraprasta (Indraprastha), tomēr arheologi atraduši pastāvīgas apmetnes pēdas no Maurju impērijas laika (ap 300. gada p.m.ē.). No Guptu impērijas laikiem Deli saglabājusies slavenā Dzelzs kolonna. 1192. gadā afgāņu valdnieks Muhameds Gazni sakāva radžputu karaspēku, ieņēma Deli un1206. gadā tā kļuva par Deli sultanāta galvaspilsētu. Pēc Bābura karaspēka iebrukuma 1526. gadā tā kļuva par Mogolu impērijas galvaspilsētu. Mogolu imperators Akbars pārcēla galvaspilsētu uz Āgru, tomēr imperators Šahs Džahāns (1592—1666) lika Deli uzcelt jaunu galvaspilsētu Šahdžahanbādu (Shahjahanabad) ar imperatora pili, kas mūsdienās pazīstama kā Sarkanais forts. Kad 1911. gadā Britu Indijas galvaspilsētu no Kalkutas pārcēla uz Deli, daļu no vecās pilsētas nojauca, lai izbūvētu eiropeisku Jauno Deli pēc angļu arhitekta Edvīna Lačensa (Edwin Lutyens) projekta. 1947. gadā Jaunā Deli kļuva par neatkarīgās Indijas galvaspilsētu. Uz Deli pārcēlās tūkstošiem hindu un sikhu bēgļu no Pakistānas teritorijas. 1984. gadā, pēc premjerministres Indiras Gandijas nogalināšanas, pilsētā notika sikhu grautiņi, kuros bojā gāja apmēram 5000 cilvēku. Deli dzimuši: Pedijs Ešdauns (Paddy Ashdown, 1941-2018), politiķis Mukešs (Mukesh, 1923-1976), dziedātājs Pervezs Mušarafs (Pervez Musharraf, 1943-), Pakistānas politiķis Šāhruhs Hāns (Shahrukh Khan, 1965-), aktieris «Census Profile, 2016 Census». Skatīts: 22 februāris 2018. «Census of India - Projected Population» (angliski). Vikikrātuvē par šo tēmu ir pieejami multivides faili. Skatīt: Deli. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)