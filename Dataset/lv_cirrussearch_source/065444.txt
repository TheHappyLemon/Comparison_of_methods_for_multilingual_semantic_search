Bendžamins Tompsons (angļu: Benjamin Thompson, 1753–1814), kopš 1791. gada Rumfordas grāfs (vācu: Graf von Rumford), bija amerikāņu izcelsmes fiziķis un valstsvīrs. Dzimis 1753. gada 26. martā Voburnā, britu Masačūsetsas kolonijā. Mācījās vietējā skolā, reizēm apmeklēja fizikas lekcijas Hārvarda koledžā. 1772. gadā viņš apprecējās ar turīgu atraitni Sāru Rolfi, pēc ASV Neatkarības kara sākuma 1776. gadā devās uz Angliju, kur 1779. gadā kļuva par Karaliskās biedrības biedru un 1780. gadā par Amerikas koloniju valsts sekretāra vietnieku. 1782.–1783. gadā angļu pusē karoja pret amerikāņu armiju. Pēc britu sakāves karā viņš 1784. gadā pārcēlās uz Minheni, kur Bavārijas kūrfirsta dienestā uzdienējās līdz ģenerālleitnanta un kara ministra pakāpei un 1792. gadā ieguva Rumfordas grāfa titulu. Viņš pārveidoja Bavārijas armiju un uzlaboja nabadzīgo cilvēku dzīves apstākļus, ieviešot kartupeļu audzēšanu, taupības krāsnis un tā saukto Rumforda zupu. Napoleona karu sākumā 1798. gadā Rumfordas grāfu iecēla par Bavārijas vēstnieku Londonā, bet Anglijas valdība viņu par tādu neatzina. Pēc tam Rumfords dzīvoja Anglijā un pilnībā nodevās zinātniskiem pētījumiem. 1803. gadā viņu ievēlēja par Karaliskās Zinātņu akadēmijas ārzemju locekli, Trešās koalīcijas kara laikā 1804. gadā viņš pārcēlās uz dzīvi Parīzi. Miris 1814. gada 14. augustā Parīzē. Rumforda veica zinātniskos atklājumus īpaši par siltumu, gaismu, šaujampulvera dzinējspēku, kamīnu būvniecību un apgaismojumu. Cita starpā viņš izveidoja fotometru un gāzu kalorimetru. Viņš publicēja esejas, politiskos, ekonomiskos un filozofiskus rakstus Philosophical Transactions un Nicholson's Journal. Recherches sur la chaleur. Paris: 1804–1813 (franciski) Recherches sur les bois et le charbon. Paris: 1813 Essays political, economical and philosophical. 4 sējumi, London: 1796–1803 Complete Works. 5 sējumi, London/Boston: 1876 Thompson, Benjamin. Experiments on the Production of Dephlogisticated Air from Water with Various Substances. Phil. Trans. R. Soc. Lond. January 1, 1787 77:84-124; doi:10.1098/rstl.1787.0015 (PDF; 6,4 MB) Thompson, Benjamin; Blagden, Charles. Experiments Made to Determine the Positive and Relative Quantities of Moisture Absorbed from the Atmosphere by Various Substances, under Similar Circumstances. Phil. Trans. R. Soc. Lond. January 1, 1787 77:240-245; doi:10.1098/rstl.1787.0022 (PDF; 717 kB) Gerhard Berthold. Rumford und die mechanische Wärmetheorie (1875) Karl Maximilian von Bauernfeind. Rumford, Benjamin Thompson Graf von. In: Allgemeine Deutsche Biographie (ADB). Band 29, Duncker & Humblot, Leipzig 1889, S. 643–655.