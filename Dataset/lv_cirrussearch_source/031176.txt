Šis raksts ir par putniem. Par apdzīvotu vietu Novadnieku pagastā skatīt rakstu Strazdi (ciems). Strazdi (Sturnus) ir viena no strazdu dzimtas (Sturnidae) ģintīm, kas saskaņā ar jaunāko sistemātiku apvieno divas sugas. Abas sugas sastopamas Eiropā un Āfrikā, bet mājas strazda (Sturnus vulgaris) dabīgais izplatības areāls aptver arī Āziju. Turklāt tas ir introducēts arī Ziemeļamerikā, Austrālijā, Jaunzēlandē un Dienvidāfrikā. Latvijā no abām sugām sastopams mājas strazds, kurš ir parasts un izplatīts ligzdotājs, kā arī tas lielā skaitā Latviju caurceļo. Strazdi ir labi piemērojušies dzīvei uz zemes. Tie labprātāk staigā, nevis lec, un to galvaskauss un galvas muskuļi ir piemēroti, lai ar atvērtu knābi varētu zondēt irdenu augsni. Strazdi ir visēdāji un galvenokārt barojas, barību meklējot augsnes virskārtā. Kad kāpurs vai cits bezmugurkaulnieks zemē ir sataustīts, strazds aizcērt knābi ciet. Strazdi ligzdo koku dobumos vai ēku konstrukciju iedobēs. Strazdu apspalvojums ir melns, tikai vienmuļajam strazdam (Sturnus unicolor), atšķirībā no mājas strazda, uz spalviņām nav dekoratīvā raibumojuma. Spārniem ir trīsstūrveida forma. Līdz ar jaunākajiem ģenētiskajiem pētījumiem, ir mainījusies strazdu dzimtas sistemātika. Lielākā daļa kādreizējās strazdu ģints sugu ir izdalītas jaunās ģintīs vai pievienotas citām esošajām ģintīm: Kambodžas strazds (Acridotheres burmannicus), melnspārnu strazds (Acridotheres melanopterus), bērvaigu strazds (Agropsar philippensis), mantijas strazds (Agropsar sturninus), Āzijas raibais strazds (Gracupica contra), melnkakla strazds (Gracupica nigricollis), sārtais strazds (Pastor roseus), baltvaigu strazds (Spodiopsar cineraceus), sarkanknābja strazds (Spodiopsar sericeus), baltplecu strazds (Sturnia sinensis), baltgalvas strazds (Sturnia erythropygius), brahmaņu strazds (Sturnia pagodarum), pelēkgalvas strazds (Sturnia malabarica) un baltsejas strazds (Sturnornus albofrontatus). Strazdu ģints (Sturnus) Mājas strazds (Sturnus vulgaris) Vienmuļais strazds (Sturnus unicolor) IOC World Bird List: Nuthatches, Wallcreeper, treecreepers, mockingbirds, starlings & oxpeckers, 2018 «the SASOL Bird e-Guide». Arhivēts no oriģināla, laiks: 2009. gada 4. februārī. Skatīts: 2008. gada 18. novembrī. «Ornitofaunistika: Mājas strazds Sturnus vulgaris». Arhivēts no oriģināla, laiks: 2016. gada 7. martā. Skatīts: 2015. gada 15. novembrī. Putni dabā