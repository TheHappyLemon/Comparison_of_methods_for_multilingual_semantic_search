Lanao ezers (filipīniešu: Lawa ng Lanao, angļu: Lanao Lake, maranavu: Ranao vai Ranaw) ir saldūdens ezers Filipīnās, Mindanao salas lielākais, kā arī valsts dziļākais un otrs lielākais ezers. Viens no senākajiem pasaules ezeriem — tas pildīts ar ūdeni vismaz 2 miljonus gadu. Ezerdobe veidojusies tektoniski-vulkāniskā procesā aizsprostojot ieplaku starp divām kalnu grēdām. Ezerā ietek vairākas upes, lielākās no kurām ir Ramaina, Taraka, Gata un Masiu, bet iztek Agusa uz Boholas jūras Iliganas līci ziemeļos. 1950. gados sākās hidroelektrostaciju kaskādes izbūve uz iztekošās Agusas, bet 1978. gadā Maravi pilsētā pie Agusas iztekas tika uzbūvēts ezera līmeni regulējošs dambis ar hidroelektrostaciju Agus I, faktiski pārvēršot ezeru par HES ūdenskrātuvi. Ezerā četras salas, lielākā no kurām ir Nusa. Ezera nosaukums ap to dzīvojošo maranavu valodā nozīmē ‘ezers’ un no tā atvasināts pašas tautas nosaukums, kas nozīmē ‘ezera ļaudis’. 1965. gadā ezeru oficiāli pārdēvēja par Sultāna Alonto ezeru, bet 1972. gadā tam tika atgriezts vēsturiskais nosaukums. Christopher M. Free. Ancient lakes of the world Vikikrātuvē par šo tēmu ir pieejami multivides faili. Skatīt: Lanao ezers. Encyclopædia Britannica raksts (angliski)