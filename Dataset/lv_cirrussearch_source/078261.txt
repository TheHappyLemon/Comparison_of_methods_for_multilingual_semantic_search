Bangi (franču: Bangui, izrunā: [bɑ̃ɡi], sangu: Bangî) ir Centrālāfrikas Republikas lielākā pilsēta, valsts galvaspilsēta, kā arī viena no valsts prefektūrām. 2020. gadā pilsētā dzīvoja aptuveni 889 tūkstoši iedzīvotāju. Bangi dibināta 1889. gadā kā franču priekšpostenis Ubangi upes labajā krastā, no kuras radies pilsētas nosaukums. Aptuveni ceturtā daļa no Centrālāfrikas Republikas iedzīvotājiem dzīvo Bangi un tās apkārtnē. Bangi vienlaicīgi ir arī Centrālāfrikas Republikas prefektūra, kas ir valsts pirmā līmeņa administratīvā vienība. Tai ir autonomas komūnas (commune autonome) statuss. Tā robežojas ar Ombelas-Mpoko prefektūru, bet otrpus Ubangi upei atrodas Kongo DR valsts. Bangi platība ir 67 km2, līdz ar to tā ir mazākā pirmā līmeņa administratīvā vienība valstī, toties tajā dzīvo visvairāk iedzīvotāju. Bangi administratīvi sīkāk dalās 8 pilsētas apgabalos (arrondissements). Bangi atrodas Centrālāfrikas Republikas dienvidrietumos, Ubangi upes labajā krastā, ziemeļu krastā. Bangi vienlaicīgi ir gan atsevišķa Centrālāfrikas Republikas pirmā, gan otrā līmeņa administratīvā vienība, veidojot Bangi prefektūru un Bangi subprefektūru. Tā robežojas ar Ombelas-Mpoko prefektūru, bet otrpus upei atrodas jau citas valsts, Kongo Demokrātiskās Republikas, pilsēta Zongo, kas ietilpst Dienvidubangi provincē. Bangi prefektūras platība ir 67,34 km², līdz ar to tā ir mazākā prefektūra valstī. Pilsēta atrodas salīdzinoši līdzenā reljefā, to ieskauj pakalni. Bangi ir gandrīz uz ekvatora, bet tā atrodas subekvatoriālajā joslā, nevis ekvatoriālajā joslā. Pēc Kepena klimata klasifikācijas Bangi valda savannas klimats (Aw), tas ir, visu gadu ir silts, bet nokrišņu sadalījums gada laikā ir nevienmērīgs. Gaisa temperatūra vidēji visu gadu ir no 25 līdz 27 °C, bet nokrišņu daudzums decembrī, janvārī un februārī ir ļoti mazs, bet no marta līdz oktobrim ir novērojami regulāri un intensīvi nokrišņi. Lietus sezonas laikā Bangi regulāri skar arī plūdi. Vikikrātuvē par šo tēmu ir pieejami multivides faili. Skatīt: Bangi. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)