Šis raksts ir par dzīvniekiem. Par apdzīvotu vietu skatīt rakstu Kaķi (ciems). Kaķi, kaķu ģints (Felis) ir viena no kaķu dzimtas (Felidae) ģintīm, kas pieder kaķu apakšdzimtai (Felinae). Šīs ģints sugas ir nelieli plēsēji, un to savvaļas sugas ir izplatītas Vecajā pasaulē. Kaķu ģintī ir 4 mūsdienās dzīvojošas sugas un viena izmirusi suga. Ģenētiskie pētījumi liecina, ka kaķu ģints izveidojusies pirms 10 miljoniem gadu. Latvijā ir sastopams tikai mājas kaķis (Felis silvestris catus). Arī savvaļā sastopamie kaķi ir savvaļā nonākušie mājas kaķi. Latvijā tāpat kā Skandināvijā meža kaķis (Felis silvestris silvestris) nedzīvo. Kaķu ģints sugas ir neliela auguma kaķi, kuri vairāk vai mazāk atgādina visiem pazīstamo mājas kaķi. Vismazākais ģintī ir smilšu kaķis (Felis margarita), kura mazāko indivīdu ķermeņa garums ir 40 cm, svars 2 kg. Toties ģintī lielākais ir niedrāju kaķis (Felis chaus). Tā ķermeņa garums var sasniegt 120 cm, svars 16 kg. Salīdzinoši mājas kaķis parasti sver 2,5—7 kg. Kaķu sugas mājo dažādās biomās, sākot ar purvājiem un beidzot ar tuksnešiem. Tie medī dažādus, maza auguma grauzējus, putnus un citus mazus dzīvniekus, atkarībā no to dzīves vietas. Saskaņā ar ģenētiskajiem pētījumiem, mājas kaķi ir cēlušies no meža kaķa pasugas — Āfrikas savvaļas kaķa (Felis silvestris lybica). Pirmie mājas kaķi parādījās Ēģiptē, kuru izcelšanās ir saistīta ar Nūbijas savvaļas kaķiem. Eiropā kaķus ieveda romieši, kuri tos atveda no karagājieniem Tuvajos Austrumos. Kaķu ģints (Felis) †Martella kaķis (Felis lunensis) Melnķepu kaķis (Felis nigripes) Meža kaķis (Felis silvestris) Āfrikas savvaļas kaķis (Felis silvestris lybica) Āzijas savvaļas kaķis (Felis silvestris ornata) Dienvidāfrikas savvaļas kaķis (Felis silvestris cafra) Eiropas meža kaķis (Felis silvestris silvestris) Mājas kaķis (Felis silvestris catus) (reizēm uzskata par atsevišķu sugu) Ķīnas kalnu kaķis (Felis silvestris bieti) (reizēm uzskata par atsevišķu sugu) Niedrāju kaķis (Felis chaus) Smilšu kaķis (Felis margarita) Patterns of Y and X Chromosome DNA Sequence Divergence During the Felidae Radiation «Eiropas meža kaķis». Arhivēts no oriģināla, laiks: 2013. gada 15. jūnijā. Skatīts: 2013. gada 27. februārī. Felidae: Sand Cat ADW: Felis chaus «Mājas kaķis: vēsture». Arhivēts no oriģināla, laiks: 2012. gada 29. martā. Skatīts: 2013. gada 3. martā. Genus Felis