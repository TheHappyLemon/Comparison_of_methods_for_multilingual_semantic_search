Šis raksts ir par putnu dzimtu. Par citu nozīmi skatīt rakstu Vālodzes. Vālodžu dzimta (Oriolidae) ir zvirbuļveidīgo kārtas (Passeriformes) dzimta, kas apvieno 38 dziedātājputnu sugas, kuras tiek iedalītas 4 ģintīs. Lielākā ģints dzimtā ir vālodžu ģints (Oriolus), kas apvieno lielāko daļu sugu — 29 vālodžu sugas. Toties Jaunzēlandes piopio ģints (Turnagra) abas sugas izmirušas 20. gadsimtā. Vālodžu dzimtas sugas sastopamas Āfrikā, Eiropā, Āzijā, Filipīnās un Austrālijā. Dzimta attīstījusies Indonēzijā un vēlāk izplatījusies rietumu un dienvidu virzienā. Lielākā sugu dažādība sastopama tropos un subtropos. Tikai dažas sugas ir gājputni — tās, kas ligzdo mērenajā joslā. Arī dažas tropu sugas veic sezonālus pārlidojumus. Latvijā sastopama viena vālodžu dzimtas suga — vālodze (Oriolus oriolus), kas ir samērā parasta un izplatīta ligzdotāja. Vālodžu dzimtas sugas ir vidēji lieli putni, ķermeņa garums 18—30 cm. Apspalvojums lielākajai daļai sugu košs, visbiežāk dzeltens vai zaļš ar melnu. Raksturīgs dzimumu dimorfisms: mātītes nav tik košas kā tēviņi, kā arī tās ir nedaudz mazākas. Vālodzēm ir spēcīgs, ass, viegli noliekts knābis, gari, smaili spārni, vidēji gara vai gara aste. Uzturas kokos, galvenokārt mežos, bet sastopamas arī parkos un dārzos. Barojas ar kukaiņiem un augļiem. Lidojums spēcīgs, viļņveida. Balss skaļa, kliedzieni griezīgi, bet dziesma melodiska un maiga. Vālodzes galvenokārt ir vientuļnieces. Veido monogāmus pārus, un lielākajai daļai sugu katram pārim ir sava ligzdošanas teritorija. Ligzdai vieta bieži tiek piemeklēta agresīvu putnu (drongo, žagatu u.c.) tuvumā, tādējādi nodrošinot arī savai ligzdai aizsardzību pret ienaidniekiem. Vālodžu dzimta (Oriolidae) †Piopio (Turnagra) Pitahi (Pitohui) Vālodzes (Oriolus) Vīģu vālodzes (Sphecotheres) World Bird List: Orioles, drongos, fantails, 2018 The New Zealand Thrush: An Extinct Oriole Britannica: Oriolidae «BTO: Oriolidae - Orioles». Arhivēts no oriģināla, laiks: 2016. gada 14. maijā. Skatīts: 2018. gada 28. oktobrī. Merriam-Webster: Oriolidae «Latvijas Daba: Vālodžu dzimta». Arhivēts no oriģināla, laiks: 2016. gada 9. maijā. Skatīts: 2018. gada 28. oktobrī. «Putni LV: Vālodze Oriolus oriolus». Arhivēts no oriģināla, laiks: 2018. gada 5. oktobrī. Skatīts: 2018. gada 28. oktobrī. Walther, B; Jones, P (2008). "Family Oriolidae (Orioles and Figbirds)]". In Josep, del Hoyo; Andrew, Elliott; David, Christie. Handbook of the Birds of the World. Volume 13, Penduline-tits to Shrikes. Barcelona: Lynx Edicions. pp. 692–713. ISBN 978-84-96553-45-3. Putni dabā Oriolidae - Old World Orioles, Figbirds[novecojusi saite] IBC: Family Old World Orioles (Oriolidae) | the Internet Bird Collection iNaturalist: Old World Orioles Family Oriolidae Иволга