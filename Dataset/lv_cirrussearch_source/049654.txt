Lizē Legrāna (franču: Lise Legrand; dzimusi 1976. gada 4. septembrī) ir bijusī franču brīvā stila cīkstone, 2004. gada vasaras olimpisko spēļu bronzas medaļas ieguvēja, divkārtēja Pasaules un četrkārtēja Eiropas čempione. Pēc profesijas viņa ir dienas aprūpes māsa. Ar cīņas sportu Lizē Legrāna sāka nodarboties 1984. gadā. Viņas treneris bija Kristiāns Gollio. 1993. gadā Lizē izcīnīja zelta medaļu Pasaules junioru čempionātā. Divus gadus vēlāk tas francūzietei izdevās arī pieaugušo konkurencē. 1995. gada pasaules čempionātā Maskavā viņā finālā uzvarēja krievu cīkstoni Elmīru Kurbanovu un pirmoreiz kļuva par pasaules čempioni. Šo panākumu pēc diviem gadiem Legrāna atkārtoja 1997. gada pasaules čempionātā Klermonferānā. Viņas medaļu pūrā ir arī divas zemāka kaluma pasaules čempionātu medaļas — sudraba no 2002. gada un bronzas no 1996. gada pasaules čempionātā. Lizē Legrāna ir izcīnījusi arī 10 Eiropas čempionātu medaļas — 4 zelta, 2 sudraba un 4 bronzas. 2004. gada vasaras olimpiskajās spēlēs Atēnās Lize Legrāna vispirms izcīnīja uzvaru savā kvalifikācijas grupā un iekļuva pusfinālā, kur zaudēja japānietei Kaori Ičo. Cīņā par trešo vietu viņa guva plecu uzvaru pret grieķieti Stavrulu Zigouri un ieguva bronzas medaļu. 2008. gada olimpiskajās spēlēs Pekinā pēc divām uzvarām Legrāna pusfinālā zaudēja Krievijas cīkstonei Aļonai Kartašovai, bet pēc tam cīņā par bronzu arī Jeļenai Šaliginai no Kazahstānas. 2010. gadā Legrāna beidza savu cīkstones karjeru un kļuva par Francijas cīņas sporta federācijas viceprezidenti. «Lise Legrand Golliot» (angļu). Eurosport. Skatīts: 2019-06-27. «Golliot - Legrand, Lise (FRA)» (angļu). iat.uni-leipzig.de. Skatīts: 2019-06-27. «Women's 55-63kg freestyle wrestling results» (angļu). BBC Sport. 2004. gada 3. augusts. Skatīts: 2019-07-02. «Lise Legrand» (franču). francebleu.fr. Skatīts: 2019-06-27. Olympedia profils (angliski) FILA profils (angliski) Lizē Legrāna fotogrāfijās.