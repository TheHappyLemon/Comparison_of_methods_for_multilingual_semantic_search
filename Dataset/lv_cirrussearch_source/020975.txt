Johans Pēters Gustavs Ležēns Dirihlē (vācu: Johann Peter Gustav Lejeune Dirichlet, dzimis 1805. gada 13. februārī, miris 1859. gada 5. maijā) bija vācu matemātiķis. Devis būtisku ieguldījumu skaitļu teorijā un Furjē rindu analīzē. Dzimis 1805. gadā Dīrenē, kad pilsēta ietilpa Francijā. 1815. gadā, pamatojoties uz Vīnes kongresa lēmumiem, tā iekļāvās Prūsijas sastāvā. Skolā gājis Bonnā un Ķelnē, kur viņa skolotājs bija Georgs Simons Oms. No 1822. līdz 1825. gadam uzturējās Parīzē, kur mācījās Francijas koledžā (Collège de France) un pasniedza privātstundas vācu valodā. Parīzē iepazinās ar Furjē un Puasonu. 1825. gadā ar Aleksandra fon Humbolta atbalstu pārcēlās uz Prūsiju. Šeit Direhlē pasniedza Breslavas Universitātē, kā arī saņēma goda doktora grādu Bonnas Universitātē. No 1826. līdz 1855. gadam Dirihlē dzīvoja Berlīnē, kur pasniedza Berlīnes Universitātē. Belīnē Humbolts iepazīstināja Dirihlē ar baņķiera Abrahama Mendelsona Bartoldi salonu, kur pulcējās tā laika vadošie Berlīnes intelektuāļi. 1832. gadā Dirihlē apprecējās ar Abrahama Mendelsona jaunāko meitu Rebeku Mandelsoni. Rebekas brālis bija Fēlikss Mendelsons, bet vecākā māsa - Fanija Mendelsone. 1855. gadā Dirihlē kļuva par Getingenes Universitātes pasniedzēju, ieņemdams mirušā Gausa vietu. Miris 1859. gadā Getingenē, dažus mēnešus pēc sievas nāves. Vikikrātuvē par šo tēmu ir pieejami multivides faili. Skatīt: Pēters Gustavs Ležēns Dirihlē. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)