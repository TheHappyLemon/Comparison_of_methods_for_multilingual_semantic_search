Atlasa ciedrs (latīņu: Cedrus atlantica) ir ciedru ģints koku suga. Reizēm tā tiek uzskatīta par Libānas ciedra pasugu. Sastopams Ziemeļāfrikā, Atlasa kalnos. Tie ir vienmāju koki līdz 50m augstumā, ar piramidālu lapotni un cietām, zilganzaļām, pušķos sakārtotām skujām. Čiekuri ir cilindriski vai olveidīgi, blīvi, spīdīgi ar gaiši brūnganu nokrāsu. Tie nogatavojas trešajā veģetācijas gadā. Skujas ir trīs vai četršķautņainas, asas, zilganzaļas līdz sudrabaini pelēkas. Tās uz īsvasām sakārtotas pušķos pa 30-40 uz garvasām pa vienai. No Libānas ciedra (Cedrus libani) atšķiras ar lapotnes uzbūvi, īsākām skujām un ar mazākiem čiekuriem. Pirmajos gados aug ātrāk, pavasarī vēlu dzen dzinumus, un, augot, vairāk sausumcietīgs. Diezgan labi pārcieš aukstumu (īslaicīgi, līdz -20°С), ļoti gaismu mīlošs, noturīgs pret putekļiem, dūmiem un gāzēm. Slikti panes kaļķainas augsnes. Cieš no pārlieka mitruma. Ļoti noturīgs pret slimībām un kaitēkļiem.