Urho Kaleva Kekonens (Urho Kaleva Kekkonen, dzimis 1900. gada 3. septembrī Pielavesi Austrumsomijas lēnē, miris 1986. gada 31. augustā Helsinkos) bija somu politiķis, Somijas premjerministrs (1950—1953, 1954—1956), Somijas prezidents (1956—1982) no partijas Somijas centrs. Aukstā kara apstākļos Kekonens turpināja "aktīvas neitralitātes" politiku jeb t. s. Pāsikivi-Kekonena līniju, kas ļāva Somijai sadarboties gan ar NATO valstīm, gan PSRS. Kekonens ir visilgāk amatā bijušais Somijas prezidents. Dzimis zemnieku ģimenē. Somijas pilsoņu kara laikā cīnījies balto rindās. Pēc kara studēja jurisprudenci un strādāja policijā. Pēc studiju beigām Kekonens strādāja par valsts ierēdni. Starp pasaules kariem Kekonena politiskie uzskati bija nacionālistiski, un viņš iestājās Zemes apvienībā (tagad Somijas Centrs). 1936. gadā viņš tika ievēlēts parlamentā, dažādos laikos veica tieslietu un iekšlietu ministra pienākumus. 1940. gadā Kekonens vienīgais balsoja pret Maskavas miera līgumu, kurš atdeva PSRS ievērojamas valsts teritorijas. Turpinājuma kara laikā Kekonens bija viens no vadošajiem tā saucamās Miera opozīcijas politiķiem, vēloties uzlabot Somijas attiecības ar PSRS un izstāties no kara ar to. 1950. gada prezidenta vēlēšanās Kekonens palika trešais, tomēr ievēlētais prezidents Juho Kusti Pāsikivi iecēla Kekonenu par premjerministru. Premjerministra amatā viņš uzstājās par attiecību uzlabošanu ar PSRS. 1956. gadā Kekonens tika ievēlēts par Somijas prezidentu. Amata pildīšanas laikā Kekonenam tika pārmests nedemokrātisks valdīšanas stils un pārāk liela PSRS ietekme, Padomju Savienībai dažādos veidos cenšoties pēc iespējas ilgāk saglabāt Kekonenu pie varas. Pēc Kekonena prezidentūras beigām Somijas likumos tika veiktas izmaiņas, kas ierobežoja prezidenta pilnvaras. Vikikrātuvē par šo tēmu ir pieejami multivides faili. Skatīt: Urho Kekonens. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)