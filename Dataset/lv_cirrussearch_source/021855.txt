Kendlamasas salas (angļu: Candlemas Islands — ‘Sveču dienas salas’) ir neapdzīvotu vulkānisku salu grupa Dienvidsendviču salu arhipelāgā Atlantijas okeāna dienvidos. Administratīvi ietilpst Apvienotās Karalistes valdījumā Dienviddžordžijā un Dienvidsendviču Salās. Izvietojušās arhipelāga ziemeļrietumos, ģeogrāfiski dažkārt tiek pieskaitītas Traversē salām. Šekltona šaurums tās atdala no Sondersa salas dienvidos, bet Brauna šaurums — no Visokijas salas ziemeļos. Grupā ir divas salas: lielākā Kendlmasa austrumos un mazākā Vindikeišena rietumos, tās atdala ap 4 km platais Nelsona šaurums. Salas kalnainas, Kendlamasa lielākoties klāta ar pastāvīgu ledus un sniega segu. Kendlmasas ziemeļrietumos atrodas aktīvs vulkāns Lucifera kalns. Salu grupu 1775. gada 2. februārī, Sveču dienā, atklāja britu jūrasbraucēja Džeimsa Kuka ekspedīcija un nosauca tās par godu šai dienai. Vēlākās norvēģu un vācu ekspedīcijas ziņoja tikai par vienu salu un otrās salas eksistenci tikai 1930. gadā apstiprināja Discovery Investigations ekspedīcija, kas nostiprināja salām individuālos nosaukumus. «Global Volcanism Program. Candlemas Island». Arhivēts no oriģināla, laiks: 2013. gada 25. decembrī. Skatīts: 2013. gada 19. decembrī. «SGSSI Gazetteer. Candlemas Islands». Arhivēts no oriģināla, laiks: 2015. gada 24. decembrī. Skatīts: 2013. gada 19. decembrī.