Žibulīši (latīņu: Euphrasia) ir daļēji parazītiska augu ģints brūnkāšu dzimtā (senāk — cūknātru dzimtā) ar kosmopolītisku izplatības areālu. Daudzas sugas ir atrodamas reģionos, kuros sastopams sniegs. Ziedi parasti ir divpusēji simetriski (zigotmorfi) un visbiežāk balti, zilgani vai violeti. Dažām sugām uz apakšējās ziedlapiņas ir dzeltens plankums, kura mērķis ir pievilināt apputeksnējošos kukaiņus. Latvijā ir sastopamas šādas žibulīšu sugas: Īsais žibulītis (Euphrasia parviflora), Sīkziedu žibulītis (Euphrasia micrantha), Stāvais žibulītis (Euphrasia stricta), Rostkova žibulītis (Euphrasia rostkoviana). Žibulīšu ģints ir taksonomiski sarežģīta, jo daudziem tās pārstāvjiem bieži vien ir raksturīga neauglība, kā arī nosliece uz hibrīdu veidošanu. Tādēļ, neskatoties uz to, ka ģintij ir veiktas vairākas taksonomiskas pārskatīšanas, daudzu šajā ģintī iekļauto taksonu atbilstošais rangs, kā arī to savstarpējās attiecības joprojām ir neskaidras. Barker, WR. (1982). "Taxonomic Studies in Euphrasia L.(Scrophulariaceae): A Revised Infrageneric Classification, and a Revision of the Genus in Australia". J. Adelaide Bot. Gard 5: 1–304. Yeo, PF. (1978). "A taxonomic revision of Euphrasia in Europe". Botanical Journal of the Linnean Society 77(4): 223–334. Sell, PD. (PF.). "A revision of the North American species of Euphrasia L. (Scrophulariaceae)". Botanical Journal of the Linnean Society 63(3): 189–234.