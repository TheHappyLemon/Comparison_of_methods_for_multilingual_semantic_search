Šis raksts ir par militāru vienību. Par tautu skatīt rakstu Gurki. Gurkas, arī gurkhas (angļu: Gurkha), pašnosaukums gorkali (nepāliešu: गोरखाली), ir nepāliešu karavīri, kas sākotnēji dienēja Britu Austrumindijas kompānijas karaspēkā, bet tagad gurku algotņu vienības ir izveidotas Indijas, Apvienotās Karalistes un Brunejas armijās, kā arī Singapūras policijā. Cēlušies no Radžastānas izceļotājiem, kas 15. gadsimtā pārvietojušies uz Himalajiem, saukdami sevi par "govju ganiem". Nosaukums cēlies no vārda Go-Rakša (nepāliešu: गोरक्षा — "govju sargs"). 1768. gadā Gorkhas karaļvalsts valdnieks Pritvi Narajans Šāhs izveidoja spēcīgu karaspēku un iekaroja kaimiņvalstis. 1814.—1816. gadā notika Gurku karš pret Britu Austrumindijas kompānijas karaspēku, kurā Nepālai izdevās nosargāt savu neatkarību, taču pēc miera līguma noslēgšanas Gorkhas karalis deva savus karavīrus dienestam britu armijā. Pēc Sipaju sacelšanās apspiešanas gurkas kļuva par Britu Indijas armijas regulārām vienībām, kas Krievu—turku kara (1877—1878) laikā dienēja Maltas un Kipras salās un piedalījās Bokseru sacelšanās apspiešanā Ķīnā (1899—1900). Pirmā pasaules kara laikā gurku skaits britu armijā sasniedza 114 000 vīru. Gurkas karoja pret Vācijas un Osmaņu impērijas armiju Francijas, Mezopotāmijas, Persijas frontēs, pie Suecas kanāla, Palestīnā, Galipoles un Saloniku operācijās. Otrā pasaules kara laikā Lielbritānijas bruņotajos spēkos izveidoja 45 gurku bataljonus ar 250 000 karavīru. Gurkas piedalījās garnizonu dienestā Indijā, karoja Sīrijā, Ziemeļāfrikā, Itālijā un Grieķijā, cīnījās pret Japānas karaspēku Singapūrā un Birmā. Latviešu konversācijas vārdnīca. VI. sējums. Rīga : Anša Gulbja izdevniecība. 11 030. sleja. Himalaju karavīri. Juris Ciganovs. "Slava Lielajai Kali, gurkas nāk!" sargs.lv 4.08.2015 Vikikrātuvē par šo tēmu ir pieejami multivides faili. Skatīt: Gurkas. Encyclopædia Britannica raksts (angliski) Krievijas Lielās enciklopēdijas raksts (krieviski)