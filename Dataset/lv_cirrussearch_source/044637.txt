Florense Franklenda Tomsone (angļu: Florence Frankland Thomson; dzimusi Vilsone (angļu: Wilson); 1885. gada 8. decembris Glāzgova — 1939. gada 2. jūlijs Glāzgova) bija Lielbritānijas šahiste, daudzkārtēja Skotijas sieviešu šaha čempione. 1920. gados pievienojusies Glāzgovas dāmu šaha klubam. Daudzkārtēja kluba čempione dāmu konkurencē, bijusi arī kluba prezidente, bet pāris nedēļas pirms savas nāves otro reizi ievēlēta par kluba viceprezidenti. Tāpat divas reizes bijusi Glāzgovas šaha kluba Polytechnic Chess Club čempione, bet 1938. gadā kopā ar šo šaha klubu ieguvusi Skotijas komandu balvu Richardson Cup. Sešas reizes piedalījusies un katru šo reizi uzvarējusi Skotijas sieviešu šaha čempionātos (1929, 1930, 1932, 1933, 1934, 1937). Piedalījusies arī Lielbritānijas sieviešu šaha čempionātos, kuros labākos rezultātus uzrādījusi 1935. gadā, kad dalījusi 3.—4. vietu, 1936. gadā, kad dalījusi 2.—3. vietu, un 1937. un 1938. gadā, kad ieņēmusi 2. vietu. Piedalījusies 1937. gada Pasaules čempionātā šahā sievietēm Stokholmā, kurā kopā ar Ingridu Larsenu dalījusi 21.—22. vietu. Pēc profesijas bijusi apdrošināšanas brokere. Bijusi pirmā sieviete Skotijā, kas strādājusi šajā amatā. Viņas dēls Aleksandrs Eirds Tomsons (angļu: Alexander Aird Thomson, 1917—1991) arī ir bijis šahists, kas 1951. gadā uzvarējis Skotijas vīriešu šaha čempionātā un trīs reizes pārstāvējis Skotiju šaha olimpiādēs (1956, 1958, 1964). «1927-39 Title Tournaments : World Chess Championship (women)». www.mark-weeks.com. Chess Scotland: Florence Frankland Thomson Chess Scotland: Alexander Aird Thomson