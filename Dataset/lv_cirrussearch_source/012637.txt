Raiens Džeimss Andersons (angļu: Ryan James Anderson; dzimis 1988. gada 6. maijā Sakramento, Kalifornijas štatā, ASV) ir amerikāņu basketbolists, spēlē spēka uzbrucēja pozīcijā. R. Andersons izceļas ar precīzu trīspunktu metienu, ko spēlēs arī ļoti bieži izpilda. Pašlaik (2019) pārstāv NBA klubu Hjūstonas "Rockets". Universitātes laikā viņš pārstāvēja Kalifornijas Universitāti Losandželosā NCAA turnīrā. Bija 2007.—2008. gada sezonas rezultatīvākais Pacific-10 konferences basketbolists. 2008. gada NBA draftā viņu izraudzījās Ņūdžersijas "Nets" ar kopējo 21. kārtas numuru. Debijas sezonas noslēgumā viņš kļuva par "Nets" pamatsastāva spēka uzbrucēju. Tomēr pēc sezonas viņš tika aizmainīts kopā ar Vinsu Kārteru piecu spēlētāju maiņas darījumā uz Orlando "Magic", kur R. Andersons spēlē joprojām. Pirmajās divās sezonās "Magic" viņš bija rezervists, kas parasti mainīja Rašāru Lūisu, bet 2011.—2012. gada sezonā pēc šī spēlētāja pārcelšanās uz "Wizards" kļuva par pamatsastāva spēka uzbrucēju. 2011.—2012. gada sezonā viņš tika atzīts par NBA sezonas progresējušāko spēlētāju. Pēc sezonas pārgāja uz Ņūorleānas "Hornets" (vēlākais "Pelicans"). Kopš 2016.—2017. gada NBA sezonas R. Andersons pārstāvēja Hjūstonas "Rockets", no kuras 2018. gada vasarā tika aizmainīts uz Fīniksas "Suns". Pēc sezonas, ko aizvadīja "Suns" un Maiami "Heat", 2019. gada septembrī R. Andersons atkal noslēdza līgumu ar "Rockets", tomēr, neaizvadījis spēles, viņš no komandas tika atbrīvots. «Magic's Ryan Anderson wins Kia Most Improved Player Award». NBA.com. Turner Sports Interactive, Inc. 2012. gada 4. maijs. Arhivēts no oriģināla, laiks: 2012. gada 7. maijā. Skatīts: 2012. gada 4. maijs. «Visvairāk progresējušais spēlētājs NBA - Andersons». Sportacentrs.com. Skatīts: 2012. gada 6. maijā. Oficiālā mājaslapa NBA profils (angliski) Basketball Reference profils (angliski)