PostSecret ir Frenka Vorena (angļu: Frank Warren) radīts projekts, kurā cilvēki no visas pasaules pa pastu anonīmi nosūta savus noslēpumus uz pašu izgatavotām pastkartēm. Pēcāk šīs pastkartes tiek publicētas PostSecret mājaslapā, ievietotas PostSecret izdotajās grāmatās, kā arī izvietotas šī projekta organizētās mākslas izstādēs. PostSecret projekts aicina cilvēkus būt radošiem un nosūtīt jebkuru savu noslēpumu, tomēr tam jābūt patiesam un tādam, kuru nezina neviens cits. Tāpat arī PostSecret lūdz nesūtīt pastkartes, kurās izmantotas no pārkopēšanās aizsargātas fotogrāfijas vai attēli, lai tas nesagādātu problēmas pastkartes publicēšanai PostSecret grāmatā. 2004. gadā Frenkam Vorenam radās ideja par projektu PostSecret. Viņš iegādājās 3000 neaprakstītas pastkartes, uz tām uzrakstot savu adresi un lūgumu anonīmi dalīties savā noslēpumā. Pēcāk viņš tās izdalīja uz ielām, ievietoja starp bibliotēku grāmatu lapas pusēm, kā arī atstāja kafejnīcās. Vēlāk no šīm 3000 pastkartēm Frenkam Vorenam tika aizsūtītas aptuveni 100. Viņš tās izvietoja mākslas izstādē Vašingtonā, pēc tam izveidojot blogu ar nosaukumu PostSecret, lai tajā publicētu visas saņemtās ar noslēpumiem aprakstītās pastkartes. Nākamo divu gadu laikā cilvēki turpināja sūtīt pastkartes, uz kurām bija rakstīti visdažādākie noslēpumi, sākot no laulības pārkāpumiem līdz pat domām par pašnāvību. Galu galā Frenks Vorens sakrāja vairāk par 175 000 pastkaršu, no kurām liela daļa ir apkopotas viņa izdotajās grāmatās. Šobrīd projekta PostSecret ietvaros izdotas jau piecas grāmatas, kurās apkopotas iesūtītās pastkartes ar noslēpumiem. PostSecret: Extraordinary Confessions from Ordinary Lives (izdota 2005. gada 29. novembrī); My Secret: A PostSecret Book (izdota 2006. gada 24. oktobrī); The Secret Lives of Men and Women: A PostSecret Book (izdota 2007. gada 9. janvārī); A Lifetime of Secrets: A PostSecret Book (izdota 2007. gada 9. oktobrī); PostSecret: Confessions on Life, Death, and God (izdota 2009. gada 6. oktobrī); The World of PostSecret (izdota 2014. gada 4. novembrī). Projekta PostSecret mājaslapa PostSecret Zviedrija