Abra (filipīniešu: Lalawigan ng Abra, angļu: Province of Abra, iloku: Probinsia ti Abra) ir viena no Filipīnu provincēm valsts ziemeļdaļā, Kordiljeras administratīvajā reģionā. Administratīvi dalās 27 municipalitātēs un sīkāk 303 barangajās. Provinces galvaspilsēta un lielākā apdzīvotā vieta ir Bangeda. Provincē daudznacionāls iedzīvotāju sastāvs — lielākā daļa ir ieceļojušie iloki (72 %), kā arī aborigēnās kalniešu igorotu tautas itnegi (22 %) un ibanagi (4 %). Province izvietojusies Lusonas salas ziemeļdaļā Centrālās Kordiljeras kalnienes ziemeļrietumos, aizņem Abras upes un tās lielākās pietekas Anajanas baseinu. Ziemeļos robežojas ar Ziemeļilokosu un Apajao, austrumos — ar Kalingu, dienvidos un rietumos — ar Dienvidilokosu. Reljefs kalnains, augstākā virsotne ir Bangbanglangs (2467 m vjl). Valda subtropu kalnu klimats. Spāņu koloniālie spēki kopā ar ilokiem iekaroja itnegu apdzīvoto Bangedu Abras upes vidustecē 1598. gadā un tajā pašā gadā izveidoja kristiešu misijas. Sākotnēji apvidus tika dēvēts El Abra de Vigan — ‘Uz Viganu atvērtā ieleja’ un iekļauts Ilokosas provincē. 1818. gadā, sadalot Ilokosas provinci, Abras teritorija nonāca Dienvidilokosā. 1846. gadā Abra tika izdalīta patstāvīgā provincē ar centru Bukajā. 1863. gadā provinces galvaspilsētu pārcēla uz Abras vecāko pilsētu Bangedu. 1905. gadā finansiālu apsvērumu dēļ Abru pievienoja Dienvidilokosai kā subprovinci, bet jau 1917. gadā atjaunoja kā patstāvīgu provinci. Lai arī lielākā daļa provinces iedzīvotāju ir iloki, 1987. gadā Abru iekļāva jaundibinātajā Kordiljeras administratīvajā reģionā. Vikikrātuvē par šo tēmu ir pieejami multivides faili. Skatīt: Abra.