Knaps Makdaks, dažreiz arī Skrūdžs Makdaks (angļu: Scrooge McDuck), ir zīmēts izdomāts tēls, ko 1947. gadā priekš The Walt Disney Company izveidoja Karls Bārkss. Disneja izdotajos komiksos, Knaps attēlots kā skotu izcelsmes amerikāņu, antropomorfa Pekinas pīle. Tāpat kā viņa māsasdēlam Donaldam Dakam, viņam ir dzelteni oranžīgs knābis, kājas un pleznas. Ierasti valkā sarkanu vai zilu mēteli, cilindru, pensneju (brilles) un dažādu krāsu gamašas. Animācijas filmās viņš attēlots kā tēls, kas runā ar skotu akcentu. Sākotnēji paredzēts epizodiskai darbībai komiksā, Knaps kļuva par vienu no atpazīstamākajiem Disneja komiksu tēliem un Bārksa nozīmīgu darbu. Knaps dzīvo Dakburgā (kas ir arī Donalda Daka un Tika, Tīka un Trika dzimtā pilsēta) izdomātā Kalisotas štatā (Kalifornijas un Minesotas nosaukumu sajaukums), kas atrodas ASV apmēram tur, kur īstajā pasaulē atrodas Kalifornija. Nosaukts pēc līdzības ar Čārlza Dikensa 1843. gada noveles "Ziemassvētku dziesma" tēlu Ebenīzeru Skrūdžu. Knaps ir neiedomājami bagāts biznesa magnāts un pašpasludināts "piedzīvojumu kapitālists", kura svarīgākās rakstura iezīmes ir viņa bagātība, taupība un tieksme iegūt papildu bagātību ar piedzīvojumiem un dārgumu meklējumiem. Knaps nodibināja izdomātu kompāniju McDuck Enterprises un ir Donalda Daka un Dellas Dakas tēvocis no mātes puses, un Tika, Tīka un Trika veconkulis no mātes puses, kā arī pasaules bagātākais pīļtēviņš. Viņš attēlots kā naftas magnāts, uzņēmējs, rūpnieks un daudzu rūpnīcu un lielāko kalnrūpniecības uzņēmumu īpašnieks. Tādēļ visas pasaules populārajā kultūrā viņu bieži izmanto kā metonīmu, lai apzīmētu lielu bagātību. Makdaks sākotnēji veidots kā mantkārīgs sīkstulis un antivaronis (līdzīgi Dikensa Skrūdža tēlam), bet jau vēlāk viņu attēloja kā taupīgu varoni, piedzīvojumu meklētāju un pētnieku. Bārkss tēlu izveidoja kā Donalda Daka antagonistu, 1947. gada komiksā Christmas on Bear Mountain (izdevums Four Color #178). Tomēr Makdaka popularitāte ātri pieauga un viņš kļuva par vienu no Donalda Daka visuma pastāvīgajiem tēliem. 1952. gadā izdeva atsevišķu Makdaka komiksu sēriju Uncle Scrooge, ko sākotnēji izdeva no 1952. līdz 1984. gadam, bet vēlāk tā piedzīvojusi vairākas atdzimšanas (tāpat kā citas Disneja komiksu sērijas). Viszīmīgākā sērijas atdzimšana bija izdevniecības IDW Publishing izdotā sērija (2015-2020). Knapu Makdaku visvairāk zīmējis tā radītājs Karls Bārkss un vēlāk arī Dons Rosa. Tāpat kā citi Disneja franšīzes varoņi, arī Knapa Makdaka starptautiskā popularitāte ir radījusi literatūru, ko bieži tulko citās valodās. Komiksi joprojām ir Knapa pamata medijs, lai gan viņš piedalījies arī animācijas filmās un televīzijā, kā galvenais varonis animācijas televīzijas seriālā "Pīļu stāsti" (DuckTales, 1987–1990) un tā rebūtā (2017–2021). «Donald Duck and His Friends». Arhivēts no oriģināla, laiks: 2018. gada 1. jūlijā. Skatīts: 2023. gada 15. augustā. «Dickens' Christmas Carol». «Kingdom Hearts III». Dance Your DuckTales parade, 2018 Mickey Mouse Halloween Parade, Disneyland Paris, 2018 Alberto Becattini. Disney Comics: The Whole Story. Theme Park Press, 2016. 51–52. lpp. ISBN 978-1-68390-017-7. The Film Theorists, Film Theory: Scrooge =2017-08-19 Vikikrātuvē par šo tēmu ir pieejami multivides faili. Skatīt: Knaps Makdaks.