Sieviešu Nacionālā basketbola asociācija (angļu: Women's National Basketball Association), saīsināti WNBA, ir vadošā sieviešu basketbola līga pasaulē. To izveidoja 1996. gada 24. aprīlī, bet pirmā sezona bija 1997. gadā. Šobrīd WNBA ir 12 komandas: 6 Austrumu un 6 Rietumu konferencē, kaut gan sākumā līgā spēlēja tikai 8 komandas, bet līgas vēsturē kopā tādas ir bijušas 18. Veiksmīgākās komandas WNBA pastāvēšanas vēsturē ir Hjūstonas "Comets", Minesotas "Lynx" un Sietlas "Storm", kas četras reizes ir izcīnījušas čempiones titulu. WNBA regulārā sezona norit no maija līdz augustam, tās laikā katra komanda nospēlē 34 spēles. Katras konferences 4 labākās komandas iekļūst play-off turnīrā, kas sākas septembrī. Izslēgšanas spēļu sērijas tiek izspēlētas līdz vienas komandas divām uzvarām, bet WNBA finālsērija līdz trim uzvarām. Gados, kad notiek vasaras olimpiskās spēles, WNBA ir mēneša pārtraukums, lai spēlētājas varētu pārstāvēt nacionālās izlases olimpiādē. Pēc līdzības ar vīriešu NBA turnīru notiek arī citi ikgadējie WNBA pasākumi — WNBA Visu Zvaigžņu spēle (jūlijā) un WNBA drafts. WNBA ir spēlējušas divas Latvijas basketbolistes: Zane Tamane — Vašingtonas "Mystics" 2006. un Fīniksas "Mercury" 2012. gadā un Anete Jēkabsone-Žogota — Konektikutas "Sun" 2009. un 2010. gadā un Fīniksas "Mercury" 2014. gadā. 2014. gadā "Mercury" sastāvā A. Jēkabsone-Žogota kļuva par WNBA čempioni. WNBA draftā ir izvēlētas četras latviešu spēlētājas. 2004. gadā ar 31. numuru Indiānas "Fever" izraudzījās Ievu Kubliņu, 2006. gadā Detroitas "Shock" ar 35. numuru draftēja Zani Teilāni, bet 2011. gadā Losandželosas "Sparks" ar 29. numuru draftēja Elīnu Babkinu. 2020. gada WNBA draftā par visu laiku visaugstāk draftēto latviešu spēlētāju kļuva Kitija Laksa, kuru Sietlas "Storm" izraudzījās ar kopējo 11. numuru pirmajā kārtā. basket.lv. «WNBA draftā Kitiju Laksu izvēlas “Seattle Storm”». Arhivēts no oriģināla, laiks: 2022. gada 8. janvārī. Skatīts: 2022. gada 8. janvārī. Nacionālā basketbola asociācija WNBA oficiālā mājaslapa (angliski)