Marks Tomass Vande Hei (Mark Thomas Vande Hei, dzimis 1966. gada 10. novembrī) ir NASA astronauts, militārais inženieris, pukvežleitnants. 1989. gadā Marks Vande Hei Sentdžonsa universitātē ieguva bakalaura grādu fizikā. Pēc tam viņš iestājās ASV Armijā un pēc sagatavošanas Rezerves virsnieku apmācību korpusā dienēja par inženieri ASV kara bāzē Itālijā. 1991. gadā kā vada komandieris piedalījās NATO operācijā "Komforta atjaunošana" Irākā. Pēc tam viņš turpināja dienestu kā rotas komandieris sapieru bataljonā. 1999. gadā Stenforda Universitātē Vande Hei ieguva maģistra grādu lietišķajā fizikā un kļuva par fizikas asistējošo profesoru Savienoto Valstu Militārajā akadēmijā Vestpointā. 2003. gadā viņu pārcēla uz Armijas 1. kosmosa bataljonu Pītersona Gaisa spēku bāzē. 2003. gada pavasarī Vande Hei piedalījās starptautiskās koalīcijas operācijā "Irākas brīvība". 2006. gadā Marks Vande Hei tika pārcelts uz ASV Armijas vienību NASA Džonsona kosmosa centrā. Viņš pildīja sakaru virsnieka pienākumus, esot atbildīgs par sakariem ar kosmonautiem Starptautiskajā kosmosa stacijā (SKS). 2009. gada 29. jūlijā Vande Hei tika ieskaitīts NASA astronautu vienībā. Pēc sagatavošanas kursa 2011. gada jūlijā viņš ieguva astronauta kvalifikāciju. 2014. gadā Marks Vande Hei piedalījās NASA zemūdens laboratorijas deviņu dienu misijā NEEMO 18. 2015. gada jūlijā Marks Vande Hei sāka gatavoties Sojuz MS-04 (SKS-51, SKS-52) pamatapkalpē kopā ar Aleksandru Misurkinu un Nikolaju Tihonovu. Viņi bija Sojuz MS-04 dublieru apkalpē, kas startēja 2016. gada 19. oktobrī. Sakarā ar lidojumu secības maiņu oktobrī Marks Vande Hei tika pārcelts uz Sojuz MS-06 (SKS-53, SKS-54) lidojumu. 2017. gada jūlijā viņš bija Sojuz MS-05 lidojuma inženiera dublieris. Marka Vande Hei pirmais kosmiskais lidojums sākās 2017. gada septembrī, ar kosmosa kuģi Sojuz MS-06 dodoties uz SKS. Viņš bija SKS 53. ekspedīcijas un 54. ekspedīcijas lidojuma inženieris. Uz zemes atgriezās 2018. gada februārī. Otrais Vande Hei kosmiskais lidojums sākās 2021. gada 9. aprīlī, esot kosmosa kuģa Sojuz MS-18 lidojuma inženierim. Viņš bija Starptautiskā kosmosa stacijas 64., 65. un 66. ekspedīcijas lidojuma inženieris. Uz zemes viņš atgriezās 2022. gada 30. martā kosmosa kuģī Sojuz MS-19. Kosmisko lidojumu kopsavilkums: Iziešanas atklātā kosmosā: Vikikrātuvē par šo tēmu ir pieejami multivides faili. Skatīt: Marks Vande Hei. Vande Hei biogrāfija NASA vietnē (angliski) Vande Hei biogrāfija astronaut.ru (krieviski)