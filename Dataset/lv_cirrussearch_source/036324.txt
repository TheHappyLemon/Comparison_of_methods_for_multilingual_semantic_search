Koordinātas: 44°30′46.9″N 64°17′17.9″W﻿ / ﻿44.513028°N 64.288306°W﻿ / 44.513028; -64.288306 Oukailenda (angļu: Oak Island — 'Ozolu sala') ir 57 hektāru liela, privātīpašumā esoša sala Jaunskotijas dienvidu krastā. Oukailenda ir viena no 360 salām Mahouna līcī un tā sasniedz 11 m augstumu virs jūras līmeņa. Sala atrodas 200 metrus no krasta un ir savienota ar kontinentu caur uzbērtu zemes strēli. Pirmie eiropieši, kas apmetās salas apkārtnē, bija franču zvejnieki 1750. gados. 1762. gadā salas teritoriju sadalīja trīsdesmit divos 4 āru lielos īpašumos. 18. gadsimta beigās salu pārsauca no Smita salas par Gleišera salu, līdz par oficiālo nosaukumu tika pieņemts vietēji izmantotais nosaukums — "Oukailenda". 1784. gadā Kanādas valdība daļu zemes izsniedza bijušajiem karavīriem. Šobrīd 78% no salas pieder uzņēmumam Oak Island Tours, atlikušie 22% pieder privātpersonām. Uz salas ir uzbūvētas divas pastāvīgas mājas un divas vasarnīcas. Sala ir vislabāk pazīstama tās apslēpto dārgumu leģendu dēļ. Jau vairāk nekā pusotru gadsimtu salā notiek dažādi pētījumi un izrakumi, meklējot leģendās aprakstītos Oukailendas dārgumus. Ir daudz teoriju par to, kas varētu būt aprakts vai noslēpts uz salas — ir izteikti pieņēmumi gan par iespējamo Svētā Grāla, gan dažādu senu tautu priekšmetu, gan Viljama Šekspīra manuskriptu atrašanos salas dzīlēs. Lielākoties pētniecība ir notikusi Naudas bedrē, dziļurbumā "10-X", Nolana krustā, Smita līcī un trīsstūra formas purvā. Kritiķi apgalvo, ka uz salas nav dārgumu un Naudas bedre ir dabiska karsta kritene. Kopš 1863. gada regulāri tiek izdotas jaunas grāmatas par Oukailendas dārgumiem. Vairāk nekā piecdesmit grāmatas apskata salas vēsturi un pēta dažādās teorijas. Vairāki daiļliteratūras darbi ir balstīti uz Naudas bedri, tostarp The Money Pit Mystery, Riptide, The Hand of Robin Squires, un Betrayed: The Legend of Oak Island. 2012. gadā sala tika iekļauta videospēlē Assassin's Creed III. Spēlētājs sasniedz Oukailendu, pildot misijas saistībā ar Kapteiņa Kida dārgumiem. Spēlē uz salas var atrast smaragdus un "Ēdenes gredzenu". 2014. gada 5. janvārī History Channel uzsāka pārraidīt raidījumu The Curse of Oak Island — dokumentālo seriālu par mūsdienu dārgumu mednieku grupu, kas turpina pusotru gadsimtu ilgos meklējumus. Šova galvenie varoņi ir brāļi Riks un Mārtijs Lagīnas, kas 2006. gadā iegādājās daļu uzņēmuma Oak Island Tours akciju. Mather Byles DesBrisay. «History of the county of Lunenburg». Internet Archive. Toronto : W. Briggs. Sora, Steven. The Lost Treasure of the Knights Templar (Inner Traditions/Destiny, 1999). ISBN 0-89281-710-0 «Chester Municipal Heritage Society - Oak Island». Chester Municipal Heritage Society. Arhivēts no oriģināla, laiks: 2016. gada 28. maijā. Skatīts: 2016. gada 14. novembrī. Whipps, Heather. «For Sale: Island with Mysterious Money Pit». Skatīts: 2005. gada 5. decembris. Nickell, Joe. «The Secrets of Oak Island». Skeptical Inquirer, March 2000. Arhivēts no oriģināla, laiks: 2016. gada 3. novembrī. Skatīts: 2016. gada 14. novembrī. Conlin, Dan Pirates of the Atlantic: Robbery, Murder and Mayhem off the Canadian East Coast, Halifax: Formac Publishing (2009), p. 86