Kērtiss Fosters (angļu: Kurtis Foster; dzimis 1981. gada 24. novembrī) ir bijušais kanādiešu hokejists, aizsargs. Karjeras laikā aizvadījis 405 spēles dažādās Nacionālās hokeja līgas komandās. Karjeras nogalē vairākas sezonas aizvadīja Eiropā, 2015. gadā kļūstot par Vācijas čempionu. Pēc četrām Ontārio hokeja līgā aizvadītām sezonām, profesionāļa karjeru Fosters sāka 2001.—02. gada sezonā Amerikas hokeja līgas kluba Čikāgas "Wolves" sastāvā. 2002.—03. gada sezonā aizsargs debitēja arī NHL, aizvadot divas spēles Atlantas "Thrashers" rindās. NHL gan Fosteram nostiprināties izdevās vien 2005.—06. gada sezonā, kad hokejists spēlēja jau Minesotas "Wild" rindās. "Wild" sastāvā Fosters spēlēja līdz pat 2008.—09. gada sezonas noslēgumam, vasarā noslēdzot viena gada līgumu ar Tampabejas "Lightning". Gadu vēlāk aizsargs pievienojās jau Edmontonas "Oilers" rindām, 2011. gada vasarā gan tiekot aizmainīts uz Anahaimas "Ducks". 2011.—12. gada sezonas gaitā tika aizmainīts uz Ņūdžersijas "Devils", bet vēlāk arī uz Minesotas "Wild", tās sastāvā noslēdzot sezonu. 2013. gada vasarā pievienojās KHL klubam Zagrebas "Medveščak". 2013.—14. gada sezonu viņš noslēdzas kā visas komandas rezultatīvākais aizsargs. Vasarā noslēdza viena gada līgumu ar Bratislavas "Slovan", taču sezonas gaitā pārcēlās uz Vācijas hokeja līgas komandu Manheimas "Adler", tās sastāvā kļūstot par Vācijas čempionu. Pēc 2015.—16. gada sezonas Fosters noslēdza karjeru. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)