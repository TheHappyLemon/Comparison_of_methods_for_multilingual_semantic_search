Brūču pērkonamoliņš (Anthyllis vulneraria) ir polimorfa, mainīga izskata pērkonamoliņu suga. Tā ir sastopama Āfrikas ziemeļos un Eiropā, tostarp nevienmērīgi sastopama Latvijā — diezgan bieži rietumdaļā, pārējā teritorijā reti vai ļoti reti. Suga ir introducēta arī citviet pasaulē. Vairāki autori brūču pērkonamoliņam nodala vairākas pasugas, kas Latvijā tiek aplūkotas patstāvīgu sugu rangā. Brūču un jūrmalas pērkonamoliņi veido hibrīdu — Baltijas pērkonamoliņu (Anthyllis x baltica). Brūču pērkonamoliņš ir divgadīgs vai daudzgadīgs, 15— 40 cm garš lakstaugs ar stāvu vai pacilu stublāju, kurš ir īsi pieguloši apmatots. Vienam augam stublāji parasti vairāki. Uz stublāja ir 2— 4 saliktas lapas, kuras veido 4—6 šauri eliptiskas vai eliptiskas lapiņas. Visu lapiņu virspuse ir kaila, apakšpuse ar izklaidus piegulošiem matiņiem. Kauss ir divkrāsains, skraji apmatots. Ziedu galviņas parasti 3 (vai 4), satuvinātas stublāja galā. Seglapas ir šķeltas, plūksnas šauras un smailas. Vainags ir tumšdzeltens vai oranždzeltens. Auglis ir pākstīte ar 1 sēklu. «Anthyllis vulneraria L. | Plants of the World Online | Kew Science». Plants of the World Online (angļu). Skatīts: 2024-01-08. «brūču pērkonamoliņš - Anthyllis vulneraria L. s.str. - Augi - Latvijas daba». www.latvijasdaba.lv. Skatīts: 2024-01-08.