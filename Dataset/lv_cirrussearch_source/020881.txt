Kari Jalonens (somu: Kari Jalonen: dzimis 1960. gada 6. janvārī Oulu) ir bijušais somu hokejists un hokeja treneris. Pašlaik (2022) Jalonens ir Čehijas hokeja izlases galvenais treneris. Profesionāļa karjeru Jalonens sāka 1978.—79. gada sezonā SM līgas kluba Oulu "Kärpät" rindās, sezonas beigās saņemot arī līgas labākā jaunā spēlētāja balvu. "Karpat" rindās uzbrucējs spēlēja līdz 1981.—82. gada sezonas noslēgumam, kad pārcēlās uz NHL klubu Kalgari "Flames", tā rindās aizvadot 25 spēles. Nākamās sezonas gaitā Jalonens tika aizmainīts uz Edmontonas "Oilers", taču pēc sezonas beigām atgriezās Eiropā. 1984.—85. gada sezonā Jalonens spēlēja Helsinku HIFK rindās, taču tad divas sezonas aizvadīja "Karpat" sastāvā. 1986.—87. gada sezonā Jalonens bija visas līgas rezultatīvākais uzbrucējs. 1987.—88. gada sezonu uzbrucējs aizvadīja Hockeyallsvenskan līgas kluba Šellefteo AIK rindās, taču tad kopā ar Turku TPS izcīnīja Somijas čempiona titulu. TPS uzbrucējs spēlēja līdz 1992.—93. gada sezonas noslēgumam, tad sezonu aizvadīja Raumas "Lukko" rindās, bet savu karjeru noslēdza 1996. gadā pēc divām Francijas hokeja līgas kluba HK Ruāna aizvadītās rindās. Somijas hokeja izlases rindās spēlējis sešos Pasaules čempionātos. Trenera karjeru Jalonens sāka 1998.—99. gada sezonā kā SM līgas kluba Turku TPS galvenā trenera Hannu Jortikas palīgs. 2001. gadā viņš kļuva par komandas galveno treneri. 2004.—05. gada sezonā Jalonens kļuva par Oulu "Kärpät" galveno treneri, nākamajās četrās sezonās kopā ar klubu izcīnot trīs SM līgas čempiones titulus. No 2008. līdz 2011. gadam Jalonens bija Helsinku HIFK galvenais treneris, taču tad divas sezonas strādāja ar KHL klubu Ņižņijnovgorodas "Torpedo". 2013.—14. gada sezonā kopā ar Prāgas "Lev" sasniedza Gagarina kausa finālu, tajā gan septiņās spēlēs piekāpjoties Magņitogorskas "Metallurg". No 2014. līdz 2016. gadam Jalonens bija Somijas hokeja izlases galvenais treneris, 2016. gada Pasaules čempionātā kopā ar komandu izcīnot sudraba medaļas. No 2016. līdz 2020. gadam bija Šveices kluba SC Bern galvenais treneris Nacionālajā līgā. Divas reizes (2017. un 2019. gadā) aizveda komandu līdz Šveices čempiontitulam. 2022. gada martā tika apstiprināts par Čehijas hokeja izlases galveno treneri. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) Eliteprospects profils (kā trenerim) (angliski)