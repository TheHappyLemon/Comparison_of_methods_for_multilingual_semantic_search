Damiens Bruners (Damien Brunner; dzimis 1986. gada 9. martā) ir šveiciešu hokejists, malējais uzbrucējs, Šveices hokeja izlases dalībnieks. Pašlaik (2018) Bruners spēlē Šveices hokeja līgas kluba EHC Biel-Bienne sastāvā. Profesionāļa karjeru Bruners sāka 2006.—07. gada sezonā Šveices hokeja līgas kluba Klotenes "Flyers" rindās. "Flyers" sastāvā uzbrucējs aizvadīja nākamās divarpus sezonas, līdz 2008.—09. gada sezonas vidū pārcēlās uz citu līgas klubu EV Zug. EV Zug rindās 2011.—12. gada sezonu Bruners noslēdza kā līgas rezultatīvākais spēlētājs, iegūstot arī līgas vērtīgākā spēlētāja titulu. 2012. gada 1. jūlijā Bruners noslēdza viena gada līgumu ar NHL klubu Detroitas "Red Wings". 2012.—13. NHL lokauta dēļ sezonu uzbrucējs iesāka EV Zug sastāvā, taču tad pievienojās "Red Wings", 44 regulārās sezonas spēlēs atzīmējoties ar 26 rezultativitātes punktiem. 2013. gada septembrī uzbrucējs noslēdza divu gadu līgumu ar Ņūdžersijas "Devils". 2014. gada decembrī tika ievietots neaizsargāto spēlētāju sarakstā, neviena komanda Brunera līgumu nepārņēma, kā rezultātā līgums ar viņu tika lauzts. Pāris dienas vēlāk hokejists pievienojās HC Lugano. Lugāno rindās aizvadīja nākamās četras sezonas, līdz 2018. gada maijā noslēdza divu gadu līgumu ar EHC Biel-Bienne. Šveices hokeja izlases rindās spēlējis 2014. gada olimpisko spēļu turnīrā, kā arī vairākos Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)