Agata Mērija Klarisa Kristi (angļu: Agatha Mary Clarissa Christie, dzimusi 1890. gada 15. septembrī, mirusi 1976. gada 12. janvārī) bija angļu kriminālromānu, stāstu un lugu rakstniece. Rakstīja arī romantiskus stāstus ar pseidonīmu Mērija Vestmakota (Mary Westmacott), bet popularitāti iemantoja ar saviem 80 detektīvromāniem un Vestendas teātra izrādēm. Pazīstamākie Agatas Kristi detektīvromānu varoņi ir Erkils Puaro un Džeina Mārpla, tieši darbi par viņiem nodrošināja rakstniecei titulu “Kriminālromānu karaliene”. Savukārt viņas luga “Peļu slazds” tika izrādīta Vestendas teātros no 1952. līdz 2020. gadam, kļūstot par visilgāk izrādīto lugu. 1971. gadā viņai tika piešķirts dāmas tituls. Agatas Kristi romāni ierindojas visvairāk pārdoto literatūras darbu saraksta 3. vietā tūlīt aiz Bībeles un Viljama Šekspīra darbiem,[nepieciešama atsauce] tie tulkoti vairāk kā 100 valodās. Sākot ar 1928. gadu līdz pat mūsdienām Agatas Kristi darbi kinomākslā izmantoti vismaz 129 reizes, uzņemot kinofilmas, televīzijas filmas un seriālus. Pazīstamākā no filmām ir Sidnija Lūmeta “Slepkavība Austrumu ekspresī” (1974). Agata Kristi kā Agata Millere ir dzimusi 1890. gada 15. septembrī Torkī pilsētā, Anglijā. Viņas tēvs Frederiks Alvahs Millers (Frederick Alvah Miller) bija amerikānis, bet māte Klāra Boemere (Clara Boehmer) — angliete. Agata Millere negāja skolā, viņai bērnībā bija mājmācība. 1901. gadā nomira viņas tēvs, bet gadu vēlāk, 12 gadu vecumā, Agata Millere uzsāka mācības Torkī meiteņu skolā, kur mācījās līdz 1905. gadam. No 1905. līdz 1910. gadam viņa turpināja mācības Francijas galvaspilsētā Parīzē. Jau jaunietes vecumā Agata Millere pievērsās rakstīšanai. Viņa izmēģināja roku un uzrakstīja vairākus stāstus un romānus. Šos darbus viņa iesniedza dažādiem izdevējiem, bet tā arī netika izdoti. Daži no tiem vēlākajos gados tika pārstrādāti un tika publicēti. 1913. gadā viņu bildināja militārpersona Arčibalds Kristi, ar kuru apprecējās 1914. gadā, pieņemot vīra uzvārdu un kļūstot par Agatu Kristi. Pirmā pasaules kara laikā Agatas vīrs tika nosūtīts kaujās, bet Agata kā brīvprātīgā kļuva par medmāsu, sniedzot palīdzību ievainotajiem karavīriem. No 1914. līdz 1916. gadam viņa par to samaksu nesaņēma, bet pēc tam, līdz 1918. gadam, viņa saņēma arī nelielu atalgojumu par savu darbu. Agatas Kristi debijas romāns bija The Mysterious Affair at Styles, kuru sarakstīja 1916. gadā, bet izdots tika 1920. gadā, jo nebija iespējams līdz tam atrasts izdevēju. Šajā romānā pirmo reizi parādās tēls Erkils Puaro, kā arī inspektors Džeps un Arturs Hastings. Agata Kristi nomira 1976. gada 12. janvārī. «Agatha Christie». FamousAuthors.org. «Agatha Christie (1890–1976)». IMDb. Vikikrātuvē par šo tēmu ir pieejami multivides faili. Skatīt: Agata Kristi. Oficiālā tīmekļa vietne Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Zinātniskās fantastikas enciklopēdijas raksts (angliski) Enciklopēdijas Krugosvet raksts (krieviski) IMDb profils (angliski) Internet Broadway Database profils (angliski) AllMovie profils (angliski) Agatha Christie at Open Library