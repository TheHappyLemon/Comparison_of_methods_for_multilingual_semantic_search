Šis raksts ir par salu Indonēzijā. Par Indonēzijas provinci skatīt rakstu Bali (province). Bali sala (indonēziešu: Pulau Bali) ir sala Indonēzijā. Bali ir ļoti populārs tūrisma galamērķis, it īpaši Austrālijas un Japānas tūristiem. Salā dzīvo lielākā daļa Indonēzijas hinduistu, kas ir 93,18% no salas iedzīvotājiem. Bali kopā ar dažām mazām saliņām veido Indonēzijas pirmā līmeņa administratīvo vienību — Bali provinci. Bali ir vulkāniska sala. Tā atrodas 3,2 km uz austrumiem no Javas salas, starp 8°04' un 8°51' dienvidu paralēlēm un starp 114°26' un 115°43' austrumu meridiāniem. No Javas to atdala Bali šaurums, bet austrumos Lombokas šaurums atdala Bali no Lombokas salas. Rietumu—austrumu virzienā sala ir 153 km plata, bet ziemeļu—dienvidu virzienā — 112 km. Salas platība ir 5632,86 km², kas ir aptuveni 97% no Bali provinces sauszemes platības. Bali centrālajā daļā ir vulkāniski kalni, kas sasniedz 3142 m virs jūras līmeņa. Agunga vulkāns, zināms kā “Mātes kalns”, ir aktīvs. Kalni plešas no centrālās daļas uz austrumu pusi. Bali vulkāniskā daba ir veicinājusi tās izcilo auglību, un augstie kalni nodrošina lietusgāzes, kas veicina lauksaimniecības nozari. Dienvidu daļā ir plaša, nolaidena teritorija, kur audzē lielāko daļu Bali rīsu ražas. Kalnu ziemeļu nogāze ir salas galvenais kafijas ražošanas apgabals. Bali garākā upe ir Ajunga, garums aptuveni 75 km. Saskaņā ar Kepena klimata klasifikāciju, Bali valda trīs klimata tipi: salas centrālajā daļā ir tropisko lietusmežu klimats (Af), salas dienvidos ir tropisko musonu klimats (Am), bet salas ziemeļu piekrastē ir tropiskais savannu klimats (Aw). Salu ieskauj koraļļu rifi. Bali dienvidu pludmalēs dominē baltās smiltis, bet ziemeļu pludmalēs — melnās smiltis. Bali dzīvo 4,2 miljoni iedzīvotāju, aptuveni 99% no Bali provinces iedzīvotājiem. Salas pamatiedzīvotāji ir balieši (89% no visiem salas iedzīvotājiem) un javieši. Lielākā pilsēta ir Denpasara, kurā dzīvo aptuveni 900 tūkstoši iedzīvotāju, atrodas salas dienvidos. Nākamā lielākā pilsēta ir Singaradža, atrodas salas ziemeļos. Latvijas padomju enciklopēdija. 1. sējums. Rīga : Galvenā enciklopēdiju redakcija. Vikikrātuvē par šo tēmu ir pieejami multivides faili. Skatīt: Bali. Pura Tanah Lot Pura Luhur Uluwatu Pura Taman Ayun Pura Utama Besakih One of the hotels in Bali