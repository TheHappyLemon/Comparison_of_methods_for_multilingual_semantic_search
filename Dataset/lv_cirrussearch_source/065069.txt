Lū Žanmono (franču: Lou Jeanmonnot; dzimusi 1998. gada 28. oktobrī Pontarljē) ir franču biatloniste, 2024. gada pasaules čempione sieviešu un 1+1 jauktajā stafetē un divu bronzas medaļu ieguvēja. Piedalījusies 2016. gada ziemas jaunatnes olimpiskajās spēlēs Lillehammerē. 7,5 km iedzīšanas distancē izcīnījusi bronzas medaļu. 2017. gada Pasaules čempionātā jauniešiem Brezno uzvarēja 10 km individuālajā distancē un ieguva sudrabu iedzīšanā. 2018. gada Pasaules čempionātā junioriem Otepē izcīnīja zelta medaļu stafetē. Individuāli labāko rezultātu sasniedza iedzīšanā, ieņemot 15. vietu. 2018.—2019. gada sezonā sāka startēt pieaugušo konkurencē IBU kausā. 2019. gada Pasaules čempionātā junioriem Brezno vēlreiz ieguva zelta godalgu stafetē. Iedzīšanas distancē bija 5. vietā. 2019. gadā piedalījās arī Eiropas čempionātā, kas risinājās Raubičos. 1+1 jauktajā stafetē izcīnīja bronzas medaļu. Pasaules kausa sacensībās debitēja 2021. gada 6. martā Nove Mesto Morāvijā, sprintā ieņemot 30. vietu. 2022. gada Eiropas čempionātā Arbērā izcīnīja sudraba medaļu 1+1 jauktajā stafetē, startējot kopā ar Emiljēnu Klodu. 2022. gada 10. martā Ridnaunā uzvarēja IBU kausa sacensībās sprintā, kas bija viņas pirmā uzvara IBU kausa posmos. Žanmono uzvarēja arī 2021.—2022. gada sezonas IBU kausa kopvērtējumā. 2022.—2023. gada Pasaules kausa izcīņas 2. posmā Hohfilcenē uzvarēja stafetē. 2023. gada 12. janvārī Rūpoldingā pirmo reizi individuāli ieguva vietu uz goda pjedestāla Pasaules kausa posmā, izcīnot 2. vietu 15 km distancē. 2023. gada Pasaules čempionātā Oberhofā, kas Žanmono bija debija šāda ranga sacensībās, labāko rezultātu individuāli sasniedza iedzīšanā, kur ieņēma 6. vietu, pēc sprintā iegūtās 26. vietas paceļoties par 20 vietām. Stafetē Francijas komandas sastāvā ieguva 4. vietu, bet 1+1 jauktajā stafetē kopā ar Fabjēnu Klodu finišēja 5. vietā. 2023. gada 12. martā Pasaules kausa posmā Estešundā izcīnīja 2. vietu distancē ar kopēju startu. Sezonu noslēdza 11. vietā kopvērtējumā. 2023.—2024. gada sezonas pirmajā posmā Estešundā sprintā izcīnīja pirmo uzvaru karjerā Pasaules kausa posmos. 2024. gada Pasaules čempionātā Nove Mesto ieguva bronzas medaļu sprintā un kopā ar Kantēnu Fijonu Maijē uzvarēja 1+1 jauktajā stafetē. Kopā ar Sofiju Šovo, Žistīni Brezā-Bušē un Žiliju Simonu uzvarēja sieviešu stafetē, tas bija Francijas pirmais zelts pasaules čempionātos šajā disciplīnā. Sacensību pēdējā dienā izcīnīja bronzas medaļu distancē ar kopēju startu. 2023.—2024. gada Pasaules kausa sezonu noslēdza otrajā vietā kopvērtējumā, 23 punktus piekāpjoties Lizai Vitoci, kā arī ieguva "mazo kristāla globusu" par uzvaru masu starta ieskaitē. «Jeanmonnot and Bjoentegaard win Ridnaun sprints». biathlonworld.com (angļu). 2022. gada 10. marts. Skatīts: 2023. gada 13. janvārī. «Colombo and Horn win Pursuits, IBU Cup Total Score to Jeanmonnot». biathlonworld.com (angļu). 2022. gada 12. marts. Skatīts: 2023. gada 13. janvārī. «Simon’s Shooting Seals French Relay Victory». biathlonworld.com (angļu). 2022. gada 11. decembris. Skatīts: 2023. gada 13. janvārī. «Clean-shooting Vittozzi Wins Ruhpolding Individual». biathlonworld.com (angļu). 2023. gada 12. janvāris. Skatīts: 2023. gada 13. janvārī. «Wierer’s Last Standing Stage Keys Oestersund Mass Start Win». biathlonworld.com (angļu). 2023. gada 12. marts. Skatīts: 2023. gada 1. decembrī. «First-ever Victory for Lou Jeanmonnot». biathlonworld.com (angļu). 2023. gada 1. decembris. Skatīts: 2023. gada 1. decembrī. «France Rebounds to Women's Relay Gold». biathlonworld.com (angļu). 2024. gada 17. februāris. Skatīts: 2024. gada 17. februārī. Vikikrātuvē par šo tēmu ir pieejami multivides faili. Skatīt: Lū Žanmono. Olympedia profils (angliski) IBU profils (angliski) biathlon.com.ua profils (ukrainiski)