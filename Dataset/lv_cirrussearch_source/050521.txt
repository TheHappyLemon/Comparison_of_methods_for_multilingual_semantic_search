Šis raksts ir par senvietu Skandināvijā. Par citām jēdziena Birka nozīmēm skatīt nozīmju atdalīšanas lapu. Birka (zviedru: Birka) bija vikingu tirdzniecības apmetne no 8. līdz 10. gadsimtam. Visticamāk atradās Mēlena ezera Bjerkes (Björkö) salā 30 kilometrus uz rietumiem no mūsdienu Stokholmas. Tā tika dibināta ap 750. gadu un tiek uzskatīta par Zviedrijas senāko pilsētu. Tika pamesta ap 975. gadu, laikā, kad par centru izvirzījās Sigtuna. Vikingu laikmetā Birkas iedzīvotāju skaits bija starp 500 un 1000. Rakstītas ziņas par Birku sniedz Rimberts hronikā "Svētā Anskara dzīve" un Ādams no Brēmenes hronikā "Hamburgas baznīcas arhibīskapu darbi". Senvietā veikti arheoloģiskie izrakumi no 19. gadsimta otrās puses. Pēc atrastā arābu dirhemu daudzuma noprotams, ka Birkai bija cieši sakari ar seno tirdzniecības ceļu no varjagiem uz grieķiem. Kopš 1993. gada senvieta ir UNESCO Pasaules mantojuma objekts. Vikikrātuvē par šo tēmu ir pieejami multivides faili. Skatīt: Birka. Encyclopædia Britannica raksts (angliski) Krievijas Lielās enciklopēdijas raksts (krieviski) Pasaules vēstures enciklopēdijas raksts (angliski)