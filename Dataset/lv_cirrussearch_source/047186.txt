Slaviša Stojanovičs (slovēņu: Slaviša Stojanović; dzimis 1969. gada 6. decembrī) ir Slovēnijas futbola treneris un bijušais futbolists. No 2019. gada marta līdz 2020. gada janvārim bija Latvijas futbola izlases galvenais treneris. Spēlētāja karjeru aizvadīja Slovēnijas klubos. Pārstāvēja ND Slovan, NK Ljubljana, NK Celje un NK Vevče. Trenera karjeru sāka Ļubļanas klubā ND Slovan, sākumā vadot jauniešu komandas. Vēlāk bija spēlējošais treneris Livar komandā. 2002. gadā sāka strādāt par NK Domžale galveno treneri. Viņa vadībā klubs iekļuva Slovēnijas Pirmajā līgā (augstākais līmenis), bet vēlāk 2005. un 2006. gadā spēja kvalificēties UEFA kausa izcīņai. 2007. un 2008. gadā Stojanoviča vadībā Domžale kļuva par Slovēnijas čempioniem. 2008.—2009. gada sezonā vadīja citu Slovēnijas klubu NK Celje. 2009. gadā kļuva par Apvienoto Arābu Emirātu izlases trenera Srečko Kataneca asistentu. Viņš palīdzēja AAE izlasei kvalificēties 2011. gada Āzijas kausa finālturnīram. 2011. gada septembrī Katanecs tika atbrīvots no galvenā trenera amata, un Stojanovičs tika atlaists līdz ar viņu. 2011. gada 24. oktobrī tika apstiprināts par Slovēnijas izlases galveno treneri. 2012. gada decembrī amatu atstāja. 2013. gada jūnijā kļuva par Serbijas kluba Crvena Zvezda galveno treneri. 2013.—2014. gada sezonā aizveda komandu līdz Serbijas Superlīgas čempionu titulam. 2014. gada septembrī sāka strādāt par Beļģijas kluba Lierse S.K. galveno treneri, bet jau 2015. gada janvārī vājo rezultātu dēļ no amata atkāpās. 2016. gadā neilgu laiku vadīja Ķīnas klubu Changchun Yatai. 2017. gada 29. jūlijā kļuva par Latvijas Virslīgas kluba Riga FC galveno treneri. 2017. gada Virslīgas sezonu klubs Stojanoviča vadībā noslēdza 3. vietā un iekļuva Latvijas kausa finālā. 2018. gada jūlijā uzsāka darbu kā Sofijas "Levski" galvenais treneris. 2019. gada janvārī sadarbību ar Bulgārijas klubu pārtrauca. 2019. gada 1. martā tika apstiprināts par Latvijas futbola izlases galveno treneri. Kā izlases treneris debitēja 21. martā 2020. gada Eiropas čempionāta futbolā kvalifikācijas zaudējumā pret Ziemeļmaķedoniju. Stojanoviča vadībā Latvijas izlase zaudēja pirmajās deviņās spēlēs pēc kārtas, bet kvalifikācijas cikla pēdējā spēlē pret Austriju izcīnīja vienīgo uzvaru ar 1:0. 2020. gada 20. janvārī Stojanovičs tika atbrīvots no amata, aizvietojot ar Latvijas treneri Daini Kazakeviču. 2020. gada novembrī atgriezās Sofijas "Levski" galvenā trenera amatā. Domžale Slovēnijas Pirmās līgas (PrvaLiga) čempions: 2006—07, 2007—08 Slovēnijas superkausa ieguvējs: 2007 Crvena Zvezda Serbijas Superlīgas čempions: 2013—14 «Stojanovičs apstiprināts galvenā trenera amatā». rigafc.lv. Arhivēts no oriģināla, laiks: 2017. gada 27. augustā. Skatīts: 2019. gada 21. februārī. «Stojanovičs pamet "Levski" galvenā trenera posteni». sportacentrs.com. 2019. gada 21. janvārī. Skatīts: 2019. gada 21. februārī. «Slaviša Stojanovičs – jaunais Latvijas izlases galvenais treneris». lff.lv. 2019. gada 1. martā. Skatīts: 2019. gada 1. martā. Uldis Strautmanis. «Latvijas izlase Skopjē zaudē galvenā trenera Stojanoviča debijā». delfi.lv (latviešu), 2019-03-21. Skatīts: 2019-03-26.[novecojusi saite] «Dainis Kazakevičs apstiprināts par Latvijas izlases galveno treneri». lff.lv. 2020. gada 20. janvārī. Skatīts: 2020. gada 21. janvārī. WorldFootball profils (angliski) Transfermarkt trenera profils (angliski)