Tandy Corporation bija ASV uzņēmums, kas sākotnēji nodarbojās ar ādas izstrādājumu tirdzniecību, bet vēlāk plaša patēriņa elektronikas mazumtirdzniecību. Galvenais birojs atradās Fortvērtā, Teksasā. Dibināts 1919. gadā. 2000. gadā pārreģistrēts par RadioShack. 1919. gadā draugi Norton Hinckley un Dave L. Tandy dibināja uzņēmumu Hinckley-Tandy Leather Company, lai pārdotu ādas apavu detaļas kurpnieku darbnīcām Fortvērtas apkārtnē. Tendija dēls Čārlzs attīstīja uzņēmumu, pārdodot ādas un instrumentus ne tikai apavu, bet arī somu un citu ādas izstrādājumu izgatavošanai. 1950. gadā īpašnieku nesaskaņu dēļ uzņēmums tika sadalīts. Tendiji izveidoja uzņēmumu Tandy Leather Company, kas nodarbojās ar ādas izstrādājumu tirgošanu, bet Hinkenliji paturēja apavu biznesu. Čārlzs Tendijs paplašināja veikalu tīklu. 1955. gadā uzņēmums pārdots American Hide and Leather of Boston Jaunanglijā, kas pēc apvienošānās nomainīja nosaukumu uz General American Industries. Pēc vairāku uzņēmumu neveiksmīgas iegādes mātes uzņēmums piedzīvoja finansiālas grūtības. Tā vietā, lai attīstītu ādas biznesu, peļņa no Tandy tika novirzīta mātes uzņēmuma zaudējumu segšanai. Tendijs sāka cīņu par uzņēmuma kontroli, un 1959. gadā viņš tika ievēlēts par padomes priekšsēdētāju. Nākamaja gadā galvenais birojs pārvietots uz Fortvērtu un uzņēmums pārdēvēts par Tandy Corporation un zaudējumus nesošās nozares pārdotas. 1960. gada 14. novembrī Tandy Corporation akcijas sāka kotēt Ņujorkas fondu biržā. Tandy 1961. gadā izveidoja hobija lielveikalu ķēdi. Tika iegādāti uzņēmumi Pier I Imports, Dillard's Department Stores, Wolfe Nursery Stores, Color Tile, Leonard Brothers, Mitchell's stores, Alcon Labs, Robintech, Stafford-Lowdon printing company. 1963. gadā nopirkts Bostonā bāzētais grūtībās nonākušais elektronikas mazumtirgotājs Radio Shack, kurš Tandy paspārnē uzplauka. Tandy sāka ādas izstrādājumu ražošanu Tex Tan ražotnē. 1970. gadā tika nopirkts radioaparātu ražotājs un izplatītājs Allied Radio. Tā tirdzniecības nodaļa apvienota ar Radio Shack un pārdēvēta par Allied Radio Shack. 1973. gadā Justīcijas departaments lika sadalīt uzņēmumu, lai novērstu monopolu plaša patēriņa elektronikas biznesā. 27 veikali vidējos rietumos pārdoti uzņēmumam Schaak Electronics, bet Tandy veikali atguva nosaukumu Radio Shack. 1973. gadā atvērti Radio Shack veikali Eiropā un Austrālijā. 1975. gadā pārdotas nodaļas Tandycrafts un Tandy Brands. 1977. gadā Radio Shack izlaida pirmo masveida ražošanas personālo datoru TRS-80. 1984. gadā Tandy Corporation kopā ar Somijas uzņēmumu Nokia-Mobira, Dienvidkorejā dibināja kopuzņēmumu Tandy Mobira Communications, lai ar tur ražotiem mobilajiem telefoniem iekarotu Savienoto Valstu tirgu. 1986. gadā izveidota elektronikas mezumtirgotājs InterTAN, kas darbojās šķirti no RadioShack. 1993. gadā Tandy savas Tandy Mobira Communications daļas pārdeva Nokia. 1999. gadā veikalu ķēde Apvienotajā Karalistē pārdota Carphone Warehouse. 2000. gadā Tandy Corporation mainīja nosaukumu uz RadioShack Corporation. 2012. gadā Apvienotās Karalistes uzņēmums Tandy Corporation LTD no RadioShack nopirka zīmolu Tandy, lai ar to internetā pārdotu elektoniskās komponentes. «WHO WAS CHARLES TANDY?». Arhivēts no oriģināla, laiks: 2013. gada 14. maijā. Skatīts: 2013. gada 19. jūnijā. Tandy history «Number one in the promised land of brands». Arhivēts no oriģināla, laiks: 2013. gada 23. decembrī. Skatīts: 2013. gada 19. jūnijā.