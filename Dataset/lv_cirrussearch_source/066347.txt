Ļevs Daņilovičs (ukraiņu: Лев Данилович) bija Krievzemes karalis, Belzas (1245–1264), Helmas, Haličas (1264–1269) un Kijivas (1271–1301) kņazs. Senās Krievzemes karavadonis un diplomāts. Ļevs (pazīstams arī kā Leo) pārcēla sava tēva galvaspilsētu no Haličas uz jaunizveidoto Ļvivas pilsētu. Šo pilsētu viņa vārdā nosauca tās dibinātājs, Ļeva tēvs, Galīcijas-Volīnijas kņazistes kņazs un Rutēnijas karalis Danilo. 1247. gadā Ļevs apprecēja Konstanci, Ungārijas valdnieka Bēlas IV meitu. Atšķirībā no sava tēva, kurš īstenoja rietumu politisko kursu, Ļevs cieši sadarbojās ar mongoļiem un kopā ar viņiem iebruka Polijā (Krakovas gājiens), tomēr neieguva daudz teritorijas. Viņš izveidoja īpaši ciešu aliansi ar tatāru Nogaja hanu. Arī neveiksmīgi mēģināja nostiprināt savas dzimtas varu Lietuvā. Drīz pēc tam, kad viņa jaunākais brālis Švarns 1267. gadā ieņēma Lietuvas troni, Ļevs Daņilovičs organizēja Lietuvas lielkņaza Vaišvilka slepkavību. Pēc Švarna troņa zaudēšanas 1269. gadā Ļevs iesaistījās konfliktā ar Lietuvu. Lietuva anektēja Melno Krievzemi ar tās pilsētu Navahrudaku. 1279. gadā Ļevs noslēdza savienību ar Bohēmijas karali Vāclavu II un iebruka Polijā, bet meģinājums ieņemt Krakovu 1280. gadā beidzās neveiksmīgi. Tomēr tajā pašā gadā viņš sakāva Ungārijas karalisti un uz laiku anektēja daļu Karpatu Krievzemes, tostarp Mukačeves pilsētu. 1292. gadā viņš sakāva Poliju un pievienoja Ļubļinu ar apkārtējām teritorijām. Mira 1301. gadā, kad Galīcijas-Volīnijas kņaziste bija savas varenības virsotnē. Val Karren. «Where on Earth is Ruthenia?». Travel Europe Through Books (en-US), 2022-01-01. Skatīts: 2023-04-09. Leontiy Voitovycz. PRINCE LEV DANYLOVYCH (Князь Лев Данилович), 2012-01-01. Vikikrātuvē par šo tēmu ir pieejami multivides faili. Skatīt: Ļevs Daņilovičs. Ukrainas Interneta enciklopēdijas raksts (angliski) Krievijas Lielās enciklopēdijas raksts (krieviski) Pareizticīgo enciklopēdijas raksts (krieviski) Austrumeiropas enciklopēdijas raksts (vāciski)