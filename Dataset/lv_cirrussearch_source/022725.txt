Oļegs Šļahovs (dzimis 1973. gada 8. septembrī Rīgā) ir bijušais Latvijas daiļslidotājs, kas 1994. gada ziemas olimpiskajās spēlēs pārī ar Jeļenu Berežnaju (Krievijas sportiste, kurai citas saistības ar Latviju nebija) izcīnīja 8. vietu. Mācījās Rīgas 18. vidusskolā, studēja Maskavas apgabala Fiziskās kultūras institūtā. Trenera Mihaila Dreija vadībā 1993. gada pasaules daiļslidošanas čempionātā pāru slidojumā O. Šļahovs kopā ar J. Berežnaju ieguva 14. vietu, 1994. un 1995. gadā 7. vietu. Eiropas daiļslidošanas čempionātā viņi 1993. un 1994. gadā ieguva 8. vietu, 1995. gadā 5. vietu. 1995. gadā viņi uzvarēja Trophée de France sacensībās, bet 1996. gada janvārī O. Šļahovs treniņa laikā Rīgā trāpīja savai partnerei ar slidu pa galvu, un J. Berežnaja pēc traumas uz laiku bija paralizēta un nespēja runāt. 1997. gada pasaules daiļslidošanas čempionātā viņš uzstājās kopā ar Jeļenu Sirohvatovu un ieguva tikai 20. vietu. Pēc tam pārtrauca sportista karjeru un nodarbojās ar uzņēmējdarbību. «Ekslatvijiete izcīna olimpisko sudrabu». Diena.lv. Skatīts: 2014. gada 15. februārī. Olympedia profils (angliski) LOK profils