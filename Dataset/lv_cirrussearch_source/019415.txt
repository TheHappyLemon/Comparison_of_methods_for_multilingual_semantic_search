Šis raksts ir par angļu mūziķi. Par citām jēdziena Lenons nozīmēm skatīt nozīmju atdalīšanas lapu. Džons Vinstons Ono Lenons (angļu: John Winston Ono Lennon; 1940. gada 9. oktobris — 1980. gada 8. decembris) bija mūziķis un miera aktīvists. Džons bija viens no ievērojamās grupas The Beatles dalībniekiem. Viņam bija divi dēli — Džulians (no pirmās laulības — ar Sintiju Pauelu) un Šons (no otrās laulības — ar Joko Ono). 2002. gadā BBC aptaujas dalībnieki iebalsoja Lenonu 8. vietā 100 labāko britu sarakstā. Džons savulaik izveidoja grupu ar nosaukumu "The Beatles". Viņš tajā spēlēja ritma ģitāru (vadošo ģitāru spēlēja Džordžs Herisons), kā arī citus instrumentus dažās dziesmās, piemēram, klavieres un melotronu. Grupā viņš dziedāja visbiežāk, kā arī visbiežāk sarakstīja dziesmu tekstus. Lai arī kurš sarakstīja dziesmu, Lenons, Makartnijs, vai pat abi divi, uz albuma vienmēr dziesmas autors bija "Lenons—Makartnijs". Slavenās frāzes "living is easy with eyes closed" (dzīvot ir viegli ar aizvērtām acīm) autors arī bija Lenons, un viņš to iekļāva savā 1967. gada dziesmā "Strawberry Fields Forever". Pēc bītlu izjukšanas 1970. gadā Lenons, tāpat kā pārējie viņa grupas biedri, uzsāka solokarjeru. Tā bija diezgan veiksmīga, un viņa vispārdotākais albums bija Imagine. 1975. gadā Lenons uz laiku pārtrauca karjeru, lai spētu sekot līdzi Šona augšanai (Džuliana augšanai Džons nespēja sekot koncertturnejas dēļ). 1980. gadā viņš atgriezās mūzikā. Džons sešdesmito gadu beigās un septiņdesmito gadu sākumā rakstīja ļoti daudz miera dziesmas, piemēram, Give Peace A Chance (1969), Imagine (1971) un Power To The People (1971). Imagine pat tika slavenā mūzikas žurnāla "Rolling Stone" visu laiku labāko dziesmu topa 3. vietā. 1972. gadā viņš sarakstīja dziesmu pret seksismu — Woman Is The Nigger Of The World. To aizliedza atskaņot daudzās radiostacijās vārda "nigger" (vulgārs afroamerikāņu apzīmējums) lietošanas dēļ. Dziesmas nosaukumu iespaidoja kāda spārnota Joko Ono frāze. 1973. gadā viņš sarakstīja vienu dziesmu bijušā grupas biedra Ringo Stāra albumam "Ringo". Tās nosaukums bija "I'm The Greatest". Ņemot vērā to, ka tajā piedalījās trīs bijušie bītli — Lenons (klavieres), Stārs (bungas, balss) un Herisons (elektriskā ģitāra), kā arī citi ar viņeim saistīti cilvēki — Prestons un Vormans, neilgi pēc albuma izdošanas parādījās baumas, ka bītli apvienosies, tikai šoreiz bez Makartnija, aizvietojot viņu ar Prestonu un Vormanu. Dziesmā arī bija vairākkārt pieminēti bītli — "es biju zemes varenākajā šovā" un "jā, mans vārds ir Billijs Šīrss" (Billijs Šīrss bija Ringo Stāra alias albumā Sgt. Pepper's Lonely Hearts Club Band). 1980. gada 8. decembrī Ņujorkā Džonu nošāva kāds psihiski nelīdzsvarots fans vārdā Marks Čepmens. Čepmens iekliedzās "Lenona kungs!", Lenons pret viņu pagriezās, un Čepmens varēja sākt šaut. Nāvējošais šāviens cauršāva viņa aortu. Dakotas otrā policijas komanda, virsnieki Bills Gembls un Džeimss Morens veda Lenonu uz Rūzvelta slimnīcu uzreiz, kā pie viņa tika. Morens vēlāk apgalvoja, ka viņi nolika Lenonu uz aizmugurējiem sēdekļiem, un ka dziedātājs "kunkstēja". Morens tad jautāja, "Vai Jūs zināt, kas Jūs esat?" Lenons nedaudz pakustējās, un centās runāt, taču viņam iznāca tikai burbuļojoša skaņa. Neilgi pēc tā Lenons zaudēja samaņu. Kad viņi jau bija piebraukuši pie slimnīcas, Lenons bija miris. Lenonam bija slikta redze. Sākumā viņš izmantoja kontaktlēcas, taču 1966. gada pēdējā ceturksnī viņš sāka izmantot brilles. 1967. gadā uzņemot filmu "Magical Mystery Tour" Lenons vēl centās iztikt bez brillēm, taču nekas labs no tā nesanāca. Ainā, kur viņš (un pārējie bītli) dejojot kāpa lejā pa kāpnēm, Lenons gandrīz paklupa un nokrita. Kopš tā laika bildes, kur Džons bija redzams bez brillēm kļuva aizvien retākas, un šīs brilles kļuva par Lenona "zīmi", gluži kā Preslija frizūra, Monro dzimumzīme vai Simonsa mēle. Pēdējā bija bilde no viņa un viņa sievas Joko Ono fotosesijas žurnālam "Rolling Stone" Lenona nāves dienā, dažas stundas pirms mūziķa nāves. Unfinished Music No.1: Two Virgins (ar Joko Ono, 1968) Unfinished Music No.2: Life with the Lions (ar Joko Ono, 1969) Wedding Album (ar Joko Ono, 1969) John Lennon/Plastic Ono Band (1970) Imagine (1971) Some Time in New York City (ar Joko Ono, 1972) Mind Games (1973) Walls and Bridges (1974) Rock 'n' Roll (1975) Double Fantasy (ar Joko Ono, 1980) Milk and Honey (ar Joko Ono, 1984) Menlove Ave. (1986) Vikikrātuvē par šo tēmu ir pieejami multivides faili. Skatīt: Džons Lenons. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) IMDb profils (angliski) Internet Broadway Database profils (angliski) AllMovie profils (angliski)