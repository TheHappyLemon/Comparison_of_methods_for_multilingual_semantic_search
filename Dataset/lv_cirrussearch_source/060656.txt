Rostkova žibulītis (latīņu: Euphrasia rostkoviana) ir augu suga brūnkāšu dzimtā. Savvaļā tā ir plaši sastopama Eiropā, tostarp visā Latvijas teritorijā, un Rietumāzijā. Atsevišķi eksemplāri un dažāda lieluma sugas pārstāvju grupas aug pļavās, atmatās, upju krastu nogāzēs, kā arī ceļu un dzelzceļu malās. Rostkova žibulītis ir viengadīgs 5-30 cm garš lakstaugs. Stublājs ir stāvs un parasti bagātīgi zaro — zari ir stāvi un pretēji. Augs ir viscaur klāts ar vienkāršiem matiņiem un dziedzermatiņiem. Stublāja apmatojums ir īss un blīvs. Dziedzermatiņi atrodas lapu apakšpusē un uz stublāja posmu mezgliem. Lapas ir zaļas, bez spīduma, sēdošas, olveidīgas, katrā pusē ar vienmērīgi izvietotiem 5 vai 7 zobiņiem. Ziedi ir izvietoti skrajā vārpā stublāja un zaru galā. Ziediem ir 0,7-1,2 cm garš balts vai blāvi violets, divlūpainais vainags. Vainaga apakšlūpa daudz lielāka, ar dzeltenu plankumu pie pamata. Seglapas ir stāvas vai tikai mazliet atstāv. Auglis ir divvāršņu pogaļa. Zied no jūnija beigām līdz septembrim. «Rostkova žibulītis - Euphrasia rostkoviana Hayne - Augi - Latvijas daba». www.latvijasdaba.lv. Skatīts: 2022-03-14.