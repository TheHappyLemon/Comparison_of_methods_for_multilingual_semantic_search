Komandu brauciens ar atsevišķu startu (angļu: team time trial; TTT) ir šosejas riteņbraukšanas sacensību disciplīna, kurā riteņbraucēju komandas cenšas uzrādīt ātrāko laiku noteiktā distancē. Komandas startē pēc vienādiem intervāliem, kas parasti ir divas, trīs vai četras minūtes. Starta secību parasti nosaka dalībnieku rezultāti iepriekšējās sacensībās; daudzdienu sacensību, kā Tour de France, gadījumā augstāk rangā esošās komandas parasti startē vēlāk. Vēlāk startējušiem ir priekšrocība zināt, kādu laiku tiem ir jāpārspēj, un tas padara sacensības interesantākas arī to skatītājiem. Atšķirībā no individuālajiem braucieniem, kur dalībniekiem nav atļauts izmantot citu dalībnieku aizvēju, komandu braucienā vienas komandas braucēji aizvēju izmanto kā galveno taktisko paņēmienu, katram dalībniekam pēc kārtas braucot priekšā, kamēr komandas biedri brauc aizvējā. Beidzot savu posmu, vadošais braucējs pabrauc malā, ļaujot nākamajam braucējam pārņemt vadību, pašam iekārtojoties komandas aizmugurē. Ja distancē viena komanda apdzen otru, apdzītā komanda netraucē apdzenošo. Pasaules čempionāts šosejas riteņbraukšanā — komandu brauciens