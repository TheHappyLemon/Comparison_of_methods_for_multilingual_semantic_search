Amerikas vālodzes (Icterus) ir viena no Amerikas vālodžu dzimtas (Icteridae) ģintīm, kas apvieno 33 dziedātājputnu sugas. Lai arī Amerikas vālodzes ir ļoti līdzīgas Vecās Pasaules vālodzēm, gan augumā, gan apspalvojumā, gan uzvedībā, abas grupas nav tuvu radniecīgas. Dažas sugas ir kritiski apdraudētas, piemēram, Bahamu vālodzei (Icterus northropi) ir kritiski apdraudētas sugas statuss. Amerikas vālodzes izplatītas Ziemeļamerikā un Dienvidamerikā. Lielākā daļa sugu mājo tropos un subtropos, lai gan dažas sugas izplatītas mērenajā joslā. Sugas, kas ligzdo mērenajā joslā (ASV un Kanādā), ir gājputni, un tās ziemo Meksikā un Centrālamerikā. Amerikas vālodzes ir mazi līdz vidēji lieli, slaidi dziedātājputni ar garu, noapaļotu asti, smailiem spārniem un asu knābi. Mazākā ģintī ir dārzu vālodze (Icterus spurius), kuras ķermeņa garums ir apmēram 15 cm, svars 18 g. Visas trīs trupiālu sugas (kampu trupiāls (Icterus jamacaii), oranžmuguras trupiāls (Icterus croconotus) un Venecuēlas trupiāls (Icterus icterus)) ir lielākas. Lielākais ir Venecuēlas trupiāls, kura ķermeņa garums var sasniegt 27 cm, tēviņa svars 88 g. Visām Amerikas vālodzēm ir košs apspalvojums: melns ar dzeltenu vai oranžu. Daudzām sugām uz spārniem ir balti laukumi vai joslas. Piemīt vāji izteikts dzimumu dimorfisms: tēviņi ir nedaudz košāki un lielāki nekā mātītes. Abiem dzimumiem ir tumši brūnas vai melnas acis. Knābis taisns un smails, bieži knābja apakšējās daļas pamatnē ir gaiši zils laukums. Dažām sugām knābis ir viegli noliekts. Trupiāliem atšķirībā no vālodzēm astes ir garākas, acis gaišākas, ap acīm kontrastējošas krāsas, neapspalvots ādas gredzens. Knābis taisns un smails, ar gaišu laukumu tā apakšējās daļas pamatnē. Amerikas vālodzes mājo mežos, parasti uzturoties kokos. Galvenokārt barojas ar kukaiņiem, bet barojas arī ar nektāru un augļiem. Atšķirībā no citiem Amerikas vālodžu dzimtas putniem vālodžu svilpošana ir melodiska un patīkama. Ligzda atgādina vītu, garenas formas somu jeb maisu. Dažas sugas ligzdo kolonijās. Amerikas vālodžu ģints (Icterus) Abelē vālodze (Icterus abeillei) Altamiras vālodze (Icterus gularis) Bahamu vālodze (Icterus northropi) Baltimoras vālodze (Icterus galbula) Baltjoslu vālodze (Icterus graceannae) Bulloka vālodze (Icterus bullockii) Dārzu vālodze (Icterus spurius) Dzeltenastes vālodze (Icterus mesomelas) Dzeltenā vālodze (Icterus nigrogularis) Dzeltenmuguras vālodze (Icterus chrysater) Epolešu vālodze (Icterus cayanensis) Haiti vālodze (Icterus dominicensis) Jamaikas vālodze (Icterus leucopteryx) Kampu trupiāls (Icterus jamacaii) Kapuces vālodze (Icterus cucullatus) Kubas vālodze (Icterus melanopsis) Mainīgā vālodze (Icterus pyrrhopterus) Martinikas vālodze (Icterus bonana) Melnastes vālodze (Icterus wagleri) Melnpieres vālodze (Icterus prosthemelas) Montserratas vālodze (Icterus oberi) Odubona vālodze (Icterus graduacauda) Okera vālodze (Icterus fuertesi) Oranžā vālodze (Icterus auratus) Oranžgalvas vālodze (Icterus auricapillus) Oranžmuguras trupiāls (Icterus croconotus) Puertoriko vālodze (Icterus portoricensis) Raibkrūšu vālodze (Icterus pectoralis) Raibplecu vālodze (Icterus pustulatus) Raibspārnu vālodze (Icterus maculialatus) Sentlūsijas vālodze (Icterus laudabilis) Skota vālodze (Icterus parisorum) Venecuēlas trupiāls (Icterus icterus) World Bird List: Oropendolas, orioles, blackbirds, 2018 IUCN: Icterus northropi[novecojusi saite] Lowther P (1975) "Geographic and Ecological Variation in the Family Icteridae" Wilson Bulletin 87 (4): 481-495 «Oiseaux-birds: Family Icteridae». Arhivēts no oriģināla, laiks: 2018. gada 2. novembrī. Skatīts: 2018. gada 29. oktobrī. Alive: Venezuelan Troupial (Icterus icterus) Putni dabā iNturalist: New World Orioles Genus Icterus