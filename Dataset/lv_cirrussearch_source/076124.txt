Kābūss ibn Saīds al Saīds vai sultāns Kābūss (arābu: قابوس بن سعيد آل سعيد, dzimis 1940. gada 18. novembrī, miris 2020. gada 10. janvārī) bija Omānas sultāns. 1970. gadā ieguva varu, gāžot no troņa savu tēvu sultānu Saīdu ibn Teimūru. Viņš bija visilgāk valdošais arābu valstu līderis. Valdīja līdz pat savai nāvei 2020. gadā. Dzimis Omānas otrajā lielākajā pilsētā Salalā un bija vienīgais toreizējā Omānas sultāna dēls. Mācījās Salalā, Punē, bet no sešpadsmit gadu vecuma — Anglijā. Studēja Sandhērstā. Pēc neilga dienesta britu armijā atgriezās Omānā. Dzimtenē sešus gadus pavadīja mājas arestā, tomēr 1970. gadā ar britu atbalstu apvērsuma rezultātā nāca pie varas. Pārcēla galma mitekli no Salalas uz Maskatu un pārdēvēja sultanāta nosaukumu no Maskatas un Omānas uz Omānu. Ar britu atbalstu apspieda komunistiskās Dienvidjemenas atbalstīto sacelšanos valsts dienvidos. Valdīja kā absolūts monarhs, kaut arī pēdējā laikā ļāva izveidot parlamentu ar ierobežotām funkcijām. Vēlēšanās drīkstēja piedalīties un kandidēt arī sievietes. Sultāns bija liels rietumu klasiskās mūzikas cienītājs. 2015. gadā viņam tika diagnosticēts zarnu vēzis. Izgāja vairākus ārstēšanās kursus, tomēr 2019. gadā slimība bija atzīta par neārstējamu. Sultāns nebija publiski nosaucis troņmantinieku, jo viņam nebija bērnu, tāpēc pastāvēja bažas par valsts stabilitāti pēc sultāna nāves. Pirms savas nāves 2020. gadā sultāns par savu pēcteci nosauca brālēnu Haitamu ibn Tariku al Saīdu, kas bija strādājis valdībā kā kultūras ministrs. «Can Oman’s Stability Outlive Sultan Qaboos?». Middle East Institute. Skatīts: 2017. gada 1. marts. «Sultan Qaboos of Oman, Arab world's longest-serving ruler, dies aged 79». BBC News. «The sultanate of Oman is taking a kicking». Economist. «Oman’s new ruler Haitham bin Tariq promises good ties with all nations». Arab News. Vikikrātuvē par šo tēmu ir pieejami multivides faili. Skatīt: Kābūss ibn Saīds al Saīds. Encyclopædia Britannica raksts (angliski) Krievijas Lielās enciklopēdijas raksts (krieviski) Par Kābūsu (septiņās valodās) Arhivēts 2018. gada 26. septembrī, Wayback Machine vietnē. Par sultānu Kābūsu Omānas informācijas ministrijas mājaslapā (angliski)