Tēvocis Sems (angļu: Uncle Sam) ir viens no ASV personificējošiem tēliem. Citreiz šo tēlu saista tieši ar Balto namu. Vārds „Tēvocis Sems" pirmo reizi lietots 1812. gada karā starp ASV un Britu impēriju, taču pirmais viņa attēlojums parādījās 1852. gada 13. marta „The New York Lantern" izdevumā karikatūrista Frenka Beljū (angļu: Frank Bellew) izpildījumā. Viņš tika attēlots kā gara auguma, kalsns un sirms vīrs, kurš tērpies ASV karoga krāsas apģērbā ar tā elementiem. Tēvoci Semu gan popularizēja ASV mākslinieks Tomass Nasts (angļu: Thomas Nast), kurš, papildinot iepriekšējos zīmējumus, Tēvocim Semam piešķīra viņam raksturīgo kazbārdu, vaibstus un cilindra cepuri. Viens no uzskatiem ASV ir, ka šī tēla pamatā ir miesnieks Semjuels Vilsons (angļu: Samuel Wilson), kura provianti piegādāti kādai kara bāzei. Viņš uz gaļas mucām uzrakstījis burtus U.S., ar ko bija domāts apzīmējums Savienotās Valstis (angļu: United States). Karavīri jokojoties teikuši, ka gaļa esot pienākusi no Tēvoča Sema. Iespējams, Tēvoča Sema vizuālais tēls zināmā mērā ietekmējies no bijušā prezidenta Abrahama Linkolna, kurš pats bija gara un kalsna auguma. Tēvocis Sems kļuva plaši atpazīstams ar Pirmā pasaules kara rekrutēšanas plakātu. Tajā viņš bija attēlots ar izstieptu pirkstu, kurš norādīja uz plakāta aplūkotāju. Plakāta lejasdaļā bija teksts, ka Tēvocis Sems ASV armijā vēlas tieši tevi. 1961. gada 15. septembrī ASV Kongress pieņēma rezolūciju, ar ko tika godināts šī simbola aizsācējs. Semjuela Vilsona dzimšanas vietā tika izveidots muzejs un uzstādīta piemiņas plāksne. Should Uncle Sam Help? Arhivēts 2009. gada 22. jūnijā, Wayback Machine vietnē. (angliski) «Tēvocis Sems Internetā būs viegli atrodams». Delfi (latviski). 2000. gada 29. jūnijs. Arhivēts no oriģināla, laiks: 2016. gada 5. martā. Skatīts: 2015. gada 20. jūlijā. Eduards Liniņš. «13. marts. Tēvocis Sems». lsm.lv (latviski), 2014. gada 13. marts. Skatīts: 2015. gada 20. jūlijā. The Most Famous Poster (angliski) Vēsturiski plakāti ar Tēvoci Semu (angliski)