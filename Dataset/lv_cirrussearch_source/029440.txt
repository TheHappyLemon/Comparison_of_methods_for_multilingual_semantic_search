Viktors Palčausks (lietuviešu: Vytautas Palčiauskas; angļu: Victor Palciauskas; dzimis 1941. gada 3. oktobrī Kauņā) ir lietuviešu izcelsmes ASV šahists un fiziķis. Desmitā pasaules čempionāta korespondencšahā (1978—84) uzvarētājs. ICCF lielmeistars (1983). Piedzimis Lietuvā. Otrā pasaules kara gados ģimenē devusies bēgļu gaitās un apmetusies Vācijas pilsētā Augsburgā. 1949. gadā viņi izceļojuši uz ASV, kur apmetušies Čikāgas priekšpilsētā. Šeit Palčausks ir ieguvis izglītību, beidzis Ilinoisas universitāti un 1969. gadā aizstāvējis fizikas doktora grādu teorētiskajā fizikā. Nākamos četrpadsmit gadus turpinājis savu akadēmisko karjeru kā ģeofizikas profesors Ilinoisas universitātē. Šahu iemācījies spēlēt piecu gadu vecumā, bet trīspadsmit gadu vecumā radusies nopietnāka interese par šo spēli. Pirmais panākums ir bijusi uzvara Čikāgas lietuviešu kopienas turnīrā. No 1958. gada līdz 1963. gadam piedalījies vairākos ASV Vidējo rietumu štatu turnīros. 1959. un 1961. gados ieņēmis 5. vietu ASV junioru čempionātos. 1963. gada ASV atklātajā čempionātā arī ierindojies 5. vietā. Vēlākajos gados darba aizņemtības dēļ pievērsies korespondencšaham, kurā guvis labus panākumus. Otrā Ziemeļamerikas šaha čempionāta (1975-77) uzvarētājs. 1984. gadā uzvarējis 10. Pasaules čempionātā korespondencšahā. «Dr. Victor (Vytas) Palciauskas». Arhivēts no oriģināla, laiks: 2014. gada 4. oktobrī. Skatīts: 2015. gada 10. jūnijā. ICCF — 10th CC WORLD CHAMPIONSHIP FINAL Šahista profils chessgames.com mājaslapā (angliski) Šahista profils chesstempo.com mājaslapā (angliski) Korespondecšahista profils ICCF mājaslapā (angliski)