AMOS-6 (ivritā: עמוס 6) bija Izraēlas uzņēmuma Spacecom sakaru pavadonis, kas zaudēts raķetes eksplozijā 2016. gada 1. septembrī. AMOS-6 izgatavoja uzņēmums Israel Aerospace Industries (IAI) uz platformas AMOS 4000 bāzes. Līgums ar IAI par AMOS-6 izgatavošanu noslēgts 2012. gada jūnijā. Pavadonim bija 39 Ku, 24 Ka un 2 S joslas raidītāji. To bija paredzēts ievadīt ģeostacionārajā orbītā punktā 4° rietumu garuma, kur nomainītu AMOS-2 un kalpotu sakaru nodrošināšanai klientiem Eiropā, Tuvajos Austrumos un Āfrikā. Pavadonis pasūtītājam maksāja 200 miljonus ASV dolāru. AMOS-6 orbītā bija plānots palaist 2016. gada 3. septembrī 07:00 UTC ar nesējraķeti Falcon 9 v1.2 no Kanaveralas zemesraga Gaisa spēku stacijas starta laukuma SLC-40. Dažas dienas pirms starta, 1. septembrī bija plānota raķetes dzinēju standarta pārbaude, tos uz īsu brīdi iedarbinot. Degvielas uzpildīšanas laikā 13:07 UTC pie augšējās pakāpes sašķidrinātā skābekļa tvertnes notika uzliesmojums, kas izraisīja sprādzienu. Tā kā raķetei jau bija uzmontēta derīgā krava, tad arī AMOS-6 tika iznīcināts. Sprādzienā bojāts arī starta laukums. Analizējot datus un atlūzas, secināts, ka avāriju izraisījis caurums otrās pakāpes sašķidrinātā skābekļa tvertnes kriogēnajā hēlija sistēmā. Falcon 9 rocket explosion traced to upper stage helium system Stephen Clark, Spaceflightnow, 2016-09-23 Falcon 9 could launch again in November, Falcon Heavy debut slips to 2017 Stephen Clark, Spaceflightnow, 2016-09-14 AMOS-6[novecojusi saite] Spacecom (angliski) Anomaly Updates SpaceX (angliski) AMOS 6 Gunter's Space Page (angliski)