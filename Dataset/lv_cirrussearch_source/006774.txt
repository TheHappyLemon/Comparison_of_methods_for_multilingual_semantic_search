Čurkstes, čurkstu ģints (Delichon) ir viena no bezdelīgu dzimtas (Hirundinidae) ģintīm. Čurkstu ģintī ir 3 sugas. Šīs ģints tuvākie radinieki ir bezdelīgas, kas arī būvē ligzdas no dubļiem, īpaši tuva radniecība ir ar bezdelīgu (Hirundo rustica). 1758. gadā Kārlis Linnejs visas čurkstu sugas sistematizēja bezdelīgu ģintī (Hirundo), atsevišķā ģintī tās tika izdalītas 1854. gadā. Sengrieķu valodā Delichon nozīmē bezdelīga. Čurkstes ir izplatītas Eiropā, Āzijā un Ziemeļāfrikas kalnos. Latvijā ligzdo tikai viena čurkstu ģints suga - mājas čurkste (Delichon urbicum). Divas čurkstu sugas: mājas čurkste un Āzijas čurkste ir migrējošas. Bet Nepālas čurkste ir nometniece un mājo Himalaju kalnos visu gadu. Kopumā visām čurkstu sugām ir stabila populācija, lai gan pēdējos gados ir samazinājusies mājas čurkstu populācija Centrāleiropā un Ziemeļeiropā. To skaidro ar lauksaimniecības attīstību, dažādu ķīmisku vielu lietošanu lauksaimniecībā, kā arī nepiemērotiem laika apstākļiem, izžūstot dubļiem, kas nepieciešami ligzdu būvēšanai. Čurkstes ir nelieli, spēcīgi veidoti putniņi ar lielām galvām un īsām astēm. Ķermeņa garums ir 13—15 cm. To mugura ir zilimelna, bet vēders balts vai gaiši pelēks. No citām ģintīm to var viegli atšķirt pēc apspalvojuma, kas aug arī uz kājām un pēdām. Mājas čurkstes ligzdo kolonijās, veidojot ligzdu no dubļiem, kas tiek piestiprināti pie klintīm vai ēku konstrukcijām. No iekšpuses ligzda tiek oderēta ar sausu zāli un spalvām. Ligzdu būvē pāris kopīgi. Dējumā parasti ir 2 - 3 olas, kuras perē arī abi vecāki. Kā visi bezdelīgu dzimtas putni čurkstes kukaiņus medī gaisā lidojumā. Pamatā tās medī mušas un laputis. Lai arī čurkstes ir ļoti veiklas lidotājas, tās reizēm nomedī plēsīgie putni. Čurkstu ģints (Delichon) Āzijas čurkste (Delichon dasypus) Mājas čurkste (Delichon urbicum) Nepālas čurkste (Delichon nipalense) World Bird List: Swallows Turner, Angela K.; Rose, Chris (1989). A handbook to the swallows and martins of the world. London: Christopher Helm. ISBN 0-7470-3202-5. Linnaeus, C (1758) (in Latin). Systema naturae per regna tria naturae, secundum classes, ordines, genera, species, cum characteribus, differentiis, synonymis, locis. Tomus I. Editio decima, reformata.. Holmiae. (Laurentii Salvii).. pp. 192. "H. rectricibus immaculatis, dorso nîgro-caerulescente" Delichon Horsfield & Moore, 1854 Taxonomic recommendations «bezdelīgu dzimta (Hirundinidae)». Arhivēts no oriģināla, laiks: 2011. gada 5. jūnijā. Skatīts: 2011. gada 2. martā.