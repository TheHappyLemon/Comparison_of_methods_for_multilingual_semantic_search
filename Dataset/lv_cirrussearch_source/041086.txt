SpaceX CRS-13 bija ASV uzņēmuma SpaceX bezpilota kravas kosmosa kuģa Dragon lidojums uz Starptautisko kosmosa staciju NASA Commercial Resupply Services (CRS) programmā. CRS-13 orbītā palaists 2017. gada decembrī; nolaižamais aparāts uz Zemes atgriezās 2018. gada janvārī. Šī bija otrā reize, kad izmantots agrāk kosmosā lidojis Dragon nolaižamais aparāts (CRS-6). Raķetes pirmā pakāpe jau bija lidojusi CRS-11 misijā; un tā atkal veiksmīgi atgriezās uz zemes. Dragon kopējā kravas masa augšupceļā bija 2205 kg. Hermētiskais nodalījums bija piepildīts ar 1569 kg kravas (kopā ar iepakojumu). Transportkuģa hermētiskajā sekcijā atradās: zinātnisko eksperimentu aparatūra un materiāli (711 kg), mantas un pārtika apkalpei (490 kg), stacijas rezerves daļas un aprīkojums amerikāņu segmentam (189 kg), ārpuskuģa aktivitāšu aparatūra (165 kg), datoru piederumi (5 kg). Nehermētiskajā kravas sekcijā (645 kg) bija divi zinātniskie instrumenti. Total and Spectral Solar Irradiance Sensor (TSIS) paredzēts Saules starojuma un Saules spektrālā starojuma mērīšanai. Space Debris Sensor (SDS) ir kalibrēts kosmisko lūžņu triecienu sensors. Dragon tika palaists 2017. gada 15. decembrī 15:36:09 UTC ar nesējraķeti Falcon 9 Full Thrust no Kanaveralas zemesraga Gaisa spēku stacijas starta laukuma SLC-40. Pēc otrās pakāpes atdalīšanās raķetes pirmā pakāpe nosēdināta Kanaveralas zemesraga Gaisa spēku stacijas Landing Zone 1 laukumā. Kravas kuģis SKS sasniedza 17. decembrī. 10:57 UTC to satvēra ar stacijas manipulatoru Canadarm2, ko vadīja Marks Vande Hei. Kosmosa kuģis tika pārvietots uz Harmony moduļa apakšējo pieslēgvietu; pilnībā pieslēgts 13:26 UTC. 29. un 30. decembrī ar manipulatoru Canadarm-2 no Dragon nehermētiskās kravas sekcijas izņemta TSIS iekārta. Tā pārvietota uz ELC-3 platformas 5. vietu. 2018. gada 13. janvārī Dragon ar Canadarm2 palīdzību tika atvienots no Harmony moduļa. Atvienošanas operācijas tika vadītas no Kanādas kosmosa aģentūras vadības centra Kvebekā. Brīvā lidojumā kravas kuģis palaists 09:58 UTC. Dragon 14:43 UTC iedarbināja dzinējus un veica noiešanu no orbītas. 15:37 UTC nolaižamais aparāts nolaidās Klusajā okeānā 625 km uz rietumiem no Lejaskalifornijas. Lidojuma ilgums 29 diennaktis. Station astronauts begin unpacking refurbished SpaceX cargo craft Stephen Clark, 2017-12-18 SpaceX CRS-13 Mission OVERVIEW Arhivēts 2018. gada 9. septembrī, Wayback Machine vietnē. NASA