Šis raksts ir par sportistu. Par citām jēdziena Kristaps Valters nozīmēm skatīt nozīmju atdalīšanas lapu. Kristaps Valters (dzimis 1981. gada 18. septembrī Rīgā) ir bijušais latviešu basketbolists, spēlēja saspēles vadītāja pozīcijā, Latvijas basketbola izlases dalībnieks. Pēc spēlētāja karjeras beigām strādājis arī par basketbola treneri gan profesionālā komandā ("Valmiera/Ordo"), gan jauniešu basketbolā. K. Valtera tēvs Valdis Valters ir bijis basketbolists, treneris un basketbola funkcionārs. Basketbolists bijis arī brālis Sandis Valters, abi brāļi vienlaikus bijuši nacionālās izlases sastāvā. Skolas gados trenējies tēva vadītajā Valtera basketbola skolā, profesionālo basketbolista karjeru K. Valters uzsāka 1998. gadā "Brocēni/LMT" komandā, kuras treneris bija V. Valters. Jau otrajā sezonā "Brocēnos" viņš kļuva par vienu no kluba līderiem. 2000. gadā K. Valters devās uz savu pirmo ārzemju klubu, pievienojoties Turcijas Antaljas "Muratpasa". Pēc sezonas Turcijā, 2001. gadā K. Valters atgriezās Latvijā, kur noslēdza līgumu ar jaunizveidoto Rīgas "Skonto", pavadot tajā divas sezonas. 2003. gadā K. Valters piedalījās NBA Vasaras līgas turnīros Klīvlendas "Cavaliers" sastāvā. Rudenī viņš atkal devās spēlēt uz ārzemēm, šoreiz uz Grieķijas klubu Atēnu "Panionios". Grieķijā viņš ilgi nepalika, jo jau tā paša gada decembrī atgriezās "Skonto" sastāvā, kurā arī pabeidza sezonu. Laika posmā no 2004. līdz 2006. gadam K. Valters pārstāvēja Vācijas klubu Oldenburgas "EWE Baskets". Tad viņš pārcēlās uz Itāliju, kur Udīnes "Snaidero" komandas sastāvā aizvadīja 2006.—2007. gada sezonu. 2007. gada vasarā K. Valters noslēdza līgumu ar citu itāļu klubu Skafati "Legea", taču traumas dēļ tā arī nepievienojās "Legea" klubam. Tā paša gada novembrī viņš devās uz Krievijas Superlīgas klubu Ļubercu "Triumf", kurā noslēdza 2007.—2008. gada sezonu. 2008. gada vasarā K. Valters parakstīja līgumu ar Spānijas līgas klubu Fuenlavradas "Baloncesto". Gadu vēlāk viņš kļuva par citas Spānijas komandas Badalonas "Joventut" spēlētāju, bet 2010. gada augustā atkal atgriezās "Baloncesto". Tās sastāvā viņš aizvadīja 2010.—2011. gada sezonu. Pēc šīs sezonas noslēguma K. Valters parakstīja līgumu ar citu Liga ACB klubu Malagas "Unicaja". 2012. gada septembrī K. Valters parakstīja līgumu ar Vācijas klubu Ārtlandes "Dragons", tādējādi atgriežoties Bundeslīgā, kā arī ULEB kausa izcīņā. Šī kluba sastāvā viņš aizvadīja divus mēnešus, pēc tam atgriežoties Spānijas ACB līgas klubā Fuenlavradas "Baloncesto". Pēc 2012.—2013. gada sezonas K. Valters pārtrauca līgumattiecības ar klubu. 2013. gada jūlijā pievienojās Turcijas klubam TED Ankara Kolejliler. No 2014. līdz 2016. gadam spēlēja citā Turcijas klubā Ankaras "Türk Telekom". 2017. gada februārī, izlaidis sezonas pirmo daļu, K. Valters pievienojās Latvijas Basketbola līgas klubam "Valmiera/Ordo", taču pēc aizvadītām divām spēlēm paziņoja par karjeras beigām veselības problēmu dēļ. K. Valters ir spēlējis visu vecumu Latvijas jaunatnes izlasēs. 1998. gadā, būdams Latvijas U-18 izlases pamata saspēles vadītājs, viņš palīdzēja komandai iegūt 4. vietu Eiropas čempionātā. Ar vidēji spēlē gūtiem 14,9 punktiem viņš bija viens no izlases līderiem. Nākamajā gadā K. Valters Latvijas izlases sastāvā Pasaules U-19 čempionātā izcīnīja 9. vietu. Kopā ar U-20 izlasi viņš nespēja kvalificēties 2000. gada Eiropas čempionātam, bet kvalifikācijas turnīrā bija izlases rezultatīvākais spēlētājs ar vidēji spēlē gūtiem 17 punktiem. Latvijas pieaugušo izlases sastāvā K. Valters debitēja 2001. gadā, kad piedalījās Eiropas čempionātā. Tajā viņš vidēji spēlē laukumā pavadīja 14,7 minūtes un guva 6,8 punktus. Tāpat viņš startēja 2003. (17,7 minūtes, 3,3 punkti) un 2005. gada Eiropas čempionātos (19 minūtes, 11 punkti). 2006. gadā K. Valters palīdzēja izlasei iekļūt 2007. gada Eiropas čempionātā, taču pašā finālturnīrā traumas dēļ nevarēja piedalīties. K. Valters piedalījās 2009. gada Eiropas čempionātā, pēc kura tika diskvalificēts uz trim gadiem par disciplīnas neievērošanu. Izlases gatavošanās un starts čempionātā bija saistīts ar dažādiem skandāliem, sistemātisku disciplīnas neievērošanu un sportiskā režīma pārkāpumiem. Viens no galvenajiem šo notikumu dalībniekiem bija arī K. Valters. Pēc šī čempionāta vairākiem tā dēvētās "tusētāju paaudzes" spēlētājiem Latvijas Basketbola savienība piesprieda dažādu termiņu diskvalifikāciju startiem valsts izlasē. Tai skaitā diskvalifikāciju uz trim gadiem saņēma arī K. Valters. Pēc šī notikuma K. Valters paziņoja, ka izlasē vairs nespēlēšot. 2011. gada novembrī K. Valters atklāja, ka labprāt vēlētos atgriezties izlasē. 2012. gada pavasarī LBS valde izskatīja iespēju samazināt diskvalifikācijas termiņu, lai spēlētājs varētu piedalīties 2013. gada Eiropas čempionāta kvalifikācijas turnīrā. Tomēr Valters vairs nenospēlēja nevienu spēli Latvijas izlases kreklā līdz pat spēlētāja karjeras beigām. Pēc spēlētāja karjeras beigām kļuvis par treneri, 2017. gada vasarā apstiprināts par LBL kluba "Valmiera/Ordo" galveno treneri. Pēc tam aptuveni gadu nodzīvojis Francijas pilsētā Ansī, bet 2019. gada vasarā atgriezies Latvijā un sācis strādāt par bērnu un jauniešu basketbola treneri. No 2006. līdz 2011. gadam K. Valters bija precējies ar stilisti Signi Valteri, viņiem ir kopīga meita un dēls. Pēc tam bijis laulībā ar Džeinu Ansoni-Valteri, laulībā dzimušas trīs meitas, šķīrušies 2017. gadā. «Kristaps Valters tiek gaidīts Grieķijas "Panionios"». tvnet.lv. 2003. gada 13. augustā. Skatīts: 2008. gada 3. augustā. «Eurocup - Kristaps Valters». ULEB Cup. Arhivēts no oriģināla, laiks: 2007. gada 27. janvārī. Skatīts: 2008. gada 3. augustā. (angliski) «Kristaps Valters spēlēs Spānijas augstākās līgas klubā "Fuenlabrada"». DELFI. 2008. gada 31. jūlijā. Skatīts: 2008. gada 3. augustā.[novecojusi saite] «K. Valters pārceļas uz "Joventut"». sportacentrs.com. 2009. gada 10. jūlijā. Arhivēts no oriģināla, laiks: 2009. gada 12. jūlijā. K. Valters atgriežas "Fuenlabrada" Valters pievienojas Malagas "Unicaja", sportacentrs Kristaps Valters oficiāli parakstījis līgumu ar Spānijas klubu 'Unicaja' Arhivēts 2011. gada 6. jūlijā, Wayback Machine vietnē., delfi.lv Ārtlandes "Dragons" mājaslapa[novecojusi saite] «Kristaps Valters spēlēs Vācijā». Sportacentrs.com. Skatīts: 2012. gada 18. septembrī. «Kristaps Valters atgriežas Spānijā». Sportacentrs.com. 2012. gada 26. novembrī. Skatīts: 2012. gada 26. novembrī. «K.Valters pārtraucis sadarbību ar "Fuenlabrada"». Sportacentrs.com. Skatīts: 2013. gada 5. jūlijā. «Kristaps Valters karjeru turpinās Turcijā». Sportacentrs.com. Skatīts: 2013. gada 6. septembrī. Kristaps Valters paziņo par basketbolista karjeras beigām LSM.lv «Europe U-18 Championship 1998 - Players - Kristaps Valters». FIBA Europe.com. Skatīts: 2008. gada 3. augustā. (angliski) «Europe U-20 Championship 2000 - Qualifying round - Latvia». FIBA Europe.com. Skatīts: 2008. gada 3. augustā. (angliski) «Eurobasket 2001 - Players - Kristaps Valters». FIBA Europe.com. Skatīts: 2008. gada 3. augustā. (angliski) «Eurobasket 2003 - Players - Kristaps Valters». FIBA Europe.com. Skatīts: 2008. gada 3. augustā. (angliski) «Eurobasket 2005 - Players - Kristaps Valters». FIBA Europe.com. Arhivēts no oriģināla, laiks: 2008. gada 4. jūlijā. Skatīts: 2008. gada 3. augustā. (angliski) «Balsojums: lielākais skandāls Latvijas basketbolā — LBS diskvalificē spēlētājus». sportacentrs.com. Skatīts: 2010. gada 11. oktobrī. Video: Ceļš uz Eirolīgu. Ādolfs Kristaps Valters no Francijas pārcēlies atpakaļ uz Latviju apollo.lv Kristaps Valters apprec savas jaunākās meitas māti jauns.lv Kristaps Valters izšķīries no sievas - viņa triju bērnu mātes jauns.lv K.Valters: "Vēlos uzspēlēt NBA vasaras līgā, esmu nobriedis" Vikikrātuvē par šo tēmu ir pieejami multivides faili. Skatīt: Kristaps Valters. Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) RealGM Basketball profils (angliski) Basket.lv profils 2009. gada Eiropas čempionātā profils (angliski)