Ziemeļdavao (filipīniešu: Lalawigan ng Hilagang Davao, Lalawigan ng Davao del Norte, angļu: Province of Davao del Norte, sebuāņu: Lalawigan sa Amihanang Dabaw, Lalawigan sa Davao del Norte) ir viena no Filipīnu provincēm valsts dienviddaļā, Davao reģionā. Administratīvi dalās 3 pilsētās un 8 municipalitātēs un sīkāk 223 barangajās. Provinces galvaspilsēta un lielākā pilsēta ir Taguma. Provincē daudznacionāls iedzīvotāju sastāvs — lielākā daļa ir ieceļojušie visaji (540 424; 48,5 %), sebuāņi (131 379; 11,8 %), ilongi (76 669; 6,9 %), boholi (74 200; 6,7 %), kā arī autohtonie mandaji (51 066; 4,6 %) un manobo (44 886; 4,0 %). Pēc konfesionālās piederības lielākā daļa katoļi. Province izvietojusies Mindanao salas ziemeļrietumos Davao līča ziemeļu krastā. Ziemeļos robežojas ar Dienvidagusanu, austrumos — ar Davao de Oro, bet rietumos — ar Davao pilsētu un Bukidnonu. Provincei pieder Samalas un Talikudas salas Davao līcī. Provinces lielākajā daļā zemiene Libuganonas un Iho upju baseinos, ziemeļrietumu daļa kalnaina; augstākā virsotne ir Masimalons (1115 m vjl). Valda subtropu klimats. Līdz 19. gadsimta vidum provinces teritorija piederēja Magindanao sultanātam. 1848. gadā Davao līča piekrasti pakļāva spāņi Hosē Ujangurena vadībā, kas šeit 1849. gadā nodibināja Nuevagipuskojas (Nueva Guipúzcoa) provinci, nosauktu par godu Gipuskojas provincei Spānijā, ar centru Nuevavergarā (mūsdienās Davao). 1858. gadā province tika likvidēta un reorganizēta par Davao militāri politisko komandansiju. Pēc Filipīnu nonākšanas amerikāņu kontrolē 1898. gadā provincē ieplūda ieceļotāji no Visajām un Japānas; sākās strauja saimniecības attīstība. 1903. gadā Davao tika iekļauta Moro provincē, kas aizņēma Mindanao salas dienvidus. 1914. gadā Moro province tika sadalīta un Davao kļuva par patstāvīgu provinci. 1967. gadā Davao provici sadalīja trijās, tajā skaitā Ziemeļdavao ar centru Tagumā. 1972. gadā provinces nosaukums tika nomainīts uz Davao province. 1998. gadā provinci sadalīja divās, atsevišķi nodalot Kompostelas Ieleju austrumos, bet rietumdaļai atgrieza Ziemeļdavao nosaukumu. Philippine Statistics Authority. Ethnicity Statistical tables Vikikrātuvē par šo tēmu ir pieejami multivides faili. Skatīt: Ziemeļdavao.