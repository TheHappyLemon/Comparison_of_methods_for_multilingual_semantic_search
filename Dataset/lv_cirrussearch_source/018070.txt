Lielais Klusā okeāna atkritumu plankums (angļu: Great Pacific Garbage Patch) ir antropogēnas izcelsmes atkritumu virpulis Klusā okeāna ziemeļu daļā starp 135°—155° rietumu garuma un 35°—42° ziemeļu platuma grādiem. Šis piesārņojuma izplatības areāls ir izveidojies Klusā okeāna straumju cirkulācijas rezultātā, tām vienuviet sakoncentrējot plastikāta un citus antropogēnas izcelsmes atkritumus no visas okeāna ziemeļu daļas, tostarp ASV un Japānas piekrastes. Klusajā okeānā ir vairāki šādi "plankumi", taču Lielais Klusā okeāna atkritumu plankums ir pats lielākais un stabilākais. Lai arī precīzs izmērs nav zināms, dažādos avotos tas tiek vērtēts no 700 000 km² līdz pat 15 miljoniem km² (attiecīgi 0,4—8% visas okeāna teritorijas). Iespējams, ka plankums sastāv no divām atsevišķām daļām. Dažādo vērtējumu iemesls ir izpētes grūtības un vērtēšanas kritēriju atšķirības, jo virpuļa perifērijā piesārņojuma koncentrācija ir daudz mazāka kā centrā. Tiek uzskatīts, ka atkritumu plankums satur vairāk kā miljonu tonnu atkritumu. Lielākā daļa plastikāta atkritumu saules (fotodegradācijas) un viļņošanās ietekmē ir sadalījušies maza izmēra fragmentos, kas ar cilvēka aci nav redzami. To koncentrācija atkritumu plankuma augšējos ūdens slāņos ievērojami pārsniedz zooplanktona koncentrāciju, pie tam vizuāli atgādina to, līdz ar to kļūst par daudzu jūras organismu barību. Lielāki jūras dzīvnieki, arī putni, īpaši albatrosi, aprij arī nesadalījušos lielāka izmēra atkritumus. Abos gadījumos plastikāta uzņemšana visbiežāk izraisa organisma saindēšanos un nāvi. «Klusais okeāns aizaug ar plastmasu». www.diena.lv. Skatīts: 2020-02-09. Vikikrātuvē par šo tēmu ir pieejami multivides faili. Skatīt: Lielais Klusā okeāna atkritumu plankums. Koordinātas: 38°N 145°W﻿ / ﻿38°N 145°W﻿ / 38; -145