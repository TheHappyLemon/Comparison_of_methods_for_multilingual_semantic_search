Igs Fabriss Zango (franču: Hugues Fabrice Zango; dzimis 1993. gada 25. jūnijā Vagadugu) ir Burkinafaso vieglatlēts, kas specializējas trīssoļlēkšanā. Viņš ir 2020. gada vasaras olimpisko spēļu bronzas medaļas ieguvējs, 2023. gada pasaules čempions un divkārtejs Āfrikas čempions trīssoļlēkšanā, pasaules rekordists telpās (18,07 m). Dažkārt startē arī tāllēkšanas sacensībās. Starptautiskās sacensībās Zango debitēja 2013. gada Vasaras Universiādē Kazaņā un ieņēma 6. vietu. 2015. gada Universiādē Kvandžu ieguva sudraba medaļu trīssoļlēkšanā. Piedalījās arī tāllēkšanā, bet neiekļuva finālsacensībās. Pasaules čempionātā pirmo reizi piedalījās 2015. gadā Pekinā, bet kvalifikācijā palika bez rezultāta. 2016. gada Āfrikas čempionātā Durbanā izcīnīja sudraba medaļu ar rezultātu 16,81 m. 2016. gadā debitēja vasaras olimpiskajās spēlēs Riodežaneiro, trīssoļlēkšanas kvalifikācijā aizlēca 15,99 metrus un finālā neiekļuva, ieņemot 34. vietu. 2019. gada Pasaules čempionātā Dohā laboja Āfrikas rekordu, aizlecot 17,66 metrus, un izcīnīja pirmo Burkinafaso medaļu pasaules čempionātos vieglatlētikā. 2021. gada 16. janvārī sacensībās telpās Objērā, Francijā, aizlēca 18,07 m, labojot pasaules rekordu trīssoļlēkšanā telpās, kas pirms tam piederēja viņa trenerim Tedijam Tamgo. Viņš kļuva par pirmo pasaules rekordistu no Āfrikas lēkšanas disciplīnās. 2020. gada vasaras olimpiskajās spēlēs, kas norisinājās 2021. gadā Tokijā, izcīnīja bronzas medaļu ar rezultātu 17,47 m. Tā bija pirmā Burkinafaso medaļa vēsturē olimpiskajās spēlēs un tika izcīnīta Burkinafaso Neatkarības dienā — 5. augustā. 2022. gadā izcīnīja savu otro zeltu Āfrikas čempionātā. 2022. gada Pasaules čempionātā Jūdžīnā ieguva sudraba godalgu, piekāpjoties tikai Portugāles trīssoļlēcējam Pedro Pičardo. 2023. gadā Budapeštā kļuva par pirmo Burkinafaso vieglatlētu, kas izcīnījis zelta medaļu Pasaules čempionātā. 2024. gada martā Glāzgovā pirmo reizi uzvarēja Pasaules čempionātā telpās. «Burkina Faso has Bagged its First Ever Medal at the World Athletics Championships». okayafrica.com (angļu). 2019. gada 5. augusts. Skatīts: 2023. gada 2. septembrī. «Burkina Faso’s Hugues Fabrice Zango breaks indoor triple jump world record». olympics.com (angļu). 2021. gada 16. janvāris. Skatīts: 2023. gada 2. septembrī. «Burkina Faso rejoices as triple jumper Zango delivers first ever medal». reuters.com (angļu). 2021. gada 5. augusts. Skatīts: 2023. gada 2. septembrī. «Hugues Fabrice Zango wins Burkina Faso’s first gold medal at World Athletics Championships». cnn.com (angļu). 2023. gada 22. augusts. Skatīts: 2023. gada 2. septembrī. «Zango adds to medal haul with first world indoor triple jump title». worldathletics.org (angļu). 2024. gada 3. marts. Skatīts: 2024. gada 6. martā. Vikikrātuvē par šo tēmu ir pieejami multivides faili. Skatīt: Igs Fabriss Zango. Olympedia profils (angliski) Munzüger Sport profils (vāciski) IAAF profils (angliski) IAAF Dimanta līgas profils (angliski)