Rosendo Kareons Balinass (angļu: Rosendo Carreon Balinas, Jr.; 1941. gada 10. septembris Manila — 1998. gada 24. septembris Antipolo) bija Filipīnu starptautiskais lielmeistars šahā (1976). Šahu iemācījies spēlēt septiņos gados, taču nopietni pievērsies tam tikai 15 gadu vecumā. 1960. gados kļuvis par vienu no Filipīnu vadošajiem šahistiem. Sešas reizes uzvarējis Filipīnu šaha čempionātos. 1968. gadā Manilā ieņēmis otro vietu starptautiskajā šaha turnīrā. 1975. gadā Melburnā bijis trešais Pasaules šaha čempiona izcīņas cikla zonas turnīrā. 1976. gadā Dortmundē bijis ceturtais starptautiskajā šaha turnīrā. 1976. gadā Odesā uzvarējis starptautiskajā šaha turnīrā un kļuvis par vienu no retajiem ārzemju šahistiem, kas uzvarējuši PSRS rīkotajos šaha turnīros. Par panākumiem turnīros FIDE 1975. gadā Balinasam piešķīrusi starptautiskā meistara (IM), bet 1976. gadā - starptautiskā lielmeistara (GM) nosaukumu. Pārstāvējis Filipīnu komandu lielākajos komandu šaha turnīros: Pasaules šaha olimpiādēs piedalījies 5 reizes (1964-1968, 1974-1976). Individuālajā vērtējumā izcīnījis sudraba (1966) medaļu; Āzijas komandu šaha čempionātā piedalījies 1981. gadā un komandu vērtējumā izcīnījis zelta medaļu. Pēc profesijas bijis jurists. 1970. gadu beigās izveidojies konflikts starp Balinasu un toreizējo Filipīnu šaha federācijas un vēlāko FIDE prezidentu Florensio Kampomanesu, kura rezultātā Balinass atteicies pārstāvēt Filipīnas un piedalīties Filipīnās rīkotajos turnīros. 1980. gados pārvācies uz dzīvi ASV, taču lielus panākumus šaha turnīros vairs nav guvis. Mūža nogali pavadījis Filipīnās. Miris no aknu vēža. International Tournament - Odessa 31.7-24.8.1976 OlimpBase :: Men's Chess Olympiads :: Rosendo Carrean Balinas OlimpBase :: Men's Asian Team Chess Championship :: Rosendo Carrean Balinas Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)