Rjoju Kobajaši (japāņu: 小林 陵侑, Kobayashi Ryōyū; dzimis 1996. gada 8. novembrī) ir japāņu tramplīnlēcējs, 2022. gada ziemas olimpisko spēļu čempions sacensībās uz parastā tramplīna un sudraba medaļas ieguvējs uz lielā tramplīna, pasaules čempionātu medaļnieks, divkārtējs Pasaules kausa ieguvējs. Viņa vecākais brālis Džunširo Kobajaši arī ir tramplīnlēcējs. Pasaules kausā debitēja 2016. gada 23. janvārī komandu sacensībās Zakopanē, Polijā. Nākamajā dienā piedalījās arī individuālajās sacensībās, iegūstot 7. vietu, kas deva pirmos punktus PK ieskaitē. Piedalījies 2018. gada ziemas olimpiskajās spēlēs Phjončhanā, iegūstot 7. vietu sacensībās uz parastā tramplīna, 10. vietu uz lielā tramplīna, kā arī 6. vietu komandu sacensībās. Pirmo reizi vietu uz goda pjedestāla PK posmos ieguva 2018. gada 18. novembrī Vislā, sasniedzot 3. vietu. 2018. gada 24. novembrī izcīnīja savu pirmo uzvaru PK posmos, uzvarot sacensībās Rukā, Somijā. Kobajaši pirmais lielākais panākums bija uzvara 2018.—2019. gada Četru tramplīnu turnejā, turklāt viņš kļuva par trešo tramplīnlēcēju sacensību vēsturē pēc Svena Hannavalda un Kamila Stoha, kurš uzvarējis visos četros turnejas posmos vienā sezonā. 2019. gada Pasaules čempionātā izcīnīja bronzas medaļu komandu sacensībās. 2018.—2019. gada sezonā uzvarēja Pasaules kausa kopvērtējumā. 2021.—2022. gada sezonā izcīnīja savu otro uzvaru Četru tramplīnu turnejas kopvērtējumā. Šoreiz viņš uzvarēja pirmajos trīs posmos, bet neizdevās izcīnīt Grand Slam par uzvaru visos posmos, jo ceturtajā posmā ierindojās 5. vietā. 2022. gada ziemas olimpiskajās spēlēs Pekinā izcīnīja divas individuālās medaļas — zeltu sacensībās uz parastā tramplīna un sudrabu uz lielā tramplīna. 2021.—2022. gada sezonā otro reizi uzvarēja Pasaules kausa kopvērtējumā. 2023. gada Pasaules čempionātā Planīcā izcīnīja sudrabu lēcienos no lielā tramplīna. 2023.—2024. gada sezonā trešo reizi karjerā uzvarēja Četru tramplīnu turnejas kopvērtējumā, viņš neuzvarēja nevienā no posmiem, visas četras reizes ieņemot otro vietu. «Maiden win for Ryoyu Kobayashi». fis-ski.com (angļu). 2018. gada 24. novembris. Skatīts: 2019. gada 3. janvārī. «Četru tramplīnu turnejā absolūtais triumfs japānim Kobajaši». sportacentrs.com. 2019. gada 6. janvāris. Skatīts: 2019. gada 6. janvārī. «Ryoyu Kobayashi wins the 4-Hills-Tournament - Daniel Huber the final event». fis-ski.com (angļu). 2022. gada 6. janvāris. Skatīts: 2022. gada 17. janvārī. «Kraft wins in Bischofshofen - Kobayashi the 4HT». fis-ski.com (angļu). 2024. gada 7. janvāris. Skatīts: 2024. gada 8. janvārī. «Kobajaši trešo reizi triumfē Četru tramplīnu turnejā». sportacentrs.com. 2024. gada 6. janvāris. Skatīts: 2024. gada 8. janvārī. Vikikrātuvē par šo tēmu ir pieejami multivides faili. Skatīt: Rjoju Kobajaši. Olympedia profils (angliski) Munzüger Sport profils (vāciski) FIS profils (tramplīnlēkšana) (angliski) FIS profils (ziemeļu divcīņa) (angliski)