Viljams Četkuti (angļu: William Chetcuti; dzimis 1985. gada 7. janvārī) ir Maltas sportists, šāvējs, četru olimpisko spēļu dalībnieks stenda šaušanā, bijušais pasaules rekordists dupletu tranšejas stendā jauniešiem. Četkuti sāka nodarboties ar šaušanu 10 gadu vecumā, un viņu ar šo sporta veidu iepazīstināja viņa tēvs un vectēvs. Starptautiskajās sacensībās Viljams Četkuti sāka piedalīties 2001. gadā. Junioru līmenī Četkuti guva daudz panākumu, no kuriem nozīmīgākais bija uzvara 2002. gada Eiropas čempionātā junioriem. Papildus uzvarai Viljams dubletu tranšejas stendā uzstādīja arī pasaules junioru rekordu. 2004. gadā Četkuti debitēja vasaras olimpiskajās spēlēs. Spēļu atklāšanā Viljamam tika uzticētas tiesības nest Maltas karogu. Sacensību kvalifikācijā dupletu tranšejas stendā Viljams ieguva 134 punktus un dalīja 6. vietu ar vēl 4 sportistiem. Bet, tā kā uz finālu bija paredzēts doties tikai 6 dalībniekiem, Četkuti bija jāpiedalās pāršaušanā. Netrāpījis jau otrajā šāvienā, Viljams finālam nespēja kvalificēties, paliekot 9. vietā. 2008. gadā Pekinā Četkuti atkal piedalījās vasaras olimpisko spēļu dubletu tranšejas stenda sacensībās. Kvalifikācijā Viljams ieguva 136 punktus un atkal, tāpat kā pirms 4 gadiem, dalīja 6. vietu un bija spiests piedalīties pāršaušanā par tiesībām iekļūt finālā. Kļūdoties savā 4. šāvienā, Četkuti izstājās no sacensībām, finišējot 8. vietā. 2011. gadā pasaules čempionātā Viljams sasniedza karjeras augstāko rezultātu. Četkuti pirmo reizi izdevās sasniegt pasaules čempionāta finālu. Finālā Viljams nespēja uzrādīt labāku rezultātu un ieņēma 5. vietu. 2011. gada aprīlī Pasaules kausa izcīņas šaušanā 4. posmā Viljams ieņēma otro vietu dupletu tranšejas stendā un ieguva Maltas Olimpiskajai komitejai licenci dalībai 2012. gada vasaras olimpiskajās spēlēs Londonā, kur piedaloties viņš ieņēma devīto vietu. Maltas dubletu tranšejas stenda šāvējs Viljams Četkuti izcīnīja zelta medaļu 2013. gada Vidusjūras spēlēs. Šī bija pirmā zelta medaļa Maltai, kopš Malta sāka piedalīties šajās spēlēs. «ISSF - International Shooting Sport Federation - issf-sports.org». www.issf-sports.org (angļu). Skatīts: 2022-05-19. «Chetcuti wins Malta's first Olympic Quota at Double Trap Final». (angliski) «Glasgow 2014 - William Chetcuti Profile». g2014results.thecgf.com. Skatīts: 2015-09-20. Olympedia profils (angliski) ISSF profils (angliski)