Telesakari, telekomunikācija jeb tālsakari ir informācijas sūtīšana attālumā, izmantojot kādu informācijas nesēju. Mūsdienās informācijas pārraidi veic elektriskas vai optiskas ierīces, kas nodrošina signālu noraidīšanu salīdzinoši lielā ātrumā, lielos attālumos un lielā apjomā. Telesakari ir nozīmīga mūsdienu pasaules ekonomikas nozare ar 3,85 triljoniem USD ieņēmumu 2008. gadā. Telesakaru tīklus veido visu tehnisko līdzekļu kopums telesakaru nodrošināšanai starp vairākām vietām, kurās iekārtas nodrošina piekļuvi šiem pakalpojumiem. Katram tīklā esošajam saņēmējam tiek piešķirta unikāla adrese, lai nodrošinātu ziņu saņemšanu tieši konkrētajam lietotājam. Telesakaru tīkla piemēri ir datortīkli, internets (kurā viens no protokoliem ir vispasaules tīmeklis), radiosakaru un televīzijas tīkli, mobilo sakaru tīkls, bezvadu tīkls, globālais teleksa tīkls, integrēto pakalpojumu cipartīkls (ISDN), publiskais komutējamais tālruņu tīkls (PSTN), aviācijas telesakaru tīkls. Senākās tehnoloģijas bieži bija analogas (elektronikas izpratnē) un pat manuālas (tālruņu centrāles), bet 21. gadsimtā gandrīz viss tiek digitalizēts un nereti ari virtualizēts (ar mākoņskaitļošanu). Digitālas informācijas pārraidē viena no jaudīgākajām datu pārraides vidēm ir optiskās šķiedras kabeļi. Radiosakari, radioapraide un televīzija tiek īstenota ar radioviļņiem, kurus raida un uztver antena. Ar radioviļņiem tiek darbinātas arī bezvadu tīklāju ierīces jeb "piekļuves punkti". Telesakaros izmanto arī koaksiālos kabeļus un pārraides līnijas. Agrākos laikos informācija tika sūtīta vizuālu (dūmu, optiskā telegrāfa, signālkarogu) vai skaņas (bungu, taures) signālu veidā. Par moderno tālsakaru aizsākumu var uzskatīt 19. gadsimta 30. un 40. gados izgudroto telegrāfu. Jau 19. gadsimtā ar sakaru līnijām izdevās savienot kontinentus. Tālsakaru nozīme un izplatība palielinājās 20. gadsimta sākumā, kad tika izgudrots radio un telefons. 20. gadsimta vidū tika ieviesta televīzija. 20. gadsimta beigās izstrādātās interneta un mobilo telefonu tehnoloģijas ietekmē mūsdienu sabiedrību sociālā, kultūras un ekonomikas jomā. Valentīna Skujiņa. «Telekomunikāciju aizstās jaunvārds telesakari». «Terminoloģijas Jaunumi», 15.01.2003. Worldwide Telecommunications Industry Revenues Arhivēts 2010. gada 28. martā, Wayback Machine vietnē., Internet Engineering Task Force, June 2010 (angliski) Vikikrātuvē par šo tēmu ir pieejami multivides faili. Skatīt: Telesakari. "Starptautiskā Telesakaru savienība" jeb International Telecommunication Union (LR Valsts valodas centra terminoloģijas datubāzē). @Telesakari (Latvijas Telekomunikāciju asociācijas Twitter profils).