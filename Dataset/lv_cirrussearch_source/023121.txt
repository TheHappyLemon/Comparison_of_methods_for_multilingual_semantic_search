Deivs Kings (angļu: Dave King: dzimis 1947. gada 22. decembrī) ir kanādiešu hokeja treneris. Pašlaik (2014) ir KHL kluba Jaroslavļas "Lokomotiv" galvenais treneris. Trenera karjeru sāka 1970. gados. 1981.—82. gada sezonā kļuva par Kanādas U-20 hokeja izlases treneri, tāpat bija trenera palīgs Kanādas hokeja izlases startā 1982. gada Pasaules čempionātā. No 1983. līdz pat 1992. gadam bija Kanādas izlases galvenais treneris, kopā ar komandu piedaloties trīs olimpisko spēļu turnīros, kā arī piecos Pasaules čempionātos. 1992.—93. gada sezonā sāka darbu kā NHL kluba Kalgari "Flames" galvenais treneris. Kopā ar "Flames" trīs reizes sasniedza Stenlija kausa izcīņas pirmo kārtu. 1997.—98. un 1998.—99. gada sezonās bija Monreālas "Canadiens" galvenā trenera palīgs, taču no 2000.—01. līdz 2002.—03. gada sezonai vadīja Kolumbusas "Blue Jackets". 2003.—04. gada sezonā Kings sāka strādāt Eiropā, nākamajos sešos gadus trenējot gan Vācijas hokeja līgas klubus Hamburgas "Freezers" un Manheimas "Adler", gan arī Krievijas Superlīgas vienību Magņitogorskas "Metallurg". Kings kļuva par pirmo Ziemeļamerikas treneri, kas strādājis kādā no Krievijas Superlīgas klubiem. 2009.—10. un 2010.—11. gada sezonās bija NHL vienības Fīniksas "Coyotes" trenera palīgs. 2013.—14. gada sezonas vidū nomainīja Pjotru Vorobjovu kā Jaroslavļas "Lokomotiv" galvenais treneris. Kopā ar komandu sasniedza Rietumu konferences finālsēriju, kurā ar 1—4 piekāpās Prāgas "Lev". Pēc sezonas beigām savu sadarbību ar klubu Kings pārtrauca. Vasarā par "Lokomotiv" treneri kļuva Šons Simpsons, taču jau septembra nogalē viņš tika atlaists, amatā atgriežoties Kingam. Munzüger Sport profils (vāciski) Eliteprospects profils (angliski) Internet Hockey Database profils (angliski)