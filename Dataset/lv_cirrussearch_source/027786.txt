"Dievu dārzs" (angļu: The Garden of the Gods) ir dabaspētnieka Džeralda Darela noslēdzošā grāmata no autobiogrāfiskās triloģijas, kurā atainota rakstnieka Korfu salā pavadītā bērnība no 1935-1939. gadam. Šajā sērijā vēl ietilpst grāmatas "Mana ģimene un citi zvēri" un "Putni, zvēri un radinieki". Pirmo reizi izdota angliski 1978. gadā. Grāmatu Darels veltīja ilggadējai Darela zoodārza sekretārei Annai Pītersai, kura "mīl Korfu un varbūt pazīst to labāk nekā es". Darelu ģimene pārcēlās uz saulaino Vidusjūras salu Korfu 1935. gadā, kad Džerijam bija desmit gadi. Kā iepriekšējās divās grāmatās, tās galvenie personāži ir māte Luīza, divdesmit trīs gadus vecais brālis un rakstnieks Larijs, deviņpadsmit gadīgais brālis Leslijs, astoņpadsmit gadīgā māsa Margo, ģimenes draugi ārsts un Džerija dabaszinību skolotājs Teodors Stefanidis, taksists Spiro. Ar sev raksturīgo humoru un jautrību, simpātijām un zobgalību autors apraksta savdabīgos grieķu salas iedzīvotājus, ekscentriskos savas ģimenes locekļus un viesus. Grāmatu caurvij izteiksmīgi vietējās faunas un floras tēlojumi, Džerija pārgājieni, lai kolekcionētu un iepazītu dzīvniekus vai to mazuļus. Darela vārdiem, "'šajā grāmatā attēlots ļoti svarīgs manas dzīves posms un tas, kā nelaimīgā kārtā, šķiet, trūkst daudziem mūsdienu bērniem, — patiesi laimīga un saulaina bērnība". Pirmo reizi grāmatu ar nosaukumu "Zaļā paradīze" 1987. gadā izdeva izdevniecība Liesma. Tā ietilpa padomju laikā populārā publikāciju sērijā "Stāsti par dabu". Otrais tulkojums "Dievu dārzs" ir viena no aptuveni desmit Džeralda Darela grāmatām, kuras pēc Latvijas neatkarības atjaunošanas laidusi klajā izdevniecība "Nordik". «Grāmatu katalogs». Nordik (latviski). Skatīts: 2015. gada 24. februārī.[novecojusi saite]