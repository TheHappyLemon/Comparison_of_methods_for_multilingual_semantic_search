Dodekanesa (grieķu: Δωδεκάνησα, Dodekánisa, izrunā: [ðoðeˈkanisa] — ‘divpadsmit salas’) ir vairāku salu kopējs nosaukums Egejas jūras dienvidos, līdz 2011. gadam Dodekanesas prefektūra bija viena no Grieķijas prefektūrām. Tagad tā ir daļa no Dienvidegejas perifērijas. Sīkāk dalās 4 reģionālās vienībās. Tās administratīvais centrs bija Roda. Dodekanesu veido 15 lielākas salas un vairāk nekā 150 mazāku salu, kas ir daļa no Dienvidsporādu salām. Lielākā sala ir Roda. Citas prāvas salas ir Karpata, Kosa, Kalimna, Astipaleja, Lera, Kasa, Sime, Tila, Nisira, Patma un Halke.