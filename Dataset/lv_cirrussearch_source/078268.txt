Romualds Ražuks (lietuviešu: Romualdas Ražukas; dzimis 1955. gada 19. novembrī) ir lietuviešu izcelsmes Latvijas ārsts un politiķis. Bijis otrais Latvijas Tautas frontes priekšsēdētājs, pēc tam Saeimas deputāts un Jūrmalas domes priekšsēdētājs. Latvijas Reģionu apvienības biedrs. R. Ražuks dzimis Viļņā. Mācījies Viļņas Universitātes Medicīnas fakultātē. 1985. gadā Maskavā aizstāvējis medicīnas zinātņu doktora grādu. 1986. gadā pārcēlās uz dzīvi Latvijā, kur uzsāka darbu Rīgas Medicīnas institūtā. 1987. gadā piedalījās Latvijas Lietuviešu kultūras biedrības izveidošanā, bet gadu vēlāk iesaistījās Latvijas Tautas frontes darbībā. 1989. gada oktobrī R. Ražuku ievēlēja LTF domē, kura viņu vēlāk ievēlēja tās Valdē. 1990. gadā LTF 3. kongresā Romualdu Ražuku ievēlēja par LTF priekšsēdētāju, nomainot amatā Daini Īvānu. Šo amatu viņš saglabāja līdz 1993. gadam, kad kļuva par LTF priekšsēdētāja vietnieku. 1995. gadā par īpašiem nopelniem valsts labā ar Saeimas lēmumu R. Ražukam tika piešķirta Latvijas pilsonība. Šajā laikā viņš aktīvi politikā vairs nedarbojās. 1997. gadā R. Ražuks iestājās savienībā "Latvijas Ceļš" un 1997. gada 3. martā tika ievēlēts Rīgas domē, kur kļuva par frakcijas vadītāju un darbojās pusotru gadu. 1998. gadā no tās pašas partijas saraksta ievēlēts 7. Saeimā. 2001. gadā ievēlēts par Saeimas priekšsēdētāja biedru Gundara Bojāra vietā. Pēc Saeimas deputāta pilnvaru beigām strādājis Aizsardzības ministrijā un NATO pārstāvniecībā Dienvidkaukāzā. 2002. gadā nesekmīgi kandidējis 8. Saeimas vēlēšanās, bet 2004. gadā Eiropas Parlamenta vēlēšanās. 2008. gada aprīlī piedalījies partijas "Pilsoniskā savienība" dibināšanas kongresā, bet 2009. gada pašvaldību vēlēšanās ievēlēts Jūrmalas pilsētas domē no šīs pašas partijas, sākotnēji darbojies domes opozīcijā. 2010. gada 20. maijā ievēlēts par Jūrmalas pilsētas domes priekšsēdētāju, nomainot amatā Raimondu Munkevicu, bet jau 2010. gada 9. septembrī mēra amatu zaudējis Gatim Truksnim. 2011. gada jūlijā paziņoja par izstāšanos no "Pilsoniskās savienības" un pievienošanos jaunveidojamajai Zatlera Reformu partijai. No tās saraksta Saeimas ārkārtas vēlēšanās ievēlēts 11. Saeimā. 2014. gada maijā pārgājis uz partiju "Vienotība", tai pašā gadā ievēlēts 12. Saeimā. 2018. gada rudenī kandidēja 13. Saeimas vēlēšanās no apvienības "Jaunā Vienotība", taču netika ievēlēts. R. Ražuks ir apbalvots ar IV šķiras Triju Zvaigžņu ordeni un 1991. gada barikāžu dalībnieka piemiņas zīmi, kā arī Lietuvas apbalvojumu V pakāpes Ģedimina ordeni. 2018. gada 20. decembrī, publiskojot Latvijas PSR VDK aģentu kartotēku, noskaidrojies, ka tajā ir iekļauts arī R. Ražuks, taču nevis kā aģents, bet kā kandidāts uz savervēšanu un savervēšanas datuma attiecīgi nav. Ražuks paziņoja, ka viņam par šo cerību viņu savervēt nekas nav zināms. 2022. gadā pievienojies Latvijas Reģionu apvienībai. Kandidēja 14. Saeimas vēlēšanās no apvienības "Apvienotais saraksts", taču netika ievēlēts. Delfi.lv — Par 'Pilsoniskās savienības' priekšsēdētāju ievēl Kalnieti CVK — Jūrmalas pilsētas dome "PILSONISKĀ SAVIENĪBA" deputātu kandidātu saraksts Arhivēts 2009. gada 22. septembrī, Wayback Machine vietnē. Tvnet.lv — Par jauno Jūrmalas mēru ievēl Romualdu Ražuku Diena.lv — Par Jūrmalas mēru ievēlēts Gatis Truksnis «FOTO | Ražuks nolēmis izstāties no PS un pievienoties Zatlera partijai». Diena. 2011. gada 19. jūlijā. Skatīts: 2011. gada 19. jūlijā. ««Vienotībā» uzņem astoņus RP politiķus, tostarp Kozlovski un Rinkēviču». LSM.lv. Skatīts: 2014. gada 8. augustā. LSM.LV «Čekas maisos» atrodami arī līdz šim neizskanējuši politiķu vārdi; daļa nesadarbošanos pierādījuši tiesā VDK kartīte: Romualds Ražuks «Pirms vēlēšanām partijas turpina piesaistīt jaunus biedrus». nra.lv (latviešu). Skatīts: 2022-07-12. gramata21.lv R. Ražuka biogrāfija virtuālajā enciklopēdijā Latvijas ļaudis