Kamilla, Apvienotās Karalistes karaliene konsorte (angļu: Camilla, Queen consort of the United Kingdom; dzimusi 1947. gada 17. jūlijā) ir Apvienotās Karalistes karaliene konsorte un karaļa Čārlza III sieva. Dzimusi 1947. gadā Londonā kā Kamilla Rozmarija Šenda (Camilla Rosemary Shand). Izglītību ieguva Anglijā, Šveicē un Francijā. 1973. gadā apprecējās ar britu armijas virsnieku Endrū Pārkeru-Boulzu (Parker Bowles), ar kuru viņai ir divi bērni un pieci mazbērni. Pāris izšķīrās 1995. gadā, gadu pēc Boulza aiziešanas no armijas. Kamillai un princim Čārlzam bijušas attiecības kopš 1980. gada, vēl pirms viņa laulībām ar Diānu Spenseri 1981. gadā, ko plaši atspoguļoja plašsaziņas līdzekļos, īpaši dzeltenajā presē. 2005. gadā viņi apprecējās. Tā vietā, lai pieņemtu titulu "Velsas princese", Kamilla izvēlējās vīra otršķirīgo titulu "Kornvolas hercogiene" (Skotijā — "Rotesajas hercogiene"), jo Velsas princeses tituls tolaik asociējās ar Čārlza pirmo sievu princesi Diānu. Pēc Elizabetes II Vindzoras nāves 2022. gada 8. septembrī Kamilla kļuva par Lielbritānijas un Ziemeļīrijas Apvienotās Karalistes un Britu aizjūras domīniju karalieni konsorti. Vikikrātuvē par šo tēmu ir pieejami multivides faili. Skatīt: Kamilla, Apvienotās Karalistes karaliene konsorte. Britu monarhijas profils (angliski)