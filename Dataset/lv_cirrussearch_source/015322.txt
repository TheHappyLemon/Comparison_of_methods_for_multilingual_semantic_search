Džems Johans Raudziņš (dzimis 1910. gada 1. decembrī, miris 1979. gada 13. decembrī) bija latviešu basketbolists, Latvijas basketbola izlases dalībnieks. Pieckārtējs Latvijas čempions sporta biedrības "Universitātes sports" basketbola komandas sastāvā (1930, 1934—1937). Dzimis 1910. gadā Harbinas latviešu kolonijā, 1920. gadā kopā ar tēvu atgriezās Latvijā. Mācījās Rīgas pilsētas 28. pamatskolā, 1928. gadā absolvēja Rīgas pilsētas 2. ģimnāziju. Studēja Latvijas Universitātes Juridiskajā fakultātē, iestājās korporācijā Tervetia. Studiju gados spēlēja "Universitātes Sporta" komandā, bija US komandā arī Pasaules studentu akadēmiskajās meistarsacīkstēs Turīnā 1933. gadā un Budapeštā 1935. gadā. Valstsvienības sastāvā Dž. Raudziņš laukumā izgāja 19 reizes. Studijas beidza 1934. gadā un ieguva tiesību zinātņu kandidāta grādu. Latvijas basketbola izlases sastāvā aizvadījis 18 spēles. Pirmais Eiropas čempions 1935. gadā. Piedalījies 1936. gada Vasaras Olimpisko spēļu turnīrā un ieguvis 6. vietu 1937. gada Eiropas čempionātā, kas norisinājās Latvijā. Vispasaules studentu spēlēs izcīnījis zeltu 1935. gadā, kā arī sudrabu 1933. gadā. 1938. gadā Raudziņš bija viens no pirmajiem fiziskās audzināšanas instruktoriem Latvijas Universitātē, kad tur ieviesa obligātās fiziskās audzināšanas nodarbības. Strādāja kā Cēsu pašvaldības departamenta revidents, no 1939. gada viņš vadīja jaunizveidoto Vidzemes basketbola savienību. Pēc 1940. gada padomju okupācijas viņš darbojās pagrīdē, bet vācu okupācijas laikā bija pretošanās kustības nodaļas vadītājs. 1942. gada novembrī vācu drošības policija Dž. Raudziņu apcietināja un ieslodzīja Salaspils koncentrācijas nometnē, no kuras atbrīvoja 1943. gada beigās. Otrā pasaules kara beigās 1944. gadā viņš devās bēgļu gaitās uz Vāciju, 1949. gadā uz Austrāliju, kur strādāja par grāmatvedi un aktīvi iesaistījās latviešu sabiedriskajā dzīvē. Miris 1979. gada 13. decembrī Pērtā. Arī viņa meita Ilze Raudziņa spēlēja basketbolu Rietumaustrālijas štata izlasē Austrālijas čempionātā. Kopējās «Visi Latvijas olimpieši — Džems Raudziņš». Olimpiade.lv. Arhivēts no oriģināla, laiks: 2012. gada 15. augustā. Skatīts: 2012. gada 31. augustā. Konkrētās «Arhivēta kopija». Arhivēts no oriģināla, laiks: 2021. gada 18. oktobrī. Skatīts: 2017. gada 16. novembrī. Guntis Keisels. Latvijas basketbola vēsture. Jumava, 1998. 222. lpp. ISBN 9984-05-187-0. nekropole.info Guntis Keisels. Latvijas basketbola vēsture. Jumava, 1998. 111. lpp. ISBN 9984-05-187-0. Olympedia profils (angliski) LOK profils Basketball Reference spēlētāja(-s) profils (angliski)