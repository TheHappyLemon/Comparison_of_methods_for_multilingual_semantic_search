Hanss Andešs Sēdergrēns (zviedru: Hans Anders Södergren; dzimis 1977. gada 17. maijā Sēderhamnā, Jēvleborjas lēnē, Zviedrijā) ir bijušais zviedru distanču slēpotājs, 2010. gada olimpiskais čempions stafetē, vairākkārtējs pasaules čempionāta medaļnieks. Pasaules kausā debitēja 1999. gada martā. Karjeras laikā izcīnījis trīs individuālās uzvaras PK posmos. Divreiz uzvarējis Holmenkollenes slēpošanas festivālā 50 km distancē brīvajā stilā — 2006. un 2008. gadā. Trešo uzvaru guva 2009. gada februārī Valdidentro, Itālijā, 15 km distancē klasiskajā stilā. Augstāko vietu kopvērtējumā sasniedza 2007.—2008. gada sezonā, ierindojoties 7. vietā. 2005.—2006. gada sezonā izcīnīja 3. vietu distanču kausa (neskaitot sprintus) kopvērtējumā. Piedalījies trīs ziemas olimpiskajās spēlēs (2006, 2010, 2014). 2006. gadā Turīnā izcīnīja bronzas medaļu stafetē. 2010. gadā Vankūverā kopā ar Dānielu Rikardsonu, Jūhanu Ulsonu un Markusu Helneru kļuva par olimpisko čempionu stafetē. 2014. gada ziemas olimpiskajās spēlēs Sočos bija Zviedrijas delegācijas karognesējs atklāšanas ceremonijā. Pasaules čempionātos ieguvis piecas medaļas — trīs sudraba un divas bronzas. 2003. gada Pasaules čempionātā izcīnīja sudrabu 50 km brīvajā stilā. 2009. gadā ieguva sudrabu 30 (15+15) km skiatlonā. Pārējie panākumi gūti stafetēs. 2015. gadā noslēdza distanču slēpotāja karjeru. «Sochi 2014 Opening Ceremony - Flagbearers». olympic.org (angļu). Skatīts: 2019. gada 28. aprīlī. «Anders Södergren har nu åkt sin sista tävling». expressen.se (zviedru). 2015. gada 14. martā. Skatīts: 2019. gada 28. aprīlī. Vikikrātuvē par šo tēmu ir pieejami multivides faili. Skatīt: Andešs Sēdergrēns. Olympedia profils (angliski) FIS profils (distanču slēpošana) (angliski)