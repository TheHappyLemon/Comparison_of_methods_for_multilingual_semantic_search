Kailvārpu ambrozija (Ambrosia psilostachya) ir augu suga kurvjziežu dzimtas Ambroziju ģintī. Savvaļā tā ir sastopama Ziemeļamerikā, taču suga ir ievazāta arī Eiropā, tostarp, Latvijā. Kailvārpu ambrozija ir daudzgadīgs 20-70 cm augsts vienmājas lakstaugs, kuram uz viena auga ir nodalīti vīrišķie un sieviešķie ziedi. Auga stublājs ir stāvs, vienkāršs vai zaro. Augs ir pelēcīgs, apmatots ar mazliet atstāvošiem un piegulošiem matiņiem. Lapas ir sēdošas, 5-15 cm garas, pēc formas tās ir vienkārt plūksnainas un plūksnu mala ir zobaina. Katra zara galā ir var attīstīties ķekarveidīga ziedkopa, kura atšķirībā no pārējā auga nav mataina. Vīrišķie ziedu kurvīši ir novietoti ķekara galotnē, zem tiem pa vienam vai diviem ir sievišķie ziedi. Vīkals saaudzis. Augļu laikā vīkalam, kas saglabājas pie augļa, labi saskatāmi vairāki izciļņi. Ziedēšanas sezona ir septembrī un oktobrī. «kailvārpu ambrozija - Ambrosia psilostachya DC. - Augi - Latvijas daba». www.latvijasdaba.lv. Skatīts: 2022-02-07. Vikikrātuvē par šo tēmu ir pieejami multivides faili. Skatīt: Kailvārpu ambrozija. Encyclopædia of Life raksts (angliski)