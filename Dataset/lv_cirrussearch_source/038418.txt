Lauri Marjameki (somu: Lauri Marjamäki; dzimis 1977. gada 29. maijā Tamperē, Somijā) ir somu hokeja treneris. Kopš 2016. gada ir Somijas hokeja izlases galvenais treneris. Profesionālā līmenī hokeju nav spēlējis, bijis tikai dzimtās pilsētas Tamperes klubu Koovee un Ilves jauniešu komandās. Spēlēt beidzis 17 gadu vecumā. Trenera karjeru sācis kā Tamperes "Ilves" U18 komandas treneris. 2002. gadā pārgājis uz Espo "Blues", kur trenējis dažādu vecumu jauniešu un junioru komandas. 2007. gadā kļuva par Blues galvenās komandas trenera Petri Matikainena asistentu. Kā asistents divreiz izcīnīja sudraba medaļas SM līgā (2008. un 2011. gadā). Paralēli sāka strādāt ar Somijas junioru (U20) izlasi, kur 2010. gada Pasaules čempionātā junioriem bija trenera asistents. 2011. gada Pasaules čempionātā bija Somijas junioru izlases galvenais treneris. 2011. gadā tika iecelts par Espo "Blues" galveno treneri. Pirmajā sezonā jaunajā amatā aizveda komandu līdz 4. vietai. Izslēgšanas spēļu ceturtdaļfināla sērijā kļuva par pirmo galveno treneri Somijas hokeja līgas vēsturē, kura komanda uzvarēja sēriju ar 4:3 pēc zaudētām pirmajām trīs spēlēm. Taču nākamā sezona izvērtās neveiksmīgi, komanda play-off neiekļuva, un 2013. gada februārī, mēnesi pirms regulārās sezonas beigām, Marjameki amatu atstāja. 2013.—2014. gada sezonu uzsāka kā Oulu "Kärpät" galvenais treneris. Vienlaikus sāka strādāt arī ar Somijas pieaugušo hokeja izlasi kā viens no galvenā trenera Erkas Vesterlunda palīgiem. Marjameki bija treneru kolektīvā, kas palīdzēja Somijas izlasei izcīnīt bronzas medaļas 2014. gada ziemas olimpiskajās spēlēs un sudraba godalgas 2014. gada Pasaules čempionātā. Arī pēc galvenā trenera maiņas Marjameki turpināja darbu Somijas izlases treneru korpusā 2014.—2015. gada sezonā kā Kari Jalonena asistents. Ar Oulu "Kärpät" 2014. un 2015. gadā izcīnīja Somijas čempiona titulu. 2015. gadā saņēma Kalevi Numminena balvu kā sezonas labākais treneris. 2015.—2016. gada sezonā Somijas hokeja līgā izcīnīja bronzas medaļas, bet Čempionu hokeja līgā aizveda komandu līdz finālam. 2015. gada oktobrī tika paziņots, ka Marjameki pēc 2016. gada Pasaules čempionāta, beidzoties Kari Jalonena līgumam, kļūs par Somijas izlases galveno treneri. Viņa pirmais turnīrs jaunajā amatā bija 2016. gada Pasaules kausa izcīņa hokejā. Tajā Somija neizkļuva no grupas, zaudējot visās trīs spēlēs. «Marjamäen unelma tässä ja nyt» (somu). jatkoaika.com. 2011. gada 8. septembrī. Skatīts: 2017. gada 3. maijā. «Entry list by team - Finland» (angļu). IIHF.com. Arhivēts no oriģināla, laiks: 2014. gada 19. februārī. Skatīts: 2017. gada 3. maijā. «Finland» (angļu). IIHF.com. Arhivēts no oriģināla, laiks: 2014. gada 20. februārī. Skatīts: 2017. gada 3. maijā. «Uskomaton Blues teki historiaa!» (somu). mtv.fi. 2012. gada 2. aprīlī. Arhivēts no oriģināla, laiks: 2016. gada 14. aprīlī. Skatīts: 2017. gada 3. maijā. «Tässä ovat Liiga-kauden 2014-15 palkitut!» (somu). liiga.fi. 2015. gada 2. maijā. Arhivēts no oriģināla, laiks: 2017. gada 23. augustā. Skatīts: 2017. gada 3. maijā. «Marjamaki to take over» (angļu). IIHF.com. 2015. gada 6. oktobrī. Skatīts: 2017. gada 3. maijā.[novecojusi saite] Trenera profils eliteprospects.com (angliski) Olympedia profils (angliski) Internet Hockey Database profils (angliski) Eurohockey profils (angliski)