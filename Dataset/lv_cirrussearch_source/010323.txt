Fiskars Oyj Abp ir Somijas uzņēmums, kas nodarbojas galvenokārt ar rokas darbarīku un dārza inventāra ražošanu. Plaši pazīstams ar augstas kvalitātes nažiem, šķērēm un cirvjiem. Tā galvenais birojs atrodas Helsinkos. Par Fiskars dibināšanu tiek uzskatīts 1649. gads. Uzņēmuma akcijas tiek kotētas biržā Nasdaq Helsinki. Lielākie kapitāldaļu turētāji (2017. gada novembrī): Virala Oy Ab (15,44 %), Holdix Oy Ab (12,41 %), Turret Oy Ab (11,39 %). 1649. gadā Fiskari ciemā (zviedru: Fiskars) holandiešu tirgotājs Peters Torveste (Peter Thorwöste) uzbūvēja čuguna lietuvi, kur ieguva čugunu Zviedrijas vajadzībām. Šeit arī sāka izgatavot naglas, nažus, kapļus, dzelzs riteņus un citus saimniecības priekšmetus. Gadu gaitā uzņēmums mainīja īpašniekus. 1832. gadā Fiskari ciemā tika izveidota Somijā pirmā galda instrumentu velmētava. Šeit 1830. gados uzbūvēja Somijā pirmo tvaika dzinēju. 1883. gadā čugunlietuve kļuva par kapitālsabiedrību Fiskars Aktiebolag. Helsinku biržas sarakstos Fiskars ir kopš 1915. gada. Pirmā pasaules kara laikā uzņēmums attīstījās, saņemot Krievijas pasūtījumus. Pēc Somijas neatkarības iegūšanas Fiskars zaudēja plašo Krievijas tirgu. Uzņēmums pārorientējās uz Baltijas valstīm un centās iespiesties Rietumeiropas tirgū. Tika modernizētas ražošanas iekārtas. Fiskars iegādājās Inha čugunlietuvi Ehteri, Oy Ferraria Ab ar ražotnēm Loimā, Jokioinen un Pero Karēlijas šaurumā, kā arī citus uzņēmumus. 1930. gadu pasaules ekonomiskā krīze apstādināja Fiskars attīstību. Lai gan drīz sekoja augšupejoša tendence, līdzdalība Otrā pasaules karā Somijai maksāja cilvēku dzīvības, gandrīz iznīcināja tirdzniecību un apturēja produkcijas ražošanu vietējā tirgū līdz 1948. gadam. Pēc kara Somija piedzīvoja grūtus laikus, jo tai Padomju Savienībai bija jāmaksā reparācijas. Savukārt Fiskars tas radīja jaunas iespējas, jo no valsts tika saņemti metalurģijas pasūtījumi. Uzņēmumā tika veikta struktūrreforma, uzsākot masveida ražošanu. 1960. gadu sākumā Fiskars iegādājās citus uzņēmumus. Šī paplašināšanās programma tomēr bija pārāk plaša, kas pasliktināja uzņēmuma peļņu. Fiskars vadība drīz vien saprata, ka uzņēmumam vajadzīga koncentrēšanās un pārstrukturēšana. Lai to panāktu, Fiskars pārdeva daļu zemes īpašumu. Vēl svarīgāks lēmums bija atbrīvoties no savas sākotnējās darbības jomas: tērauda ražošanas, kas tika pārdota metalurģijas uzņēmumam Ovako. 1962. gadā uzņēmums sāka ražot plastmasas traukus. 1965. gadā Fiskars bija viens no pirmajiem Eiropā, kas sāka ražot mikroviļņu krāsnis. 1960. gados tika ieviests produkts, ar kuru Fiskars ieguva vislielāko atpazīstamību. Eksperimentējot ar nerūsējošā tērauda sloksnēm un plastmasas liešanu ar spiedienu, inženieris Olafs Bakstroms izstrādāja pasaulē pirmās vieglās "klasiskās šķēres" ar oranžiem plastmasas rokturiem. Dizains bija gan māksliniecisks gan funkcionāls. Šķēres vēlāk tika iekļautas Modernās mākslas muzeja Dizaina kolekcijā Ņujorkā un Filadelfijas mākslas muzejā. Dažus gadus pēc to ieviešanas Somijas tirgū šķēres ievēroja ASV uzņēmums Normark, kam bija tiesības izplatīt Somijas makšķerēšanas piederumu ražotāja Rapala produkciju. Normark ieguva Fiskars šķēru izplatīšanas tiesības ASV, kur tās ātri kļuva populāras. 1977. gadā Fiskars dibināja šķēru rūpnīcu Voso pilsētā Viskonsinā, ASV. 1970. gados Inha fabrikā sāka ražot Buster alumīnija laivas. 1983. gadā uzņēmums pieņēma jaunu stratēģiju, attīstoties ar paplašināšanos ārzemēs. 1984. gadā izveidota jauna uzņēmējdarbības vienība: Patēriņa preču grupa, un nākamajā gadā par uzņēmuma galveno produktu līniju tika izvēlētas patēriņa preces. 1985. gadā nopirkts Zviedrijas vadošais nažu ražotājs Knivman AB. 1986. un 1987. gadā Fiskars iegāja ASV dārza rīku un nažu tirgū, nopērkot uzņēmumus Wallace Manufacturing Co. un Gerber Legendary Blades. 1987. gadā Indijā dibināts kopuzņēmums šķēru ražošanai. 1987. gadā iegādāts Zviedrijas nažu ražotājs Ergotool AB. 1988. gadā nopirkta bankrotējušā Apvienotās Karalistes uzņēmuma Wilkinson Sword mājas un dārza instrumentu nodaļa. 1988. gadā iegādāts Vācijas uzņēmums Wilhel Boos ar zīmolu 3+. 1989. gadā nopirkts Itālijas vadošais nažu ražotājs Coltellerie Montana. 1989. gadā Dānijas uzņēmums Gripit kļuva par Fiskars meitas uzņēmumu; 1991. gadā tas pārņemts pilnībā. 1990. gadā Fiskars iesaistījās uzņēmumu Wärtsilä un Lohja apvienošanā, rezultātā izveidojoties Metra grupai. 1991. gadā Somijā un Zviedrijā iestājās recesija, un Metra nesa zaudējumus. Savukārt Patēriņa preču grupa spēja palielināt pārdošanas apjomus, un Fiskars saglabāja rentabilitāti. 1991. gadā nopirkts Norvēģijas rokas instrumentu un dārza rīku ražotājs Norbergs Redskap. 1997. gadā ASV no Alterra Holdings Corp. nopirkti uzņēmumi Aquapore Moisture Systems Inc. (dārza laistīšanas produkti) un Royal Rubber & Manufacturing Co. (Veldura zīmola gumijas un vilina paklāji); iegādāts ASV uzņēmums EnviroWorks (Planterra puķu podi un Enviroshade saules sargi), Itālijas nažu ražotājs Kaimano. Fiskars piederošie nepārtrauktās barošanas sistēmu ražotāja Exide Electronics Group, Inc. 16 % kapitāldaļu pārdoti Apvienotās Karalistes uzņēmumam BTR. 1998. gadā nopirkts Vācijas dārza produktu ražotājs Werga-Tools GmbH. 1998. gadā iegādāts Apvienotās Karalistes puķu podu un dārza produktu ražotājs Vikingate Ltd 1999. gadā nopirkti vairāki dārza produktu ražotāji: Richard Sankey & Sons Ltd (plastmasas puķu podi), American Designer Pottery L.P. 2006. gadā iegādāts Zviedrijas uzņēmums Silva (navigācijas instrumenti). 2007. gadā Fiskars nopirka Somijas stikla trauku ražotāju Iittala (ar zīmoliem Arabia, Hackman, Iittala, Rörstrand) un Francijas dārza un celtniecības rīku ražotāju Leborgne. 2009. gadā ASV navigācijas instrumentu ražotājs Brunton Inc. (ietilpa Silva grupā) pārdots Zviedrijas uzņēmumam Fenix Outdoor AB. 2011. gadā navigācijas instrumentu ražotājs Silva pārdots Zviedrijas uzņēmumam investīciju Karnell. 2013. gadā no investīciju fonda nopirkts Dānijas porcelāna izstrādājumu ražotājs Royal Copenhagen. 2015. gadā iegādāta WWRD grupa (zīmoli Waterford, Wedgwood, Royal Doulton, Royal Albert un Rogaška). 2016. gada janvārī Buster laivu ražotājs Inhan Tehtaat Oy Ab pārdots Yamaha Motor Europe. Fiskars ir pārvaldītājsabiedrība. Tā lielākā sastāvdaļa ir Fiskars Brands, kas ražo amatniecības un dārza produktus. Šīs apakšvienības galvenais birojs atrodas Medisonā, ASV. Biznesa segmenti sadalīti: Americas, EMEA (Europe, Middle East & Asia — Eiropa, Vidējie Austrumi un Āzija) un Other (Inha Works un Real Estate). Outdoor Recreation segments, kura centrālais birojs atrodas Portlendā, ASV, piedāvā produktus ļaudīm, kas nodarbojas ar sportu un pavada brīvo laiku dabā. Tajā ietilpst ASV uzņēmums Gerber Legendary Blades, kas ražo ekipējumu medībām, makšķerēšanai un tūrismam. School, Office & Craft segments, kuras centrālais birojs atrodas Medisonā, piedāvā produktus skolām, birojiem un amatniecībai. Šeit bez Fiskars zīmola ietilpst arī Heidi Grace Design, Cloud 9 Design un Gingher. Garden and Outdoor Living, kura birojs atrodas Sauksitijā, ASV, piedāvā instrumentus darbam dārzā. Bez Fiskars zīmola šeit ietilpst arī Sankey, Ebert, Leborgne, Werga, Zinck-Lysbro un Wilkinson Sword. Fiskars Europe galvenais birojs atrodas Briselē, Beļģijā. Fiskars Housewares birojs atrodas Helsinkos. Uzņēmums Iittala ražo mājsaimniecības piederumus. Arabia ražo virtuves un galda piederumus, keramikas traukus. Inha Works izgatavo alumīnija laivas ar zīmolu Buster. Fiskars pārvalda arī aptuveni 150 km² īpašumu tā dzimšanas vietas apkārtnē. Bez tam Fiskars ir lielākais daļu turētājs Somijas kuģu dzinēju un elektrības ražošanas iekārtu uzņēmumā Wärtsilä. Krievijas Impērijas un pirmskara Latvijas laikā Fiskars naži bija populāri iedzīvotāju vidū. Tas arī atspoguļots latviešu rakstnieku darbos. Piemēram, Jāņa Poruka stāstā "Kauja pie Knipskas" saliekamais nazis dēvēts par "piskaru". Aleksandrs Čaks dzejolī "Pie Daugavas" raksta: "Kaut fiskaru pie rīkles liec .." Latvijā, kā arī citur bijušajā PSRS vārds "fiskars" vēl tagad ir sinonīms meža mašīnu manipulatoriem. 1960. gados Padomju Savienībai, kur netika ražota tāda tehnika, Somijas uzņēmums Loglift meža mašīnām sāka piegādāt manipulatorus ar zīmolu FISKARS. Vēlāk arī citu ražotāju manipulatorus mežinieki sauca par "fiskariem". Major shareholders Fiskars «Fiskars vēsture». Arhivēts no oriģināla, laiks: 2012. gada 18. maijā. Skatīts: 2011. gada 18. oktobrī. Arhivēts 2012. gada 18. maijā, Wayback Machine vietnē. FISKARS BUYS ROYAL, AQUAPORE Mitch Wilkinson, rubbernews.com, 3/31/1997 Fiskars Group's sale of part of Wärtsilä shares completed[novecojusi saite] Fiskars Corporation, 15.02.2011 Jānis Poruks "Kauja pie Knipskas" Arhivēts 2011. gada 30. augustā, Wayback Machine vietnē. Aleksandrs Čaks. "Nepublicētie" "Pie Daugavas" «LOGLIFT — meža manipulātori». Arhivēts no oriģināla, laiks: 2016. gada 4. martā. Skatīts: 2011. gada 19. oktobrī. «LOGLIFT ЗНАЕТ, ЧТО ПРЕДЛАГАЕТ». Arhivēts no oriģināla, laiks: 2014. gada 14. augustā. Skatīts: 2014. gada 30. septembrī.