Krāsu filtru masīvs jeb krāsu filtru mozaīka ir nelielu krāsu filtru mozaīka, kas tiek izvietota virs fotokameras attēla sensora pikseļiem, lai iegūtu krāsu informāciju. Krāsu filtri ir nepieciešami, jo tipiskie fotosensori nosaka gaismas intensitāti ar pavisam nelielu vai vispār bez viļņa garuma vērtības, tāpēc nevar atdalīt krāsas informāciju. Tā kā sensori tiek izgatavoti no pusvadītājiem, uz tiem attiecas cietvielu fizikas principi. Krāsu filtri gaismu filtrē pēc viļņa garuma tā, lai iegūtais rezultāts saturētu informāciju par gaismas krāsu. Piemēram, Baiera filtrs (attēlā pa labi) dod informāciju par sarkano, zaļo un zilo (RGB) viļņa garumu reģioniem. Attēla sensora iegūtos izejas datus pēc tam pārveido par pilnkrāsu attēlu (katrā pikselī attēlojot visu triju pamatkrāsu intensitāti), izmantojot algoritmu, kas pielāgots katram krāsu filtra veidam. Krāsu atveidošanu nosaka šis algoritms kopā ar filtru masīva elementu caurlaides koeficientu. RGBW matrica (no sarkans, zaļš, zils, balts: (angļu: Red, Green, Blue, White) ir krāsu filtru masīvs, kas iekļauj baltos jeb caurspīdīgos filtra elementus, kas ļauj foto diodei reaģēt uz visu krāsu gaismu. Tas ļauj noteikt lielāku gaismas apjomu salīdzinājumā ar Baiera matricu. 2005. gadā patentu šādam filtru masīva izkārtojumam iesniedza uzņēmums Sugiyama. 2007. gadā Kodak paziņoja par vairākiem saviem patentiem RGBW šabloniem, visos kuros bija iekļauta īpašība, kas ļāva gadījumā, ka baltās šūnas tiek ignorētas, atlikušie krāsu filtri ir izkārtoti tādā veidā, lai to datus varētu apstrādāt ar standarta Baiera matricas algoritmu. Junichi Nakamura. Image Sensors and Signal Processing for Digital Still Cameras. CRC Press, 2005. ISBN 978-0-8493-3545-7. «Color Correction for Image Sensors». Image Sensor Solutions: Application Note. Revision 2.0. Kodak. 2003. gada 27. oktobris.[novecojusi saite] «US Patent Application 20050231618». Arhivēts no oriģināla, laiks: 2017. gada 22. februārī. Skatīts: 2017. gada 22. februārī.