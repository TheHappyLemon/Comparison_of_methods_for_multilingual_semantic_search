Ziemeļkamarinesa (filipīniešu: Lalawigan ng Hilagang Camarines, angļu: Province of Camarines Norte, bikolu: Probinsya kan Amihanan na Camarines) ir viena no Filipīnu provincēm valsts vidusdaļā, Bikolas reģionā. Administratīvi dalās 12 municipalitātēs un sīkāk 282 barangajās. Provinces centrs un lielākā apdzīvotā vieta ir Daetas municipalitāte. Provinci apdzīvo galvenokārt bikoli. Province izvietojusies Bikolas pussalas ziemeļos; dienvidrietumos robežojas ar Kesonas provinci, bet dienvidaustrumos — ar Dienvidkamarinesas provinci. Ziemeļos tās krastus apskalo Filipīnu jūra un austrumos — Sanmigela līcis. Provincei pieder Kalagvas salas Filipīnu jūrā, kā arī vairākas nelielas salas Sanmigela līcī. Reljefs lielākoties kalnains ar auglīgiem piekrastes līdzenumiem un upju ielejām. Provinces dienvidos paceļas Labo (1544 m vjl) vulkāna masīvs. Pirmā Spānijas koloniālā administratīvā vienība Ibalona (Ibalon) tika izveidota 1579. gadā; tā iekļāva lielāko daļu mūsdienu Bikolas reģiona. 1636. gadā sākotnējā Ibalona tika sadalīta, nodalot atsevišķi Amboskamarinesu (Ambos Camarines) ar centru Nuevakaseresā un Ibalonu ar centru Sorsogonā. 1829. gadā Amboskamarinesa pirmoreiz tika sadalīta ziemeļu un dienvidu provincēs, bet pēc tam vairākkārt tās tika apvienotas un pārdalītas no jauna. 1919. gadā notika galīgā provinču sadalīšana, izveidojot Ziemeļkamarinesu ar centru Daetā. Vikikrātuvē par šo tēmu ir pieejami multivides faili. Skatīt: Ziemeļkamarinesa.