Mehiko (spāņu: Ciudad de México) ir Meksikas galvaspilsēta un lielākā pilsēta, valsts galvenais ekonomikas un finanšu centrs. Meksikas aglomerācija ir trešā lielākā pasaulē (aiz Tokijas un Ņujorkas aglomerācijām). Pilsēta atrodas Meksikas dienvidos, plakankalnē 2240 metru virs jūras līmeņa. To ietver vairākas 4000 līdz 5500 metru augstas vulkāniskas kalnu grēdas. Pilsēta iedalās kolonijās (Colonias). Sakarā ar ģeogrāfisko izvietojumu augstu kalnu ielejā, Mehiko nopietna problēma ir gaisa piesārņojums. Arī noziedzība ir augstā līmenī — Mehiko ir otrs lielākais cilvēku nolaupīšanas gadījumu skaits pasaulē. Pilsēta ir uzcelta 16. gadsimtā uz acteku impērijas Tenočtitlanas drupām. Pilsētas centrā saglabājušās piecu acteku tempļu drupas, atrodas Mehiko katedrāle - lielākā baznīca Amerikas kontinentā, kā arī vairākas ievērojamas 19./20. gadsimta celtnes. 1987. gadā pilsētas vēsturiskais centrs kopā ar pilsētas Sočimilko rajonu tika iekļauts UNESCO Pasaules mantojuma sarakstā. 1325. gadā Mehiko pašreizējā vietā tika dibināta Tenočtitlana — acteku impērijas galvaspilsēta. Tā tika uzcelta uz Tekskoko (Texcoco) ezerā mākslīgi izveidotām salām. Ezers aizņēma lielu daļu no Mehiko ielejas teritorijas, mūsdienās tas ir nosusināts, bet pati Mehiko nopietni cieš no ūdens trūkuma. 1521. gadā pilsētu gandrīz pilnīgi nopostīja spāņu konkistadors Ernans Kortess. 1525. gadā Mehiko kļuva par Spānijas Jaunspānijas (Nueva España) vicekaralistes galvaspilsētu. 1821. gadā Mehiko kļuva par neatkarīgās Meksikas galvaspilsētu. XX gadsimta otrajā pusē pilsēta sāka strauji augt, — ja 1950. gadā pilsētā dzīvoja 3 miljoni cilvēku, tad 2000. gadā — ap 18 miljoniem. 1968. gadā Mehiko notika Olimpiskās spēles. 1985. gadā pilsētā notika 8,1 balles stipra (pēc Rihtera skalas) zemestrīce, bojā gāja 5000 — 20000 cilvēku. 1986. gadā Mehiko notika Pasaules čempionāts futbolā. Straujais, neparedzētais iedzīvotāju skaita pieaugums izraisījis gan dzeramā ūdens trūkumu, gan sanitāro apstākļu pasliktināšanos. Kalni, kas ieskauj pilsētu, aizkavē gaisa apmaiņu, līdz ar to palielinās automobiļu un rūpniecības radītā gaisa piesārņojuma daudzums. Mehiko tas ir viens no augstākajiem pasaulē. Vairums Mehiko lietus mežu izcirsti, tā palielinot augsnes eroziju. Mehiko dzimuši: Visente Fokss (Vicente Fox Quesada) (1942) — Meksikas prezidents (2000—2006) Frīda Kalo (Frida Kahlo) (1901—1954) — gleznotāja Kantinflass (Cantinflas) (1911—1993) — kinoaktieris Alfonso Kuarons (Alfonso Cuarón Orozco) (1961) — kinorežisors Ugo Lopess-Gatels Ramiress (Hugo López-Gatell Ramírez) (1969) — epidemiologs Vikikrātuvē par šo tēmu ir pieejami multivides faili. Skatīt: Mehiko. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) https://www.inegi.org.mx/programas/ccpv/2020/.