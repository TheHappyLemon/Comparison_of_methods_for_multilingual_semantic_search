Višgorodoka (krievu: Вышгородок, vācu: Hochstatt; agrāk Višgoroda, Augšpils) ir ciems Krievijas Federācijā, kas no 1920. līdz 1940. gadam bija Latvijas Republikas, bet no 1940. līdz 1944. gadam — Latvijas PSR teritorijas sastāvā. Atrodas pie Krievijas galvenā autoceļa A116 (E262), kas savieno Ostrovu un Latvijas robežu, cauri ciemam tek Ladas upe. Šobrīd ciemā dzīvo nedaudz mazāk kā 500 iedzīvotāju. Višgorodokā atrodas Augšpils pilskalns ar 15. gadsimta krievu cietokšņa atliekām un 19. gadsimta beigās celto Sv. Borisa un Gļeba pareizticīgo baznīcu. 2015. gadā Višgorodokas pagasts kā teritoriālā vienība tika likvidēts. Ciems atrodas Pitalovas rajona Gauru pagastā (krievu: Гавровская волость). Starpkaru periodā ciems bija teritorijā, ko Latvijā iekļāva no bijušās Pleskavas guberņas Ostrovas apriņķa. Višgoroda kļuva par Jaunlatgales apriņķa (vēlāk Abrenes apriņķa) Višgorodas pagasta centru. 1926. gadā Višgorodai piešķīra biezi apdzīvotas vietas statusu. 1931. gadā ciemu pārdēvēja par Augšpili. 1944. gada 23. augustā Augšpils pagastu kopā ar Abreni un vēl 5 pagastiem pievienoja Krievijas PFSR jaunizveidotajam Pleskavas apgabalam. Pēc Latvijas neatkarības atjaunošanas 1991. gadā tā de facto palika Krievijas sastāvā, bet pēc Latvijas un Krievijas robežlīguma ratificēšanas 2007. gadā Latvija arī de iure atteicās no pretenzijām uz šo teritoriju. Крепость Вышгородок (V. Smirechansky Vēstures un statistikas informācijas apkopojums par Pleskavas eparhiju) http://publication.pravo.gov.ru/Document/View/6000201504020002?index=6&rangeSize=1 «Valdības Vēstnesis: Trešdiena, 30. decembris, 1931». Arhivēts no oriģināla, laiks: 2020. gada 3. februārī. Skatīts: 2011. gada 19. aprīlī. «Par Latvijas Republikas un Krievijas Federācijas līgumu par Latvijas un Krievijas valsts robežu». Likumi.lv. 2007-11-30. Arhivēts no oriģināla, laiks: 2010-02-26. Skatīts: 2010-06-27.