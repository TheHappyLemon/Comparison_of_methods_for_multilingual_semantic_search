Kolonja (Kolonia) ir pilsēta Mikronēzijas Federatīvajās Valstīs, Ponpejas pavalsts galvaspilsēta, valsts otra lielākā apdzīvotā vieta. Aizņem 1,5 x 1,5 km lielu pussalu Ponpejas salas ziemeļos. Veido atsevišķu municipalitāti. Pilsēta dibināta 1887. gadā kā Spānijas Karolīnu salu koloniālās administrācijas pilsēta ar nosaukumu Santjago de la Asensjona (Santiago de la Ascensión), bet neformāli dēvēta vienkārši par Kolonju. 1899. gada 30. jūnijā, pēc Spānijas un Amerikas kara, Spānija pārdeva Karolīnu salas, tajā skaitā Ponpeju, Vācijas Impērijai, kas Mikronēzijas salas iekļāva Vācijas Jaungvinejas sastāvā. Vācu administrācijas laikā pilsēta oficiāli tika pārdēvēta par Kolonju (Kolonia). Pirmā pasaules kara laikā salas okupēja Japāna, kas pēc tam to pārvaldīja kā Nāciju līgas mandātu. Sajā periodā salā ieradās ievērojams daudzums japāņu kolonistu, galvenokārt no Okinavas. Otrā pasaules kara laikā pilsēta ievērojami cieta ASV spēku bombardēšanā. Pēc Otrā pasaules kara Ponpeja kļuva par ASV Klusā okeāna salu mandātteritorijas vienu no distriktiem, bet Kolonja — par tā administratīvo centru. 1979. gada 10. maijā Ponpeja kļuva par neatkarīgo Mikronēzijas Federatīvo Valstu daļu, bet Kolonja līdz 1989. gadam bija valsts galvaspilsēta, līdz federālās administratīvās iestādes tika pārceltas uz 8 km attālo Palikiru. Kolonjā atrodas pavalsts administratīvās un izglītības iestādes, hospitālis, muzejs, kā arī lielākā daļa ārvalstu vēstniecību. Nelielajā Teketikas salā ziemeļos no Kolonjas, ar kuru tā savienota ar dambi, atrodas osta un Ponpejas starptautiskā lidosta. «2010 FSM‐WIDE CENSUS of POPULATION & HOUSING». Vikikrātuvē par šo tēmu ir pieejami multivides faili. Skatīt: Kolonja.