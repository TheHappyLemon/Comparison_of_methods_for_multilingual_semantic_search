Andris Piebalgs (dzimis 1957. gada 17. septembrī Valmierā) ir latviešu pedagogs, politiķis un diplomāts. Bijis Saeimas deputāts un ministrs, laikā no 2004. līdz 2014. gadam bija Eiropas Savienības komisārs no Latvijas. Partijas "Vienotība" biedrs, bijis partijas valdes priekšsēdētājs (2016—2017). Dzimis 1957. gadā Valmierā. Mācījās Valmieras 11 varoņu komjauniešu vidusskolā, 1980. gadā absolvēja Latvijas Universitātes Fizikas un matemātikas fakultāti. Pēc tam strādāja par pedagogu savā bijušajā skolā, bija tās direktora vietnieks un direktors. No 1988. gadā Piebalgs ieņēma dažādus amatus Tautas izglītības ministrijā. Skolas laikā A. Piebalgs bija Valmieras 11 varoņu komjauniešu vidusskolas komjaunatnes organizācijas sekretārs. Iestājies PSKP, bija PSKP 19. Vissavienības konferences delegāts. No 1990. līdz 1993. gadam A. Piebalgs Ivara Godmaņa Ministru padomē bija tautas izglītības ministrs, viens no "Latvijas Ceļa" dibinātājiem. No 1993. līdz 1994. gadam bija 5. Saeimas deputāts ("Latvijas Ceļš"), budžeta un finanšu komisijas priekšsēdētājs. No 1994. līdz 1995. gadam — finanšu ministrs Māra Gaiļa valdībā. Saasinoties banku krīzei, 1995. gada 19. maijā atkāpās no amata. Pēc tam darbojās diplomātiskajā dienestā. A. Piebalgs bija Latvijas vēstnieks Igaunijā no 1995. līdz 1997. gadam un vēstnieks Eiropas Savienībā no 1998. līdz 2003. gadam. Pirmās Latvijas Eiropas komisāres Sandras Kalnietes biroja vadītājs. No 2004. līdz 2010. gadam A. Piebalgs bija Eiropas Savienības enerģētikas komisārs, bet nākamajā Eiropas Komisijā no 2010. līdz 2014. gadam — Eiropas Savienības attīstības komisārs. 2007. gadā atzīts par Eiropas Gada cilvēku Latvijā. 2014. gadā beidzās A. Piebalga otrais Eiropas komisāra termiņš. Par nākamo komisāru no Latvijas kļuva Valdis Dombrovskis, bet A. Piebalgs iestājās partijā "Vienotība". 2016. gada jūnijā ievēlēts par partijas priekšsēdētāju, nomainot amatā Solvitu Āboltiņu. Šo amatu atstāja 2017. gadā. «Eirokomisārs Piebalgs iestājies 'Vienotībā'». Delfi.lv. Skatīts: 2014. gada 16. septembrī. «Par Vienotības priekšsēdētāju ievēlē Piebalgu; Smiltēns pārstāvēs Vidzemi (16:32)». diena.lv. Skatīts: 2016. gada 4. jūnijā. Vikikrātuvē par šo tēmu ir pieejami multivides faili. Skatīt: Andris Piebalgs. Oficiālā mājaslapa (angliski)