Pārpilnības rags (latīņu: cornu copiae) vai Amaltejas rags (grieķu: κέρας Ἀμαλθείας) ir pārpilnības un pārticības simbols. Parasti tiek attēlots kā raga formas trauks, pilns ar augļiem, ziediem un riekstiem. Cēlies no sengrieķu mitoloģijas, ko vēlāk pārņēmuši romieši un plaši lietots arī mūsdienās, sevišķi tēlotājā mākslā, arhitektūrā, heraldikā. Mitoloģijā ir vairāki skaidrojumi par pārpilnības raga izcelsmi. Viszināmākā ir saistīta ar Zeva zīdīšanu, kurš kā mazulis tika noslēpts no sava tēva Krona alā Idas kalnā, kur to pieskatīja vairākas dievišķās aukles, tajā skaitā nimfa Amalteja kazas izskatā. Amalteja mazuli Zevu zīdīja ar savu pienu. Zevam jau zīdaiņa vecumā bijis liels spēks un, spēlējoties ar Amalteju, tas viņai nolauzis vienu ragu, bet ar savām dievišķajām spējām devis tam spēju uz nebeidzamu barošanu. Citā mītā pārpilnības rags radies, Hēraklam cīnoties ar upju dievību Akeloju un nolaužot tam vienu no ragiem. Pārpilnības rags bija vairāku grieķu un romiešu ar ražas novākšanu, pārticību un garīgumu saistīto dievību atribūts: Zemes dieviete Gaja vai Terra, bagātības dievs Pluts, nimfa Maja, veiksmes dieviete Fortūna. Skalsa Vikikrātuvē par šo tēmu ir pieejami multivides faili. Skatīt: Pārpilnības rags.