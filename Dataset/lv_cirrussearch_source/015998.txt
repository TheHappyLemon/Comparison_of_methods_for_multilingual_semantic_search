Jori Lehtere (somu: Jori Lehterä; dzimis 1987. gada 23. decembrī) ir somu hokejists, centra uzbrucējs, Somijas hokeja izlases dalībnieks. Pašlaik (2024) Lehtere spēlē Somijas hokeja līgas kluba Helsinku HIFK sastāvā. Profesionāļa karjeru Lehtere uzsāka 2006.—07. gada sezonā, kad pēc ilgāka kluba sistēmā aizvadīta laika, uzbrucējs debitēja SM līgas vienības Helsinku "Jokerit" sastāvā. 2007.—08. gada sezonu hokejists aizvadīja jau Tamperes "Tappara" rindās. 2008.—09. gada sezonas otrajā pusē viņš pievienojās AHL klubam Peorijas "Rivermen", taču vasarā atgriezās Tamperē, 2009.—10. gada sezonu noslēdzot kā SM līgas rezultatīvākais spēlētājs. 2010. gada vasarā Lehtere pievienojās KHL klubam Jaroslavļas "Lokomotiv", taču pēc tajā aizvadītas sezonas pārcēlās uz Novosibirskas "Sibirj". "Sibir" rindās spēlēja trīs gadus. 2014. gada jūlijā noslēdza divu gadu līgumu ar Sentluisas "Blues", rudenī arī debitējot NHL. Savu pirmo NHL sezonu Lehtere noslēdza ar 44 rezultativitātes punktiem. 2017. gada jūnijā Lehtere tika aizmainīts uz Filadelfijas "Flyers". 2018.—19. gada sezonā "Flyers" rindās aizvadīja vairs tikai 27 spēles. 2019. gada jūnijā noslēdza līgumu ar KHL klubu Sanktpēterburgas SKA, nākamo sezonu pavadot tās sastāvā. Tad pievienojās Maskavas "Spartak". Somijas hokeja izlases rindās izcīnījis bronzas medaļas 2014. gada Olimpiskajās spēlēs, spēlējis arī 2010. un 2014. gada Pasaules čempionātā. Vikikrātuvē par šo tēmu ir pieejami multivides faili. Skatīt: Jori Lehtere. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)