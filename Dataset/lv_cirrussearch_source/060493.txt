Pūkainā asinszāle (Hypericum hirsutum) ir augu suga asinszāļu dzimtas asinszāļu ģints augu suga. Savvaļā tā ir sastopama Eiropā un Rietumāzijā, krūmājos, lapkoku mežos, mežmalās un mežu laucēs. Latvijā tā ir sastopama reti — tikai dienvidu daļā, galvenokārt Zemgales līdzenumā, piemēram, augu suga ir novērota Ukru gāršā. Ierakstīta Latvijas Sarkanajā grāmatā 3. kategorijā. Pūkainā asinszāle ir daudzgadīgs, 25—100 cm garš lakstaugs. Auga stublājs ir stāvs un (tāpat kā lapas) ir blīvi rūsgani apmatots. Lapas visā stublāja garumā ir iegareni olveidīgas, aptuveni 1,5—5 cm garas un 1—2 cm platas ar caurspīdīgiem dziedzeriem. Ziedi ir izvietoti skarā, kas ir stublāja galotnē. Ziedkāts ir apmatots. Vainaglapas ir dzeltenas, aptuveni 0,8—1,1 cm garas. Kauslapas, kuras ir aptuveni 0,3—0,6 cm garas, ir šauri lancetiskas, to mala ir zobaina, katra zobiņa galā ir tumšs dziedzeris. Auglis ir olveida pogaļa. Zied jūlijā un augustā. «pūkainā asinszāle - Hypericum hirsutum L. - Augi - Latvijas daba». www.latvijasdaba.lv. Skatīts: 2022-02-27. Vikikrātuvē par šo tēmu ir pieejami multivides faili. Skatīt: Pūkainā asinszāle. Encyclopædia of Life raksts (angliski)