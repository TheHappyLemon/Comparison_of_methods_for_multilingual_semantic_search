Šis raksts ir par hokeja treneris. Par citām jēdziena Viktors Tihonovs nozīmēm skatīt nozīmju atdalīšanas lapu. Viktors Tihonovs (krievu: Виктор Тихонов; dzimis 1930. gada 4. jūnijā, miris 2014. gada 24. novembrī) bija PSRS hokejists un treneris. Vairāk kā desmit gadus vadot PSRS hokeja izlasi un Maskavas "CSKA" vienību, ir viens no visu laiku titulētākajiem hokeja treneriem. Viktora Tihonova dēls Vasilijs Tihonovs (1958—2013) arī bija hokeja treneris, bet mazdēls Viktors Tihonovs jaunākais (abi dzimuši Rīgā) - profesionāls hokejists. No 1949. līdz 1953. gadam Tihonovs spēlēja Maskavas "VVS MVO" sastāvā, trīs reizes izcīnot PSRS čempiona titulu. 1950. gadā Viktors ieguva Sporta meistara titulu. No 1953. līdz 1963. gadam Viktors spēlēja Maskavas "Dinamo" rindās, 1953. gadā izcīnot savu ceturto PSRS čempiona titulu. Kopā 296 karjerā aizvadītās spēlēs viņš atzīmējās ar 35 vārtu guvumiem. Uzreiz pēc savas karjeras beigām Viktors kļuva par Maskavas "Dinamo" trenera palīgu, taču par galveno treneri Tihonovs kļuva vien 1968. gadā, pārņemot PSRS hokeja līgas Trešās divīzijas kluba Rīgas "Dinamo" stūri. Piecu sezonu laikā Rīgas klubs nokļuva PSRS Augstākajā divīzijā. Tihonovs Rīgā strādāja līdz pat 1977. gadam, kad kļuva vienlaicīgi gan par PSRS izlases, gan Maskavas CSKA galveno treneri. Periodā līdz pat PSRS sabrukumam 1991. gadā, Tihonovs izcīnīja divas Olimpisko spēļu zelta medaļas, astoņus Pasaules čempiona titulus, divpadsmit PSRS čempiones titulus. 1980. gada Olimpisko spēļu komanda izcīnīja sudraba medaļas. 1992. gada Albervilas Olimpiskajās spēlēs, tobrīd vadot jau NVS hokeja izlasi, Tihonovs izcīnīja trešo Olimpisko zelta medaļu, bet 1993. gada Pasaules čempionātā, pie Krievijas izlases stūres, izcīnīja jau devīto Pasaules čempionāta zelta medaļu. Maskavas CSKA Tihonovs turpināja vadīt līdz pat 1996. gadam. Starp 2002. un 2004. gadu viņš atgriezās pie CSKA komandas trenēšanas, taču tad arī beidza savu trenera karjeru. Olympedia profils (angliski) Munzüger Sport profils (vāciski) Eliteprospects profils (angliski) Eurohockey profils (angliski) Viktors Tihonovs - eliteprospects.com trenera profils (angliski)