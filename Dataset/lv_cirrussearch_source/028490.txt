Pīters Pens (angļu: Peter Pan) ir tēls, kuru radīja skotu rakstnieks Džeimss Metjū Berijs. Viņš ir zēns, kas spēj lidot un nekad nepieaug. Nebeidzamo bērnību Pīters Pens pavada piedzīvojumos Nekurzemē, kur viņš ir "pazaudēto puiku" līderis. Vēl Nekurzemē dzīvo nāras, indiāņi, fejas un pirāti. Pena izskatu autors sīki nav aprakstījis nevienā no saviem darbiem. Zēna, kas nekad nepieaug, idejas pamatā ir autora vecākais brālis Deivids, kas slidošanas negadījumā mira dienu pirms savas 14. dzimšanas dienas, tādējādi savas mātes atmiņās saglabādams "jauna puikas" tēlu. Paša Pītera vecums dažādos darbos bijis atšķirīgs, piemēram, romānā Peter and Wendy viņa vecums netiek nosaukts, vienīgi pateikts, ka viņam ir vēl visi piena zobi. Pītera Pena tēls pirmoreiz parādījās Berija romānā The Little White Bird (1902). Lielāko atpazīstamību guvis 1904. gada lugā Peter Pan, or The Boy Who Wouldn't Grow Up, ko 1911. gadā izdeva romāna formātā ar nosaukumu Peter and Wendy. Vēlāk tēls parādījies dažādos mākslas darbos — gan filmās, seriālos, viņam uzceltas vairākas skulptūras. Birkin, Andrew. J.M. Barrie and the Lost Boys. Yale University Press, 1986. Vikikrātuvē par šo tēmu ir pieejami multivides faili. Skatīt: Pīters Pens. Gūtenberga projekts