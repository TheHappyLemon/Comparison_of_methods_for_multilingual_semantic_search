Matīss Edmunds Kivlenieks (dzimis 1996. gada 26. augustā, miris 2021. gada 4. jūlijā) bija latviešu hokejists, vārtsargs. Kivlenieks aizvadījis astoņas spēles Nacionālās hokeja līgas kluba Kolumbusas "Blue Jackets" sastāvā. 2011.—12. gada sezonā Kivlenieks vienā spēlē devās laukumā Latvijas čempionāta komandas Rīgas "Prizma" sastāvā. Tās junioru sistēmā vārtsargs aizvadīja arī nākamo sezonu, taču tad, 17 gadu vecumā, pārcēlās uz Ziemeļameriku. 2015.—16. gada sezonā spēlēja NAHL, taču tad pievienojās USHL vienībai Sioux City Musketeers. Tās sastāvā sezonu noslēdza ar labākajiem statistikas rādītājiem starp vārtsargiem un tika atzīts par līgas labāko spēlētāju. 2017. gada maijā noslēdza trīs gadu līgumu ar NHL klubu Kolumbusas "Blue Jackets", nākamo sezonu uzsākot AHL vienībā Klīvlendas "Monsters". 18. novembrī Kivlenieks pirmo reizi tika izsaukts uz "Blue Jackets". Tiesa, jau nākamajā dienā viņš atgriezās AHL. Tas tika darīts, lai "Blue Jackets" otrais vārtsargs Jonass Korpisalo gūtu spēļu praksi, aizvadot spēli AHL komandas sastāvā. 2019. gada rudenī atkārtoti tika izsaukts uz NHL, šoreiz divas spēles aizvadot uz komandas rezervistu soliņa kā otrais vārtsargs. Janvāra ievadā Kivlenieks kopā ar "Blue Jackets" bija divas nedēļas, taču vārtus turpināja sargāt Elvis Merzļikins. 2020. gada janvāra otrajā pusē, savainojumu gūstot Jonasam Korpisalo, Kivlenieks atkal atgriezās "Blue Jackets" sastāvā. Viņš debitēja NHL 2020. gada 19. janvārī ar uzvaru izbraukumā pret "Rangers" (2:1) un savā debijas spēlē saņēma spēles otrās zvaigznes titulu. Viņš kļuva par 25. Latvijas spēlētāju un piekto Latvijas vārtsargu NHL. Sezonas gaitā "Blue Jackets" sastāvā devās laukumā sešās spēlēs, tajās atvairot vidēji 89,8% pretinieku metienu. Oktobrī hokejists pagarināja līgumu ar "Blue Jackets" uz nākamajām divām sezonām. 2020.—21. gada sezonā "Blue Jackets" sastāvā aizvadīja divas regulārās sezonas noslēdzošās spēles. Latvijas hokeja izlases sastāvā piedalījies 2018. un 2021. gada pasaules čempionātos. 2018. gadā Kivlenieks laukumā nedevās, taču 2021. gadā Rīgā notiekošajā turnīrā izlases vārtos aizvadīja četras spēles. Turnīru Latvijas izlase un Kivlenieks sāka ar 2:0 pirmo reizi vēsturē pārspējot Kanādu. 2021. gada 4. jūlijā (5. jūlijā pēc Latvijas laika) M. Kivlenieks gāja bojā nelaimes gadījumā ASV Neatkarības dienas svinību laikā. Autopsijas rezultāti liecināja, ka nāves iemesls ir smagi iekšējie savainojumi, kad slīpi sasvēries uguņošanas stobrs raidīja savu saturu viņa virzienā. Uguņošanas sprādziena izraisītais triecienvilnis viņa tuvumā izraisīja nāvējošus sirds un plaušu bojājumus. Apbedīts Baldones kapos. Decembrī štata prokuratūra slēdza negadījuma izmeklēšanas lietu bez apsūdzību uzrādīšanas. "Blue Jackets" un "Monsters" fani Kivlenieka piemiņai novietoja ziedus, hokeja nūjas, balonus un plakātus pie Nationwide Arena un Rocket Mortgage FieldHouse haļļu ieejām. 2021. gada 5. jūlijā pirms Stenlija kausa finālsērijas ceturtās spēles Kivlenieks tika pieminēts ar klusuma brīdi. Agrākais Kivlenieka komandas biedrs, tobrīd Vinipegas "Jets" uzbrucējs Pjērs Lūks Dibuā paziņoja, ka 2021.—22. gada NHL sezonu ierastā 13. numura vietā aizvadīs ar 80. numuru, ko "Blue Jackets" organizācijā valkāja Kivlenieks. Jauns.lv: 24 gadu vecumā miris talantīgais hokeja vārtsargs Matīss Kivlenieks «NHL klubs «Blue Jackets» noslēdz trīs gadu līgumu ar Latvijas talantīgo vārtsargu Kivlenieku». www.lsm.lv (latviešu). Skatīts: 2020-01-20. sportazinas.com. «Kivlenieks debitē NHL tikai ar vieniem ielaistiem vārtiem un uzvaru (VIDEO) | Sportazinas.com» (lv-LV). Arhivēts no oriģināla, laiks: 2021-05-22. Skatīts: 2020-01-20. «Kivlenieks nāvējošās traumas tomēr guvis pēc pirotehnikas atlūzas trāpījuma, secināts autopsijā». www.delfi.lv (latviešu). Skatīts: 2021-07-05. «Jackets' Kivlenieks, 24, dies in fireworks accident». ESPN.com (angļu). 2021-07-05. Skatīts: 2021-07-08. Derick Hutchinson. «Listen: Three 911 calls from moments after NHL player was fatally struck by firework in Novi». WDIV (en-US), 2021-07-06. Skatīts: 2021-07-08. «Bojāgājušā hokeja vārtsarga Kivlenieka lietā apsūdzību nav; lieta slēgta». www.lsm.lv (latviešu). Skatīts: 2021-12-02. «Columbus Comes Together to Honor & Remember Matiss Kivlenieks». 2021. gada 7. jūlijā. (angliski) «Blue Jackets' Matiss Kivlenieks harrowing 911 calls released: 'He's not doing very good'». Fox News. 2021. gada 6. jūlijā. Skatīts: 2021. gada 7. jūlijā. (angliski) «Jets' Dubois to change number for late teammate». ESPN.com. 2021. gada 4. augusts. (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)