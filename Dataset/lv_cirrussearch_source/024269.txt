Skaties arī jēdzienu ar līdzīgu nosaukumu: kortizols. Kortizons ir nozīmīgs virsnieru garozas steroīdais hormons, kas pieder pie glikokortikoīdiem. Kortizons ir bezkrāsaina kristālveida viela, kas slikti šķīst organiskos šķīdinātājos. Gan cilvēkiem, gan dzīvniekiem virsnieres šo hormonu nelielos daudzumos izdala asinīs, lai veicinātu ogļhidrātu sintēzi no olbaltumvielām. Kortizonu sintezē mākslīgi no augu vai dzīvnieku izcelsmes steroīdiem. To izmanto arī kortizona acetāta formā. Kortizonu intramuskulāru injekciju veidā lieto akūtu leikožu ārstēšanai. Kortizons, tāpat kā adrenalīns, izdalās, organismam reaģējot uz stresu. Kortizona injekcijas īslaicīgi mazina sāpes un locītavu iekaisumus. Sportā tiek uzskatīts par dopingu. Arnolds Valtneris. Cilvēka fizioloģija. R:, Zvaigzne ABC, 2010, 167. lpp., ISBN 978-9984-40-196-6 S. Aņičkovs, M. Beļeņkijs. Farmakoloģija. R:, Zvaigzne, 1970, 394. lpp. «Cortisone shots». MayoClinic.com. 2010-11-16. Skatīts: 2013. gada 31. jūlijs.