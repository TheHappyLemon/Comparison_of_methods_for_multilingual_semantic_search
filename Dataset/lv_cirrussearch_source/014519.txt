Ronalds Maikls Frānsiss (angļu: Ronald Michael Francis, Jr.; dzimis 1963. gada 1. martā) ir bijušais kanādiešu hokejists, centra uzbrucējs. Savas karjeras laikā aizvadījis 23 sezonas NHL, kļuvis par divkārtēju Stenlija kausa čempionu, 2007. gadā iekļauts Hokeja slavas zālē. Pašlaik (2021) ir Nacionālās hokeja līgas nākotnes kluba Sietlas "Kraken" ģenerālmenedžeris. Profesionāļa karjeru Frānsiss uzsāka 1981.—82. gada sezonā, kad debitēja Nacionālās hokeja līgas kluba Hārtfordas "Whalers" sastāvā. Jau nākamajā sezonā Frānsiss kļuva par "Whalers" vadošo uzbrucēju. Kluba rindās Frānsiss spēlēja līdz pat 1990.—91. gada sezonas vidum, sešas sezonas pildot arī komandas kapteiņa pienākumus. 1990.—91. gada sezonā viņš kopā ar Ulfu Samuelsonu tika aizmainīts uz Pitsburgas "Penguins" vienību, Ronam kopā ar klubu izcīnot Stenlija kausu. Nākamajā sezonā "Penguins" izdevās šo sasniegumu atkārtot, Frānsisam gūstot arī sērijas izšķirošos vārtus. "Penguins" rindās Frānsiss spēlēja līdz pat 1998. gada vasarai, kad kā brīvais aģents pievienojās Karolīnas "Hurricanes" rindām, jau 1999.—2000. gada sezonā kļūstot par tās kapteini. 2001.—02. gada sezonā "Hurricanes" kopā ar Frānsisu sasniedza Stenlija kausa finālu, taču tajā piekāpās Detroitas "Red Wings". 2003.—04. gada sezonas izskaņā Frānsiss tika aizmainīts uz Toronto "Maple Leafs", tās sastāvā aizvadot 12 spēles, taču pirms 2005.—06. gada sezonas paziņoja par savas karjeras beigšanu. Kanādas hokeja izlases rindās spēlējis 1985. gada Pasaules čempionātā, tajā izcīnot sudraba medaļas. Īsi pēc spēlētāja karjeras beigām, 2006. gadā Frānsiss kļuva par Karolīnas "Hurricanes" spēlētāju attīstības vadītāju. Turpmākajos gados turpināja pildīt dažādus amatus organizācijā, 2014. gadā kļūstot par komandas ģenerālmenedžeri. Šīs funkcijas Frānsiss pildīja līdz pat 2018. gadam. 2019. gadā Frānsiss kļuva par topošās NHL komandas Sietlas "Kraken" ģenerālmenedžeri. Eliteprospects profils (angliski) Internet Hockey Database profils (angliski) Hockey-Reference profils (angliski)