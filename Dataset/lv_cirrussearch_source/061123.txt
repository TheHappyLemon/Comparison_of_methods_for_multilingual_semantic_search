Divputekšņu grīslis (latīņu: Carex diandra) ir grīšļu dzimtas suga. Savvaļā tā ir sastopama ziemeļu apvidos, tostarp visā Latvijas teritorijā, purvainās pļavās, purvos un slīkšņainās ieplakās mežos. Divputekšņu grīslis ir daudzgadīgs, 40-80 cm garš lakstaugs, kurš pieder vienādvārpu grīšļu grupai, jo tā vīrišķie ziedi atrodas vārpiņu augšdaļā. Augs veido skraju ceru. Tā stublājs ir tievs, raupjš, apakšdaļā apaļš un augšdaļā trīsšķautņains. Lapas ir pelēkzaļas, īsākas nekā stublājs un 0,1-0,2 cm šauras. Ziedkopa ir īsa, blīva un vārpiņas ir strupas. Seglapas ir īsas un plēkšņveidīgas. Augļa pūslītis ir tumšbrūns, apakšdaļā ieapaļš, augšdaļā pēkšņi sašaurināts garā un šaurā knābītī ar sīkiem zobiņiem galā. Segplēksne ir bāli plēvjaina, olveidīga, galā īsi smaila, īsāka nekā pūslītis. Zied maija beigās, jūnijā. «divputekšņlapu grīslis - Carex diandra Schrank - Augi - Latvijas daba». www.latvijasdaba.lv. Skatīts: 2022-04-08.