Edoardo Amaldi jeb ATV-003 bija trešais Eiropas kravas kosmosa kuģis no Automated Transfer Vehicle sērijas, kas paredzēts Starptautisko kosmosa staciju (SKS) apgādei. Tas nosaukts 20. gadsimta Itālijas zinātnieka Edoardo Amaldi vārdā. Transportkuģis tika palaists 2012. gada 23. martā. Kosmosa kuģis uz staciju nogādāja 6595 kg kravu, tai skaitā 2200 kg sauskravas, 4010 kg degvielas (860 kg stacijas degvielas krājumiem), 100 kg skābekli un 285 kg ūdeni. ATV-3 atradās ierīce Re-entry Break-up Recorder (REBR), kas paredzēta paātrinājuma mērīšanai, kad kosmosa kuģis ieiet atmosfērā. Edoardo Amaldi bija deviņas eksperimentu un aparatūras kravas pētījumiem. Viena no kravām bija šķidruma pārsūknēšanas iekārta FCPA, kas paredzēta iekārtai, kas urīnu pārstrādā ūdenī. Līdz šīm stacijā atradās tikai viens FCPA, tāpēc bija nepieciešama rezerve sabojāšanās gadījumā. Edoardo Amaldi tika palaists 2012. gada 23. martā 04:34:05 UTC ar nesējraķeti Ariane 5ES (VA205) no starta laukuma ELA-3 Gviānas kosmiskajā centrā Kurū, Franču Gviānā. 05:38 UTC kravas kuģis atdalījās no augšējās pakāpes un iegāja orbītā. Transportkuģis ar SKS saslēdzās 28. martā 22:31:17 UTC automātiskā režīmā pie Zvezda moduļa. 30. martā sabojājās viena no četrām RICU (Russian Systems Interface Unit) ierīcēm, kas nodrošina elektroenerģijas pārveidošanu no SKS uz ATV caur Krievijas segmenta ķēdi Nr. 1. Edoardo Amaldi automātiski pārslēdzās uz savu iekšējo energosistēmu. Autonomā režīmā transportkuģim elektroenerģiju nodrošina saules baterijas, bet ar to nepietiek visu sistēmu apgādāšanai. Ja neizdotos atjaunot elektrības piegādi no stacijas, ATV-3 vajadzētu priekšlaicīgi atvienot no SKS, tādēļ apkalpes dalībnieki Denjels Bērbenks, Donalds Petits un Andrejs Keiperss mainīja savu darbu plānu, lai veiktu svarīgāko kravu pārnešanu no transportkuģa. 31. marta vakarā izdevās aktivizēt elektrisko ķēdi Nr. 2, un ATV energoapgāde tika atjaunota. 31. martā, neskatoties uz iepriekš piedzīvotajām problēmām, Edoardo Amaldi veica plānoto SKS kompleksa orbītas paaugstināšanu. ATV-3 dzinēji tika ieslēgti 21:54 UTC un darbojās 411 sekundes. Stacijas orbīta tika paaugstināta par 1,7 km un sasniedza 389,8 km. Otra orbītas pacelšana notika 5. aprīlī. Dzinēji tika iedarbināti 19:05 UTC un manevrs ilga 904,2 sekundes. Rezultātā stacijas orbīta tika paaugstināta par 3,86 km. 25. aprīlī ATV-3 veica vēl vienu orbītas paaugstināšanu, kas sākās 12:13 UTC un ilga 975 sekundes. Orbīta paaugstināta par 4,1 km. 4. maijā Edoardo Amaldi veica stacijas orbītas paaugstināšanu. Dzinēji tika ieslēgti 08:37 UTC un darbojās 1220,8 sekundes, palielinot orbītas augstumu par 5,2 km. 26. maijā ar ATV-3 dzinējiem notika stacijas orbītas paaugstināšanu. Dzinēji tika iedarbināti 00:10 UTC un darbojās 377,4 sekundes. Orbīta paaugstināta par 1,5 km. Vēl viena orbītas paaugstināšana notika 20. jūnijā ar ATV-3 diviem dzinējiem, orientāciju nodrošinot ar Zvezda un Progress M-15M dzinējiem. Manevrs ilga 559,6 sekundes, orbītu paceļot par 2,4 km. 16. augustā tika veikts plānots orbītas paaugstināšanas manevrs, kuram bija jāilgst 31,5 minūtes. Dzinēji tika ieslēgti 00:00 UTC, bet tie darbojās tikai 20 minūtes 33 sekundes, jo automātika tos priekšlaicīgi izslēdza. Plānoto 7,7 km vietā orbīta tika pacelta par 5,1 km. Vēlāk tika secināts, ka izslēgšana notika dzinēja kāda komponenta pārkaršanas dēļ. Lai pabeigtu ieplānoto orbītas paaugstināšanu, manevrs tika atkārtots 22. augustā, bet tas tika veikts divos piegājienos. Pirmā dzinējiekārtas ieslēgšana notika 09:45:00 UTC un ilga 384 sekundes. Otrā sākās 13:17:00 UTC un ilga 2088,5 sekundes. Beigās stacijas orbītas vidējais augstums bija 420,5 km. 14. septembrī ATV-3 veica stacijas orbītas paaugstināšanu. Dzinēji tika iedarbināti 3:15 UTC un darbojās 536 sekundes, paaugstinot stacijas orbītu par diviem kilometriem. 25. septembrī 22:35 UTC bija paredzēts sākt Edoardo Amaldi atvienošanos no stacijas. Datorsistēmas kļūmes dēļ šī operācija tika atcelta. Vēlāk tika noskaidrots, ka radiokomandu virknē bijis nepareizs cipars (kosmiskā aparāta Nr. 35 vietā bijis 34). 28. septembrī 21:44 UTC ATV-3 atvienojās no stacijas. 2. oktobrī 21:43 UTC tika ieslēgti kosmosa kuģa dzinēji bremzēšanas manevram. Otrais manevrs tika veikts 3. oktobrī 00:44 UTC. Edoardo Amaldi iegāja Zemes atmosfērā un sadega; nesadegušās daļas iekrita Klusajā okeānā aptuveni 01:30 UTC. ATV Edoardo amaldi New 'room' for the ISS - ATV-3 now docked DLR, 2012-03-29 (angliski) ATV-3 power restored ATV blog, 2012-03-31 (angliski) ATV-3 Power Issue; Crew working Contingency Plans Arhivēts 2012. gada 17. maijā, Wayback Machine vietnē. 2012-03-31 (angliski) RF Mission Control Centre lifts ISS orbit Arhivēts 2012. gada 3. aprīlī, Wayback Machine vietnē. ITAR-TASS, 2012-04-01 (angliski) ATV-3 raises the ISS to nearly 400km via a reboost – Power Loss Latest Chris Bergin and Pete Harding, NASASpaceFlight.com, 2012-04-05 (angliski) Высота орбиты МКС увеличена Arhivēts 2012. gada 7. aprīlī, Wayback Machine vietnē. АРМС-ТАСС, 2012-04-06, (krieviski) Орбита полета МКС увеличена на 4,1 километра РИА Новости, 2012-04-25 (krieviski) ЦУП увеличил высоту полета МКС на 5,2 километра РИА Новости, 2012-05-04 (krieviski) Проведена коррекция орбиты МКС[novecojusi saite] (krieviski) «Launches and Orbital Operations 2012». Arhivēts no oriģināla, laiks: 2012. gada 19. oktobrī. Skatīts: 2012. gada 22. jūnijā. Еврогрузовик ATV-3 увеличил орбиту полета МКС на 5,1 км вместо 7,7 км Arhivēts 2016. gada 15. martā, Wayback Machine vietnē. РИА Новости, 2012-08-16 (krieviski) Отстыковку ATV от МКС сорвала неверная цифра в радиокомандах РИА Новости, 2012-09-26 (krieviski) Europe's third ATV ends mission at space station Arhivēts 2012. gada 2. oktobrī, Wayback Machine vietnē. STEPHEN CLARK, SPACEFLIGHT NOW, 2012-09-28 (angliski) Mission accomplished for ATV Edoardo Amaldi ESA, 2012-10-03 (basku valodā) Automated Transfer Vehicle Starptautiskā kosmosa stacija ATV ESA (angliski) ATV-Johannes-Kepler Arianespace apraksts [1] (angliski) [2] (franciski)