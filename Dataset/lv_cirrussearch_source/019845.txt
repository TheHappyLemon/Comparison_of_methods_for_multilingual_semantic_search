Niklass Jalmašons (zviedru: Niklas Hjalmarsson; dzimis 1987. gada 6. jūnijā) ir zviedru hokejists, aizsargs. Pašlaik (2015) Jalmašons spēlē Nacionālās hokeja līgas kluba Čikāgas "Blackhawks" sastāvā. Profesionāļa karjeru sāka 2004.—05. gada sezonā, aizvadot 14 spēles Zviedrijas Elitsērijas kluba HV71 rindās. 2006.—07. gada sezonā Jalmašons jau bija nostiprinājies komandas sastāvā. 2007.—08. gada sezonu aizvadīja AHL klubā Rokfordas "IceHogs", 13 spēles aizvadot arī NHL vienībā Čikāgas "Blackhawks". 2009.—10. gada sezonā hokejists nostiprinājās "Blackhawks" sastāvā, kopā ar klubu sezonas beigās izcīnot Stenlija kausu. 2013. un 2015. gadā Jalmašons kopā ar "Blackhawks" izcīnīja vēl divus Stenlija kausa titulus. Zviedrijas hokeja izlases rindās izcīnījis sudrabu 2014. gada olimpiskajā turnīrā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)