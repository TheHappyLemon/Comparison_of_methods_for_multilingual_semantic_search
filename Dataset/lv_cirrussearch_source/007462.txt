Mariāns Gāborīks (slovāku: Marián Gáborík; dzimis 1982. gada 14. februārī Trenčīnā, Čehoslovākijā) ir bijušais slovāku hokejists, spēlēja labās malas uzbrucēja pozīcijā, Slovākijas hokeja izlases dalībnieks. Pēdējā komanda kurā spēlēja (2018) bija Nacionālā hokeja līgas klubs Otavas "Senators". Karjeru uzsāka Slovākijas Ekstralīgas klubā Trenčīnas "Dukla". Pēc divām sezonām viņu 2000. gada NHL draftā izvēlējās Minesotas "Wild" ar kopējo trešo kārtas numuru. "Wild" viņš pavadīja astoņas sezonas, 2009. gada vasarā pārceļoties uz Ņujorkas "Rangers". M. Gāboriks ir "Wild" kluba visu laiku rezultatīvākais hokejists. 2012.—13. gada sezonā Gāborīks tika aizmainīts uz Kolumbusas "Blue Jackets" vienību, taču jau nākamās sezonas vidū uzbrucējs nonāca Losandželosas "Kings" sastāvā. 2013.—14. gada sezonā kopā ar "Kings" izcīnīja Stenlija kausu. 2014.—15. gada sezonā Gāborīks atzīmējās ar 47 rezultativitātes punktiem, taču turpmākajās sezonās viņa rezultativitātes kritās. 2018. gada februāra vidū uzbrucējs tika aizmainīts uz Otavas "Senators". Slovākijas izlases sastāvā piedalījies divās Olimpiskajās spēlēs (2006, 2010), četros Pasaules čempionātos (2001, 2004, 2005, 2007), kā arī ir izcīnījis bronzas medaļu 1999. gada Pasaules čempionātā junioriem. Bija iekļauts arī 2014. gada Olimpisko spēļu turnīra izlases sastāvā, taču traumas dēļ uz to nedevās. 2021. gada 4. novembrī Mariāns Gāborīks oficiāli paziņoja par karjeras noslēgšanu NHL. Eliteprospects profils (angliski) NHL profils (angliski) The Internet Hockey Database profils (angliski)