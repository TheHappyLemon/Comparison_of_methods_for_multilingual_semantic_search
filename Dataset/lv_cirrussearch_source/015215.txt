Fils Hauslijs (angļu: Phil Housley; dzimis 1964. gada 9. martā) ir bijušais amerikāņu hokejists, aizsargs, kas savas karjeras laikā aizvadījis 21 sezonu Nacionālajā hokeja līgā, septiņas reizes piedaloties NHL Visu Zvaigžņu spēlēs. 2015. gadā uzņemts Hokeja slavas zālē. Hauslijs ir visvairāk spēles aizvadījušais NHL spēlētājs vēsturē, kam nav izdevies izcīnīt Stenlija kausu. Tāpat, viņš ir otrs visu laiku rezultatīvākais ASV hokejists NHL uzreiz aiz Maika Modano. Pašlaik (2017) Hauslijs ir NHL komandas Bufalo "Sabres" galvenais treneris. Profesionāļa karjeru Hauslijs uzsāka 1982.—83. gada sezonā, kad uzsāka spēlēt NHL kluba Bufalo "Sabres" sastāvā, jau pirmo sezonu noslēdzot kā trešais rezultatīvākais komandas spēlētājs. Hauslija rezultativitāte saglabājās nemainīga līdz pat 1989.—90. gada sezonai, kas bija Hauslija pēdējā sezona "Sabres" rindās. 1990. gada vasarā aizsargs pievienojās Vinipegas "Jets" sastāvam, tā rindās aizvadot nākamās trīs sezonas. Turpmākajos gados, cīnoties ar savainojumiem un rezultativitātes kritumu, Hauslijs īslaicīgi spēlēja gan Sentluisas "Blues", gan arī Kalgari "Flames", Ņūdžersijas "Devils" un Vašingtonas "Capitals" rindās. No 1998. līdz 2001. gadam hokejists atkal spēlēja Kalgari "Flames" sastāvā, taču tad divas sezonas aizvadīja Čikāgas "Blackhawks" sastāvā. Īsi pirms 2002.—03. gada sezonas izskaņas Hauslijs tika aizmainīts uz Toronto "Maple Leafs", pēc sezonas noslēguma paziņojot par karjeras beigšanu. ASV izlases rindās izcīnījis sudraba medaļu 2002. gada olimpiskajās spēlēs, piedalījies arī piecos Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)