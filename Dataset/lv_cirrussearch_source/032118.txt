Edgars Dīns "Eds" Mičels (Edgar Dean "Ed" Mitchell, dzimis 1930. gada 17. septembrī, miris 2016. gada 4. februārī) bija ASV astronauts, lidotājs, aeronautikas inženieris. 1971. gadā kā sestais cilvēks izkāpis uz Mēness. 1952. gadā Edgars Mičels Kārnegi Melona Universitātē ieguva bakalaura grādu rūpnieciskajā pārvaldībā. Nākamajā gadā viņš iestājās Jūras kara flotē. Pēc virsnieka un lidotāja kursiem 1954. gadā Mičelu nosūtīja dienēt Okinavā uz patruļlidmašīnām. 1957. gadā viņš nokļuva reaktīvajā aviācijā uz lidmašīnu bāzes kuģiem. 1961. gadā Mičels Naval Postgraduate School ieguva bakalaura grādu aeronautikas inženierijā. 1964. gadā Masačūsetsas Tehnoloģiju institūtā iegūts doktora grāds aeronautikā un astronautikā. 1964. un 1965. gadā Edgars Mičels bija projekta Manned Orbiting Laboratory Jūras kara flotes nodaļas vadītājs. 1966. gadā viņš ASV Gaisa spēku izmēģinātājpilotu skolā ieguva izmēģinātājpilota sertifikātu. 1966. gada aprīlī Mičels iekļuva piektajā astronautu grupā. Viņš bija Apollo 10 dublieru apkalpes mēness moduļa pilots. Pirmajā un vienīgajā kosmiskajā lidojumā Edgars Mičels devās 1971. gada 31. janvārī kā Apollo 14 mēness moduļa pilots. 5. februārī viņš ar Alanu Šepardu nolaidās uz Mēness virsmas Fra Mauro apvidū un tur pabija 33 stundas. Veiktas divas pastaigas pa Mēnesi 9 stundu 23 minūšu ilgumā. Pēc tam Mičels bija Apollo 16 dublieru apkalpes mēness moduļa pilots. 1972. gadā viņš atstāja NASA un atvaļinājās no Jūras kara flotes. Edgars Mičels interesējās par paranormālām parādībām. Pēc viņa apgalvojuma, kosmiskā lidojuma laikā veicis privātus ekstrasensorās uztveres eksperimentus ar draugiem uz Zemes. 1973. gadā Mičels dibināja Noētikas zinātnes institūtu paranormālu parādību pētīšanai. Mičels daudzkārt publiski apgalvojis, ka daudzie neidentificētie lidojošie objekti ir saistāmi ar viesiem no citām planētām un ka valdības ir kontaktējušās ar citplanētiešiem, bet tas tiek turēts slepenībā. Miris 2016. gadā. Iziešanas atklātā kosmosā: Apollo 14 astronaut claims aliens HAVE made contact - but it has been covered up for 60 years DailyMail, 2008-07-24 Biogrāfija NASA vietnē