Anna Poļitkovska (krievu: Анна Степановна Политковская, ukraiņu: Ганна Степанівна Політковська; dzimusi Anna Mazepa 1958. gada 30. augustā, mirusi 2006. gada 7. oktobrī) bija ukraiņu izcelsmes Krievijas žurnāliste, rakstniece un cilvēktiesību aizstāve. Dzimusi 1958. gadā Ņujorkā PSRS diplomāta Stepana Mazepas (1927–2006) un viņa sievas Raisas (1929–2021) ģimenē. Pēc atgriešanās no ASV viņas vecāku ģimene dzīvoja Maskavā. Studēja Maskavas Valsts universitātes žurnānistikas fakultātē, apprecējās ar studiju biedru Aleksandru Poļitkovski. Aizstāvēja zinātņu kandidāta grādu par Marinas Cvetajevas dzeju. Kļuva pazīstama ar reportāžām no Čečenijas kara. No publikācijām, kas tapušas pēc 1999. gada par apstākļiem Čečenijā, tika izveidotas grāmatas. Strādājusi Krievijas laikrakstā Novaya Gazeta (Новая газета). 2006. gada oktobrī Poļitkovska tika nošauta savas dzīvesvietas liftā Maskavā. 2014. gada jūnijā par slepkavību notiesāja piecas personas, tomēr īstais slepkavības pasūtītājs netika noskaidrots. Pēc izmeklētāju domām, slepkavību organizēja Magomeds Dimeļhanovs, kurš 2006. gada pavasarī saņēma pavēli no "lielajiem cilvēkiem Čečenijā", pasūtījuma slepkavību izpildīja brāļi Mahmudovi. FSB pulkvežleitnants Pāvels Rjaguzovs sniedza bandai informāciju par žurnālistes adresi un telefonsarunām. Poļitkovskas novērošanā iesaistītie Maskavas policijas pārvaldes operatīvās meklēšanas nodaļas darbinieki Dmitrijs Ļebedevs, Dmitrijs Gračevs un Oļegs Alimovs “nezināja, par ko īsti ir runa, nebija pazīstami ar slepkavu un pasūtītāju un veica kreiso darbu par naudu”. Izmeklēšanā par tiešo slepkavības izpildītāju atzina Rustamu Mahmudovu. Kopš 2000. gada saņēma vairākus starptautiskus apbalvojumus. "Anna Politkovskaya, crusading Russian journalist", obituary (David Hearst), 9 October, Guardian «Prison for 5 in Murder of Journalist». nytimes.com. Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski)