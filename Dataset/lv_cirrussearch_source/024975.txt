Antuāns Marī Žans Batists Rožē de Sent-Ekziperī (Antoine Marie Jean-Baptiste Roger de Saint-Exupéry, dzimis 1900. gada 29. jūnijā Lionā, miris 1944. gada 31. jūlijā jūrā netālu no Marseļas) bija franču rakstnieks un aviators. Ievērojamākais darbs – pasaka "Mazais princis" (Le Petit Prince, 1943). Dzimis Lionā dižciltīgā ģimenē. 1921. gadā iestājās Francijas armijā un sāka aviatora karjeru. Kaut arī vēlāk strādāja dažādus darbus, tomēr 1926. gadā atgriezās aviācijā un strādāja pasta aviācijā līnijā Tulūza – Dakara. Šajā pašā gadā publicēja savu pirmo stāstu (L'aviateur), bet 1928. gadā – pirmo grāmatu (Courrier sud). Vēlāk pārcēlās strādāt uz Dienvidameriku. Ir izgudrojis un ierosinājis dažādus tehniskus uzlabojumus lidmašīnu aprīkojumam. Sākoties Otrajam pasaules karam, iestājās karadienestā Francijas Tālās izlūkošanas aviācijā. Pēc Francijas sakāves 1940. gadā devās uz ASV un Kanādu, tomēr vēlāk pievienojās Brīvās Francijas spēkiem. 1944. gada 31.jūlijā ar lidmašīnu P-38 Lightning devās izlūkošanas lidojumā uz Ronas upes ieleju, lai novērotu vācu karaspēka pārvietošanos, bet neatgriezās no lidojuma. 2000. gadā tika atrasta Sent-Ekziperī lidmašīna, kuras autentiskumu eksperti apstiprināja 2004. gadā. Tā tika izcelta no jūras netālu no Marseļas. 2008. gada martā Vācijas prese ziņoja, ka 85 gadus vecais Luftwaffe veterāns Horsts Riperts atzinies, ka 1944. gada 31. jūlijā rajonā, kur tika atrasta Sent-Ekziperī lidmašīna, notriecis P-38 Lightning lidmašīnu, uz kuras bijusi Francijas emblēma. Šī stāsta patiesumu pārbaudīja vācu un franču pētnieki, bet nav atrasti pierādījumi. Arī uz lidmašīnas atliekām nav atrastas šāvienu pēdas. Antuāna de Sent-Ekziperī vārdā nosaukta Lionas lidosta un asteroīds, kā arī vairākas skolas dažādās pasaules valstīs. "Dienvidu kurjers" (Courrier sud, 1929, latviski – 1965) "Lidojums naktī" (Vol de nuit, 1931, latviski – 1961) "Cilvēku zeme" (Terre des hommes, 1939, latviski – 1961) "Kara lidotājs" (Pilote de guerre, 1942, latviski – 1965) "Vēstule ķīlniekam" (Lettre à un otage, 1943, latviski – 1965) "Mazais princis" (Le Petit Prince, 1943, latviski – sākot no 1960) "Citadele" (Citadelle, 1948, izdots pēc nāves, nepabeigts) Liis.lv informācija