Aviņonas tilts (franču: Pont d'Avignon), arī Senbenezē tilts (franču: Pont Saint-Bénézet) ir daļēji saglabājies 13. gadsimta akmens tilts pār Ronas upi Aviņonas pilsētā Francijas dienvidos un tas ir viens no pilsētas simboliem. 1995. gadā kopā ar Aviņonas Pāvesta pili un Aviņonas katedrāli iekļauts UNESCO Pasaules mantojuma sarakstā. Pirmais koka tilts tika uzbūvēts no 1177. līdz 1185. gadam. Tas tika nopostīts Albiģiešu krusta karu laikā, kad Francijas karalis Luijs VIII bija aplencis Aviņonu. No 1234. gada tilts tika celts kā 22 arku akmens tilts. Tā kā Ronas plūdos tilts bieži tika nopostīts, ap 17. gadsimta vidu to vairs neatjaunoja. Līdz mūsdienām tiltam saglabājušās 4 arkas un tilta vārtu ēkas, kā arī tilta vārtu tornis upes pretējā pusē. Uz tilta otrā balsta atrodas 12. gadsimta Svētā Nikolaja kapela. Vikikrātuvē par šo tēmu ir pieejami multivides faili. Skatīt: Aviņonas tilts. Encyclopædia Britannica raksts (angliski) structurae.net