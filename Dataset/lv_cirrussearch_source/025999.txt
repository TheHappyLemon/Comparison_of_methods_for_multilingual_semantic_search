Chang'e 5 T1 (ķīniešu: 嫦娥五号T1 Cháng'é wǔhào T1) ir Ķīnas eksperimentāla zonde, kuras mērķis bija izmēģināt Mēness grunts paraugu atgriešanas nolaižamo aparātu. Zonde palaista 2014. gada 23. oktobrī. Tā aplidoja Mēnesi, un kapsula uz Zemes nolaidās 2014. gada 30. oktobrī. Pēc nolaižamā aparāta atdalīšanās zonde tika pārvietota uz Lisažū orbītu ap Zemes — Mēness Lagranža punktu L2. Pēc tam tā 2015. gada janvārī atgriezās pie Mēness, ieejot orbītā ap to. Īstā grunts paraugu nogādāšana uz Zemi paredzēta 2017. gadā misijā Chang'e 5. Chang'e 5 T1 nav oficiālais nosaukums. Chang'e 5 T1 tika palaista 2014. gada 23. oktobrī 18:00 UTC ar nesējraķeti Chang Zheng 3C no Sičanas kosmodroma. Zonde ievadīta brīvās atgriešanās trajektorijā, kurā kosmiskais aparāts bez papildu manevriem apmet cilpu ap Mēnesi un atgriežas uz Zemes. 28. oktobrī Chang'e 5-T1 veica Mēness pārlidojumu. 2014. gada 31. oktobrī 21:53 UTC nolaižamais aparāts atdalījās no zondes. 22:13 UTC tas iegāja Zemes atmosfērā, un 22:42 UTC kapsula nolaidās Sizivanā, Iekšējā Mongolijā, aptuveni 80 km uz ziemeļiem no Hohhotas. Pēc tam galvenais kosmiskais aparāts veica dzinēja iedarbināšanu, lai paliktu orbītā. Zonde atgriezās eliptiskā orbītā ar perigeju 600 km un apogeju 540 000 km. 7. un 17. novembrī Chang'e 5-T1 veica korekcijas manevrus. 27. novembrī zonde iegāja Lisažū orbītā ap Zemes — Mēness Lagranža punktu L2. Ap L2 tā veica trīs apriņķojumus. 2015. gada 5. janvārī Chang'e 5-T1 atstāja Lagranža punktu. 2015. gada 11. janvārī zonde iegāja orbītā ap Mēnesi. Nākamajās trīs dienās orbīta pazemināta līdz 200 km no Mēness virsmas. No 3. līdz 7. martam zonde mveica manevrus, imitējot satikšanos ar Chang'e 5 pacelšanās pakāpi. Chang'e 5-T1 (CE 5-T1) Gunter Dirk Krebs 2014 - Launches to Orbit and Beyond Служебный модуль китайского возвращаемого спутника приблизился к точке Лагранжа Новости космонавтики, 2014-11-29 Chinese Lunar Pathfinder Spacecraft delivers unique View of Earth & Moon spaceflight101.com