Vācijas nosaukumi daudzām tautām ir ļoti atšķirīgi, jo liela nozīme ir bijusi Vācijas ģeogrāfiskajam stāvoklim Eiropas vidū un tās ilgstošajai vēsturei, kuras laikā tās teritoriju ir apdzīvojušas vairākas ciltis, kā arī vēlāk, kad veidojās pirmās valstiņas, tā nebija vienota, bet gan sadrumstalota. Iespējams, nevienai citai Eiropas valstij nav tik izteikti daudz atšķirīgu nosaukumu.[nepieciešama atsauce] Piemēram, vācu valodā šo valsti sauc par Deutschland, savukārt franču valodā dēvē par Allemagne, angļu valodā — par Germany, poļu valodā — par Niemcy, bet igauņu valodā — par Saksamaa. Atšķirībā no citiem, baltu tautas (latvieši un lietuvieši) šo valsti dēvē par Vāciju un Vokietiju. Šāda vārda izcelsme nav pilnībā skaidra, bet visticamāk senākais vārds vāca jeb vākiā bija rietumbaltu tautu dots apzīmējums vikingu sirotājiem.[nepieciešama atsauce] Lietuviešu valodnieks Kazimirs Būga šo vārdu saista ar 6. gadsimta hronista Jordana pieminēto zviedru cilti vagoth.[nepieciešama atsauce] Savukārt pēc cita valodnieka Konstantīna Karuļa domām, vārda pamatā var būt indoeiropiešu vārds uek ("runāt"), no kā senprūšu valodā radies vārds wackis ("kliedziens, kara sauciens"), arī latviešu vārds "vēkšķis".[nepieciešama atsauce] Tamlīdzīgi vārdi sākotnēji varēja būt lietoti nesaprotamā valodā runājošo rietumu kaimiņtautu piederīgo apzīmēšanai. Nosaukums Deutschland un citi līdzīgi skanošie Vācijas nosaukumi ir cēlušies no senaugšvācu valodas vārda diutisc vai arī no vācu pirmvalodas līdzīgā varianta Þeudiskaz, kas nozīmē "tauta". Tas savukārt ir cēlies no ģermāņu valodu vārda "folk", kas tika lietots, lai atšķirtu ģermāņu valodā runājošos no ķeltu vai romāņu valodās runājošajiem. Vārds Germany un citi līdzīgi skanošie Vācijas nosaukumi ir radušies no latīņu vārda Germania. Šis apzīmējums šai teritorijai ir radies 3. gadsimtā p.m.ē., un tā izcelsme nav īsti skaidra. Šo vārdu izmantoja galli, lai apzīmētu austrumos no Reinas dzīvojošās kaimiņu ciltis (iespējams, ka šis vārds nozīmēja "kaimiņi"). Pierādījumi par to, ka paši ģermāņi būtu sevi tā saukuši, nav atrasti. Jūlijs Cēzars bija pirmais, kurš ģermāņus rakstiski nosauca par Germanus, aprakstot no Gallijas ziemeļaustrumos dzīvojošas ciltis savā darbā "Piezīmes par gallu karu". (angliski) Hagen Schulze. Germany: A New History. Cambridge, MA : Harvard University Press. 4. lpp. (angliski) "German", The Concise Oxford Dictionary of English Etymology. Ed. T. F. Hoad. Oxford: Oxford University Press, 1996. Oxford Reference Online. Oxford University Press. Atjaunots 2008. gada 8. martā.