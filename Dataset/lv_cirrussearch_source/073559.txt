Jurijs Lončakovs (Юрий Валентинович Лончаков; dzimis 1965. gada 4. martā) ir Krievijas kosmonauts. Jurijs Lončakovs beidzis Orenburgas augstāko kara aviācijas lidotāju skolu. 1998. gadā beidzis Žukovska kara aviācijas inženieru akadēmiju specialitātē "Lidaparātu un to sistēmu izmēģināšana". 1997. gadā izvēlēts par kosmonautu kandidātu. 1998. gadā ieskaitīts kosmonautu sagatavošanas grupā. Lončakova pirmais lidojums kosmosā notika ar ASV kosmoplānu Endeavour misijā STS-100 uz Starptautisko kosmisko staciju (SKS). Otro lidojumu veica 2002. gadā SKS 4. viesekspedīcijas ietvaros, nogādājot uz staciju kosmosa kuģi Sojuz TMA-1, bet uz zemi atgriežoties ar Sojuz TM-34. 2007. gadā februārī Lončakovs tika apstiprināts par SKS 18. ekspedīcijas komandieri dublējošajā apkalpē. 2008. gada maijā sakarā ar to, ka SKS-18 pamatapkalpes bortinženierim Saližanam Šaripovam tika atklātas medicīniskas problēmas, Jurijs Lončakovs tika pārcelts uz pamatapkalpi, turpinot trenēties kopā ar Maiklu Finku. 2008. gada 12. oktobrī viņš startēja kosmos kuģī Sojuz TMA-13. Atgriešanās uz zemi notika 2009. gada 8. aprīlī. Lončakovs gatavojās SKS-43/44 ekspedīcijai, bet 2013. gada augustā iesniedza atlūgumu sakarā ar pāriešanu uz citu darba vietu. 13. septembrī viņš atstāja Kosmonautu sagatavošanas centru. Lončakovam bija piešķirts amats Gazprom. 2013. gada 25. oktobrī Jurijs Lončakovs kļuva par Krievijas Federālās kosmiskās aģentūras vadītāja palīgu pilotējamās programmās. 2014. gada 7. aprīlī viņš kļuva par Gagarina kosmonautu sagatavošanas centra priekšnieku. Šajā amatā viņš bija līdz 2017. gada 12. oktobrim. Pēc tam viņš kļuva par Roskosmos ģenerāldirektora padomnieku un nodarbojās ar pilotējamās kosmonautikas projektiem starptautiskās sadarbības jomā. Biogrāfija