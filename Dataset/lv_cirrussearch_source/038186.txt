Marsieši (angļu: The Martians) bija humoristisks nosaukums ebreju izcelsmes Ungārijas zinātniekiem, pārsvarā fiziķiem un matemātiķiem, kas 20. gadsimta sākumā no Ungārijas bija emigrējuši uz ASV. Šajā zinātnieku grupā bija tādi ievērojami zinātnieki kā Teodors fon Kārmāns, Džons fon Neimans, Pols Halmošs, Jūdžīns Vīgners, Edvards Tellers, Džordžs Poulje (Pólya György), Deniss Gabors, Pāls Erdēšs. Tā viņus pa jokam nodēvēja fiziķis Leo Silārds, kas pats arī piederēja šai grupai. Silārds kā atbildi uz Fermi paradoksu par neatbilstību starp varbūtības aprēķiniem par ārpuszemes civilizāciju eksistēšanu un zinātnisku pierādījumu trūkumu par kontaktiem ar šādām civilizācijām piedāvāja šādu izskaidrojumu: "Viņi jau ir starp mums: tikai sauc sevi par ungāriem". Otrā pasaules kara laikā daudzi Centrāleiropas zinātnieki ieceļoja ASV. Vairums no tiem bija ebreju zinātnieki, kas bēga no nacistu organizētajām vajāšanām. Starp ieceļotājiem bija arī ebreju izcelsmes zinātnieki no Budapeštas. Viņi deva nozīmīgu ieguldījumu ASV zinātnes attīstībā, tai skaitā piedalījās arī atombumbas izstrādāšanā. Šie ieceļotāji no Ungārijas visbiežāk runāja ar stipru akcentu, līdzīgi kā ungāru izcelsmes šausmu filmu aktieris Bela Lugoši. Tas padarīja viņus par neiederīgiem sabiedrībā, bet toties spilgti izpaudās šo zinātnieku ģeniālās spējas. Viņi runāja grūti saprotamā angļu valodā un nāca no viena neliela reģiona. Tas deva ierosmi viņus iedēvēt par "Marsiešiem". Uztverot to ar humoru, viņi pieņēma šo apzīmējumu. Joks par to, ka ungāru zinātnieki ir marsiešu pēcteči, tika skaidrots ar to, ka marsiešu kosmiskais kuģis nolaidies pie Budapeštas ap 1890. vai 1900. gadiem, marsieši secinājuši, ka planēta neatbilst viņu vajadzībām, bet pirms aizlidošanas viņi padarījuši grūtas vairākas apkārtnes sievietes. Viņu bērni vēlāk emigrējuši uz ASV, kur izveidojuši Marsiešu grupu. Džons fon Neimans jokojot piedāvāja šādus pierādījumus: visi Marsieši dzimuši ļoti nelielā ģeogrāfiskā teritorijā, visiem ir līdzīgas karjeras (sākuši ar interesi par ķīmiju, tad devušies uz Vācijas universitātēm studēt fiziku) un tad atstājuši Eiropu un devušies uz ASV. Oriģinālais iegansts jokam nāca no Maksa Djorda grāmatas "Marsieši", kurā viņš apcer ārpuszemes civilizāciju izplešanos pa visu Galaktiku un uzsver, ka šie izcilie un talantīgie civilizācijas pārstāvji nevar palaist garām tik skaistu vietu kā Zeme. Uz to Fermi nāca klajā ar savu jautājumu: "ja viņi jau ir te, tad kur gan viņi ir?", un Leo Silārds uz Fermi paradoksu atbildēja, ka viņi jau ir starp mums, bet sauc sevi par ungāriem. «The Martian's Daughter». University of Michigan Press. István Hargittai "The Martians of Science: Five Physicists Who Changed the Twentieth Century" USA: Oxford University Press (angliski)