Činkotīgas ponijs ir neliela auguma, izturīga savvaļas poniju šķirne, kas attīstījusies Asatīgas salā, kas atrodas Atlantijas okeānā netālu no ASV krastiem. Turpat netālu atrodas otra sala - Činkotīga, kas nozīmē "skaistā zeme pāri ūdenim". Poniji ir savvaļā atgriezušies dzīvnieki, kurus aizsargā Činkotīgas Nacionālais parks. Poniju skaits katru gadu tiek regulēts, dzīvniekus pārdodot un iegūtos līdzekļus izmantojot Nacionālā parka vajadzībām. Ponijus parasti iegādājas privātpersonas. Lai arī dzimuši brīvībā, nokļuvuši atpakaļ pie cilvēkiem, tie ātri atkal kļūst par mājas zirgiem. Činkotīgas ponijus parasti izmanto jāšanai. Tā kā šķirnei netiek veikta cilvēku kontrolēta selekcija, tad poniju fiziskās kvalitātes var būt ļoti dažādas. Tomēr kā galvenās Činkotīgas ponija kvalitātes tiek atzīmētas ponija pieticība barības izvēlē un veselīgie nagi. Vietējie mēdz teikt, ka Činkotīgas ponijs var palikt resns, stāvot uz betona. Lielākā daļa poniju ir izmērā starp 120 - 140 cm skaustā, bet, atgriežoties pie cilvēka un saņemot pilnvērtīgāku uzturu, ponijiem dzimst lielāki bērni, kas var izaugt pat līdz 160 cm skaustā. Činkotīgas poniju krāsas ir ļoti dažādas, bet vispopulārākā krāsa ir raibie (dārki) poniji. Pastāv divas teorijas, kā uz Asatīgas salas sāka dzīvot poniji savvaļā. Pirmā leģenda ir tāda, ka pie salas krastiem 16. gadsimtā ir avarējusi spāņu galera un poniji, kas ir atradušies uz kuģa, izpeldējuši krastā. Tomēr vairāk ticama teorija ir tā, ka 17. gadsimta sākumā spāņu kolonisti ir palaiduši ponijus uz salas ganīties savā vaļā, lai nebūtu jāmaksā mājdzīvnieku nodoklis. Par mājdzīvniekiem tika uzskatīti tādi dzīvnieki, kas ganās iežogotos aplokos. Lai arī nav zināms, kā dzīvnieki sāka dzīvot uz salas, tomēr ir zināms, ka tie tur dzīvo jau vairākus simtus gadu. Visi Činkotīgas poniji mūsdienās pieder Činkotīgas brīvprātīgo ugunsdzēsēju nodaļai. Valdība atļauj uz salas turēt līdz 150 pieaugušiem dzīvniekiem. Kopš 1925. gada pēdējā jūlija trešdienā un ceturtdienā poniji tiek dzīti no Asatīgas salas uz Činkotīgas salas aplokiem, kuros atlasa jaunos dzīvniekus un pārdod. Piektdienā poniji dodas atpakaļ uz Asatīgas salu. Abas salas vienu no otras atdala neliels jūras šaurums, kuru poniji pārpeld. To sabrauc vērot tūkstošiem skatītāju. Tā kā poniji tiek pirkti Činkotīgas salā, tad cilvēki mēdz saukt šos ponijus šīs salas vārdā, lai arī tie piedzimst Asatīgas salā. Tomēr ir valodas, kurās šos ponijus sauc par Asatīgas ponijiem, piemēram, vācu valoda. Iegūtie līdzekļi tiek izmantoti Nacionālā parka un Ugunsdzēsēju nodaļas vajadzībām. Poniji tiek dzīti uz Činkotīgas salu vēl otro reizi gadā, lai tos pārbaudītu veterinārārsts, kā arī tiek uzskaitīti jaundzimušie vasaras kumeļi. Nicola Jane Swinney "Horse Breeds of the World" Assateague Island National Seashore http://www.pony-chincoteague.com/