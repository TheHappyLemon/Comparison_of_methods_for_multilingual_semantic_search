Visvaldis Melderis (dzimis 1915. gada 19. janvārī, miris 1944. gada 14. jūlijā) bija latviešu basketbolists, Latvijas basketbola izlases dalībnieks. Visvaldis Melderis dzimis 1915. gada 19. janvārī Jelgavā Pētera un Margrietas (dzim. Rozenes) Melderu ģimenē. Tēvs bija Jelgavas pamatskolas skolotājs. Ģimenē bez Visvalža auga vēl trīs dēli — botāniķis Aleksandrs Melderis (1909—1986), jurists Jānis Melderis (1910—1990) un inženieris Leonīds Melderis (1912—?). Pirmā pasaules kara laikā (1915) ģimene devās bēgļu gaitās uz Krieviju uz Tulu, vēlāk uz Kijevu. Latvijā ģimene atgriežas 1920. gadā. Spēlējis Rīgas ASK basketbola komandā. Trīs reizes izcīnījis Latvijas čempiona titulu (1939, 1940, 1942). Latvijas basketbola izlases sastāvā aizvadījis 40 spēles, kas ir lielākais viena sportista aizvadīto spēļu skaits Latvijas izlasē pirms Otrā pasaules kara. Bijis izlases sastāvā 1935. gada Eiropas čempionātā, taču par viņa dalību spēlēs nav bijušas viennozīmīgas ziņas. Piedalījies 1936. gada vasaras olimpisko spēļu turnīrā, ieguvis 6. vietu 1937. gada Eiropas čempionātā, kas norisinājās Latvijā, kā arī sudraba medaļu 1939. gada Eiropas čempionātā. 1938.—1940. gadā V. Melderis bija Latvijas izlases kapteinis. Spēlējis arī futbolu, tāpat 1934. gada Latvijas čempionātā vieglatlētikā izcīnījis 3. vietu lodes grūšanā. Otrajā pasaules karā iesaukts Latviešu leģiona 19. divīzijā, 1944. gada 14. jūlijā kritis atkāpšanās kaujās Latvijas robežas tuvumā pie Opočkas. «Visvaldis Melderis». Basketball-Reference.com. Arhivēts no oriģināla, laiks: 2013. gada 12. martā. Skatīts: 2013. gada 20. janvārī. Latvijas Universitāte 20 gados. Rīga, 1939. Guntis Keisels. Latvijas basketbola vēsture. Jumava, 1998. 305. lpp. ISBN 9984-05-187-0. Olympedia profils (angliski) LOK profils Basketball Reference spēlētāja(-s) profils (angliski)