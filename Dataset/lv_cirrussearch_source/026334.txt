Vatikāna eiro monētas ir eiro monētas, kuras izdevis Vatikāns. Kopš 2002. gada eiro ir oficiālais maksāšanas līdzeklis Vatikānā, nomainot Itālijas liru. Kad liras Itālijā nomainīja eiro, Vatikāns vienojās par tiesībām kalt nelielu skaitu savu eiro monētu. Lai gan Vatikāns neietilpst Eiropas Savienībā, Vatikāna eiro monētas ir likumīgs maksāšanas līdzeklis. Apgrozībā ir četras dažādas Vatikāna eiro monētu sērijas. Uz pirmās sērijas visu nominālvērtību monētām, kas ir izlaistas no 2002. gada līdz 2005. gadam, ir attēlota 2005. gada aprīlī mirušā Viņa Svētības pāvesta Jāņa Pāvila II ģīmetne. Uz otrās sērijas jeb pārejas perioda (pirms tika iecelts amata pārņēmējs), ir attēlots kardināla Čemberlena, valsts pagaidu vadītāja, ģerbonis. Trešās sērijas eiro monētas ir izlaistas 2006. gada aprīlī, un uz tām ir attēlots pāvesta Benedikta XVI, portrets. Ceturtās sērijas eiro monētas ir izdotas 2014. gada martā, un uz tām ir attēlots jaunā pāvesta Franciska, portrets. Vatikāns ir izdevis divpadsmit 2 eiro apgrozības piemiņas monētas. Pirmo monētu izdeva 2004. gadā par godu Vatikāna pilsētvalsts dibināšanas 75. gadadienai, otro izdeva 2005. gada augustā par godu 20. Pasaules jaunatnes dienām Ķelnē. 2006. gadā izdeva monētu par godu Šveices gvardes 500 gadu jubilejai. 2007. gadā izdeva monētu, kas veltīta Viņa Svētības pāvesta Benedikta XVI 80 gadu jubilejai. 2008. gadā izdeva monētu, kas veltīta Svētā Pāvila gadam. 2009. gadā Vatikāns izdeva monētu par godu Starptautiskajam astronomijas gadam. 2010. gadā par godu Priesteru gadam. 2011. gadā izdeva monētu par godu 26. Pasaules Jaunatnes dienām Madridē, bet 2012. gadā par godu VII Pasaules Ģimeņu tikšanās gadam. 2013. gadā izdeva monētu par godu 27. Pasaules Jaunatnes dienām Riodežaneiro. Pēdējo monētu izdeva 2014. gadā par godu Berlīnes mūra krišanas 25. gadadienai.