Rietumu ierakumorhideja (Rhizanthella gardneri) ir orhideju dzimtas suga, kas zināma no vairākām populācijām Austrālijas dienvidrietumos. Šī ir kritiski apdraudēta orhideja, kas ierindota Zemeslodes 100 visapdraudētāko sugu sarakstā un nosaukta par vienu no deviņām retākajām augu sugām pasaulē. Ierakumorhideju ģintī ietilpst trīs pamatā apakšzemē mītošas bezlapu sugas. To savdabīgā uzbūve un veģetācija apliecina, ka gan orhideju, gan visā augu pasaulē daudzveidības izpausmēm nav robežu. Rietumu ierakumorhideja ir bezhlorofila "saprofītisks" augs kas visu dzīves ciklu pavada pazemē un virszemē parādās tikai ziedot. Ziedus producē sulīgs apakšzemes stumbrs jeb gums. Auga blīvo ziedkopu veido apmēram 150 sīku, krēmaini sarkanīgu un smaržīgu ziedu čemurs, kuru apņem piltuvveida seglapa. Orhidejas augšdaļa pavisam nedaudz parādās virszemē, izveidojot savdabīgu tuneli apputeksnētājiem — galvenokārt termītiem, kuri ierāpo seglapas piltuvē un drīz vien nokļūst pie pazemē paslēptajiem ziediem, lai tos apputeksnētu. Auglis — sarkanīga oga. Šī orhideja vienmēr aug vietās, kur ir miršu dzimtas koks — slotzaru baltstumbre, ar kura saknēm veido sēņu valstij raksturīgo mikorizu. Suga zināma no 6 populācijām 300 km plašā apkārtnē Austrālijas dienvidrietumos. Četras no šīm populācijām atrodas pamatā nelielos dabas rezervātos. Savvaļā atlikuši mazāk nekā 50 īpatņi. Sākotnēji ierakumorhideju izplatība varēja būt plašāka un aizņemt teritorijas, kurās vēlāk tika attīstīta lauksaimnieciskā darbība. Viens no galvenajiem ierakumorhideju samazināšanās iemesliem bija lielu krūmiem aizaugušu platību pārveidošanu lauksaimniecības vajadzībām, kā rezultātā sugas areāls samazinājies par 96%. Citi apdraudējuma cēloņi ir augsnes pārsāļošanās un atlikušo populāciju fragmentārā izplatība. Taxonomy Browser: Rhizanthella gardneri. National Center for Biotechnology Information (NCBI) Species Profile and Threats Database: Rhizantella gardneri — Underground Orchid, Western Australian Underground Orchid. Australian Goverment «Priceless or Worthless? The world's most threatened species by E M Baillie and Elen R Butcher». Arhivēts no oriģināla, laiks: 2012. gada 21. oktobrī. Skatīts: 2012. gada 1. oktobrī. The 9 rarest plants in the world. By Shreya Dasgupta 21 november 2014., British Broadcasting Corporation «Wildscreen Arkive: Underground orchid (Rhizanthella gardneri)». Arhivēts no oriģināla, laiks: 2016. gada 17. septembrī. Skatīts: 2016. gada 23. septembrī. Augu ģeogrāfija un daudzveidība. Normunds Priedītis. Apgāds Zvaigzne ABC, 2009. ISBN 978-9934-0-0829-0