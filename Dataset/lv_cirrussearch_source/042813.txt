Itālijā province (itāļu: provincia) ir otrās pakāpes administratīvā iedalījuma vienība, kas parasti apvieno vairākas komūnas (comune), bet vairākas provinces apvienojas reģionos (regione). Pēc 2014. gada administratīvā iedalījuma izmaiņām, provinces līmeņa administratīvo iedalījumu veido 107 vienības — 76 provinces, 2 autonomās provinces, 14 metropoles, 6 brīvie pašvaldību konsorciji un 4 neadministratīvas virspašvaldību teritoriālās vienības. Itālijas provincēs pastāv arī sava policija — Polizia Provinciale, kas ir provinces līmeņa tiesībsargājošā iestāde. Itālijas Republikas teritorija ir administratīvi sadalīta 107 provincēs, kas atbilst šādām teritoriālajām struktūrām: Reģionos ar parasto statusu: 76 pašvaldības veidojošas provinces; 10 metropoles. Reģionos ar speciālo statusu: Sicīlija — 3 metropoles un 6 brīvie pašvaldību konsorciji; Sardīnija — 1 metropole un 4 provinces; Friuli-Venēcija-Džūlija — 4 neadministratīvas virspašvaldību teritoriālās vienības — bijušās provinces, kas 2016. gadā tika izformētas kā pašvaldības, bet no 2020. gada atjaunotas kā teritotiālas statistiskas vienības bijušo provinču robežās; Trentīno-Alto Adidže — 2 autonomas provinces; Valle d'Aosta — reģionā nav provinces līmeņa administratīvā iedalījuma; autonomais reģions īsteno arī provinces administrācijas kompetences un statistikas aprēķinos tiek uzskatīts par līdzvērtīgu provincei. Itālijas reģioni Vikikrātuvē par šo tēmu ir pieejami multivides faili. Skatīt: Itālijas provinces.