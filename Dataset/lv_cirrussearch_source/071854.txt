Metropoles grāfistes (angļu: Metropolitan county) ir Anglijas viens no 1. pakāpes administratīvā iedalījuma veidiem. Anglijā pastāv sešas metropoles grāfistes, kas izveidotas valsts galvenajos urbānajos centros, neskaitot Lielo Londonu, kas ir administratīvā vienība ar speciālu statusu. Metropoles grāfistes izveidotas 1974. gadā kā daļa no Anglijas un Velsas vietējo pašvaldību reformas, kas balstījās 1972. gada Vietējo pašvaldību likumā. Visas metropoles grāfistes ir daļa no attiecīgajām ceremoniālajām grāfistem; to robežas sakrīt. Metropoles grāfistes bija divlīmeņu pašvaldību (metropoles grāfistu un metropoles distriktu) sistēmas augstākais līmenis, un tās tika izveidoti lielu pilsētu teritoriju pārvaldībai. 1986. gadā grāfistu padomes tika likvidētas, un kopš tā laika metropoles grāfistēm vairs nav vietējās pašvaldības loma. Vietējās pašvaldības funkcijas lielākoties pārņēma metropoles distrikti (boro), kuras veido kopīgas padomes, lai koordinētu dažus grāfistes mēroga pakalpojumus. Visi metropoles boro pieder pie apvienotajām pārvaldēm (combined authority), kas ir 2011. gadā ieviestas likumā noteiktas struktūras, kas ļauj vietējām iestādēm brīvprātīgi apvienot pienākumus un sadarboties. Mančestras, Dienvidjorkšīras, Rietummidlendas un Rietumjorkšīras apvienotās iestādes aptver tās pašas teritorijas kā attiecīgās metropoles grāfistes; Mērsisaidas boro ir daļa no Liverpūles Pilsētas reģiona, bet Tainas un Vīras boro ir sadalīti starp Ziemeļaustrumu apvienoto pārvaldi un Ziemeļu Tainas apvienoto pārvaldi. Local Government Act 1972 Encyclopædia Britannica raksts (angliski)