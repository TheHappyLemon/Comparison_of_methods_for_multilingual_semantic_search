Mihails Barišņikovs (krievu: Михаил Барышников; dzimis 1948. gada 27. janvārī Rīgā) ir Latvijas krievu izcelsmes amerikāņu baletdejotājs, baletmeistars un aktieris. Dzimis 1948. gadā Rīgā, krievu inženiera Nikolaja Barišņikova un šuvējas Aleksandras (dzimušas Kiseļevas) ģimenē. Mācījās Rīgas 22. vidusskolā, 11 gadu vecumā iestājās Latvijas rūpniecības padomes kluba deju pulciņā Blaumaņa ielā 19, tad no 12 gadu vecuma mācījās Rīgas horeogrāfijas skolā. 1963. gadā turpināja mācības Ļeņingradas horeogrāfijas skolā. 1967. gadā, 19 gadu vecumā, sāka strādāt Sergeja Kirova vārdā nosauktajā Ļeņingradas operas un baleta teātrī. Barišņikovs vēlējās attīstīt savu baletmākslu, sadarboties ar ievērojamiem rietumvalstu horeogrāfiem, bet PSRS apstākļos tas nebija iespējams. 1974. gadā teātra viesizrāžu laikā Toronto, Barišņikovs pārbēga uz Kanādu. Barišņikovs kļuva par vadošo baletdejotāju Amerikāņu baleta teātrī, bet no 1980. gada bija arī šī teātra mākslinieciskais vadītājs. Iestudējis lomas arī Ņujorkas pilsētas baletā. Lielā mērā pateicoties Barišņikovam, ASV plašā publikā radās interese par baletu. 1986. gadā Barišņikovs ieguva ASV pilsonību naturalizācijas kārtībā. Barišņikovs attēlojis lomas filmās, bieži vien kā baletdejotājs. Par otrā plāna lomu filmā The Turning Point (1977) nominēts Amerikas Kinoakadēmijas balvai un Zelta globusa balvai. Trīs reizes saņēmis Emmy balvas — par lomām filmās Baryshnikov at the White House (TV filma, 1979), Baryshnikov on Broadway (TV filma, 1980), Great Performances: Dance in America (TV seriāls, 1976–; par sēriju Baryshnikov Dances Balanchine, 1989). 2015. gadā Barišņikovs lasīja Josifa Brodska dzeju režisora Alvja Hermaņa iestudējumā "Brodskis/Barišņikovs" Jaunajā Rīgas teātrī. 2019. gadā Barišņikovs tēloja Romas pāvesta Benedikta XVI lomu vēl vienā Alvja Hermaņa iestudējumā "Baltais helikopters". 2017. gada 27. aprīlī ar Saeimas balsojumu Barišņikovam piešķīra Latvijas pilsonību par īpašiem nopelniem. Barišņikovs saglabāja arī ASV pilsonību. 2021. gada 22. oktobrī par sevišķiem nopelniem Latvijas valsts labā apbalvots ar 3. šķiras Triju Zvaigžņu ordeni. Pēc Krievijas 2022. gada iebrukuma Ukrainā Barišņikovs kopā ar rakstnieku Borisu Akuņinu un citiem domubiedriem izveidoja interneta vietni True Russia jeb "Īstā Krievija", aicinot krievus visā pasaulē parādīt savu nosodījumu karam: "Arī mēs visi, kas runājam krievu valodā un piederam pie krievu kultūras pasaules, jūtam šo sitienu. Pats vārds "krievs" ir kļuvis indīgs." «Mikhail Baryshnikov Biography (1948-)». filmreference.com. Arhitekte Zaiga Gaile un baletdejotājs Mihails Barišņikovs plāno atjaunot koka ēku Rīgā lsm.lv 2021. gada 8. decembrī «Mikhail Baryshnikov». britannica.com. «Mikhail Baryshnikov (1948 - )». biography-center.com. Arhivēts no oriģināla, laiks: 2016. gada 4. martā. Skatīts: 2015. gada 6. oktobrī. Arhivēts 2016. gada 4. martā, Wayback Machine vietnē. «Brodskis/Barišņikovs». Jaunais Rīgas teātris. «Hermanis un Barišņikovs veido izrādi par pāvestu Benediktu XVI». Satori. «Saeima piešķir Latvijas pilsonību slavenajam baletdejotājam Barišņikovam». lsm.lv. 2017. gada 27. aprīlī. Skatīts: 2017. gada 27. aprīlī. «Ordeņu kapitula paziņojums». Arhivēts no oriģināla, laiks: 2021. gada 10. novembrī. Skatīts: 2021. gada 23. novembrī. «Mihails Barišņikovs: Ukraiņi cīnās par mums visiem». lsm.lv. Vikikrātuvē par šo tēmu ir pieejami multivides faili. Skatīt: Mihails Barišņikovs. IMDb profils (angliski) Internet Broadway Database profils (angliski) AllMovie profils (angliski) Mikhail Baryshnikov Biography (angliski) Mihails Barišņikovs izrades.lv Encyclopædia Britannica raksts (angliski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski)