Nebalsīgs bilabiāls eksplozīvs slēdzenis ir mutvārdu valodās plaši izplatīts līdzskanis. Starptautiskajā fonētiskajā alfabētā šī skaņa tiek apzīmēta ar burtu p, attiecīgais X-SAMPA simbols ir p. Nebalsīgs bilabiāls eksplozīvs slēdzenis latviešu valodā tiek apzīmēts ar burtu "p" (kā vārdos pīle vai izkapts) vai "b" nebalsīgā līdzskaņa pozīcijās pirms cita nebalsīga līdzskaņa (kā stabs vai zobs). Nebalsīgais bilabiālais eksplozīvais slēdzenis [p] netiek lietots apmēram 10% valodu, kurās ir [b]. (Skatīt līdzīgu situāciju ar balsīgu velāru eksplozīvu slēdzeni.) Tas ir raksturīgi lingvistiskajam areālam ap Sahāru un Arābijas pussalu. Nav precīzi zināms, cik sena ir šī iezīme un, iespējams, tas ir relatīvi nesens fenomens, kas saistīts ar arābu valodu kā prestiža valodu šajā reģionā. Arābu valoda zaudējusi /p/ aizvēsturiskos laikos. Šāda parādība novērota arī citos reģionos; Eiropā rekonstruētajās senajās ķeltu un basku valodās ir bijis [b] bet nav bijis [p]. Neskatoties uz to, [p] ir lingvistiski ļoti plaši izplatīts. Daudzās valodās ir vismaz vienkāršs [p], bet daudzas izšķir vairāk kā vienu variāciju. Daudzās Indijas valodās ir pretstatīti aspirētais [pʰ] un vienkāršais [p]. Nebalsīga bilabiāla eksplozīva slēdzeņa raksturojumi: Pēc artikulācijas veida tas ir eksplozīvs slēdzenis; balss traktā tiek noslēgta gaisa plūsma. Pēc artikulācijas vietas tas ir bilabiāls līdzskanis; tiek artikulēts ar abām lūpām, Pēc fonācijas tas ir nebalsīgs; artikulācijas laikā balss saites nevibrē. Tas ir orāls līdzskanis; gaiss plūst caur muti. Tas ir centrāls līdzskanis; gaiss plūst pāri mēles vidum, nevis tās malām. Pēc gaisa plūsmas mehānisma tas ir ekspiratorisks; gaisa plūsma tiek virzīta uz āru ar plaušu palīdzību. Latviešu valodā nebalsīgo bilabiālo eksplozīvo slēdzeni [p] atveido: vienkāršu [p] atveido ar "p", geminētu [pː] atveido ar "p" vai izņēmuma gadījumos ar "pp", ortogrāfisku "b", kas nebalsīgā pozīcijā pārvēršas par [p] atveido ar "b", aspirētu [pʰ] atkarībā no konkrētās valodas atveido ar "p" vai "ph", palatalizētu [pʲ] atkarībā no konkrētās valodas atveido ar "p" vai "pj". aplozīvu [p̚] atveido ar "p" vai neatveido zilbes vai vārda galotnē. Balsīgs bilabiāls eksplozīvs slēdzenis