"Niagāra" (angļu: Niagara) ir 1953. gada ASV film noir trillera filma, kuras režisors ir Henrijs Hetavejs. Filmā galvenās lomas atveido Merilina Monro, Džozefs Kotens, Džīna Pītersa un Keisijs Adamss. "Niagāra" ir viena no retajām film noir krāsu filmām. Filma stāsta par diviem pāriem, kas apmeklē Niagāras ūdenskritumu. Spriedze vienā pārī starp sievu un viņas vīru noved līdz slepkavībai. Filmas "Niagāra" pirmizrāde notika 1953. gada 21. janvārī un to izplatīja 20th Century Fox. Filma "Niagāra", kopā ar 1953. gada filmām "Džentlmeņi izvēlas blondīnes" un "Kā apprecēt miljonāru" (How to Marry a Millionaire), bija viena no pirmajām, kas padarīja Monro par Holivudas seksa simbolu. Filma saņēma pārsvarā pozitīvas kritiķu atsauksmes un tīmekļa vietnē Rotten Tomatoes tai ir 78% vērtējums. Uzmanību! Turpmākajā tekstā var tikt atklātas nozīmīgas detaļas par filmas saturu! Rejs (Keisijs Adamss) un Pollija (Džīna Pītersa) Katleri aizkavētā medusmēnesī ierodas pie Niagāras ūdenskrituma. Rezervētajā numuriņā viņi atrod Džordžu (Džozefs Kotens) un Rouzu (Merilina Monro) Lūmisus. Rouza viņiem pastāsta, ka Džordžs guļ un nesen pēc kara dienesta Korejā ir izrakstīts no armijas psihiatriskās slimnīcas. Katleri apmetas citā numuriņā un abi pāri iepazīstas. Džordža un Rouzas laulība ir ļoti nemierīga un nestabila. Rouza ir jaunāka un ļoti pievilcīga. Džordžs ir greizsirdīgs, nomākts un aizkaitināms. Nākamajā dienā apceļojot ūdenskritumu, Pollija redz Rouzu kaislīgi skūpstam citu vīrieti, savu mīļāko Patriku. Rouza un Patriks ir izstrādājuši plānu, lai nogalinātu Džordžu. Patrikam ir nomaļā vietā pie ūdenskrituma Džordžu jānogrūž, lai izskatītos pēc nelaimes gadījuma. Džordžs pazūd un pavisam drīz no ūdens tiek izvilkts vīrieša līķis. Kad Rouza tiek izsaukta uz morgu, lai identificētu savu vīru, viņa sabrūk, redzot, ka mirušais ir Patriks. Pollija pēc neilga laika sastop Džordžu pie Niagāras ūdenskrituma. Viņa mēģina aizbēgt, bet Džordžs viņu tur un atzīstas Patrika nogalināšanā pašaizsardzības nolūkos. Viņš lūdz Poliju nevienam nestāstīt par savu izdzīvošanu un to, ka vēlas sākt jaunu dzīvi kaut kur citur bez Rouzas. Tomēr, kad Katleru mājā parādās policija un uzdod jautājumus, Pollija atzīst, ka redzējusi Džordžu dzīvu. Taču ne Rejs, ne policija viņai netic. Džordžs no Pollijas uzzina, ka Rouza atrodas slimnīcā pēc nervu sabrukuma. Rouza bēg no turienes, baidoties no sava vīra atriebības. Džordžs viņu izseko, ko Rouza pamana. Rouza mēģina paslēpties tornī pie ūdenskrituma, tomēr Džordžs viņu atrod un nožņaudz. Viņš atzīstas savai mirušajai sievai, ka mīlējis viņu vairāk par visu. Džordžs nozog vienu no ekskursiju laivām, lai aizbēgtu uz ASV. Džordžam mēģinot iedarbināt laivu, Pollija uzkāpj uz klāja. Viņa vēlas viņu atrunāt no plāna un lūdz viņu padoties policijai. Džordžs viņu pagrūž un viņa zaudē samaņu. Laivai beidzas benzīns un tā sāk dreifēt ūdenskrituma virzienā. Džordžam izdodas pēdējā brīdī izlaist Polliju uz klints, bet pats ar laivu nokrīt no ūdenskrituma. Polliju izglābj helikopters. The Editors of LIFE. LIFE Film Noir: 75 Years of the Greatest Crime Films. Time Inc. Books, 2016-08-19. ISBN 978-1-68330-249-0. Robert Miklitsch. The Red and the Black: American Film Noir in the 1950s. University of Illinois Press, 2016-12-07. ISBN 978-0-252-09912-0. Donald Spoto. Marilyn Monroe : the biography. New York : Cooper Square Press ; [Lanham, MD] : Distributed by National Book Network, 2001. ISBN 978-0-8154-1183-3. «Niagara - Rotten Tomatoes». www.rottentomatoes.com (angļu). 1953-01-21. Skatīts: 2024-01-05. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Rotten Tomatoes profils (angliski)