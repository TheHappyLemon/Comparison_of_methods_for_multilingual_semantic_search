Šibolets ir valodas, izteiksmes, parašu vai tradīciju īpatnība, kas atšķir vienu cilvēku grupu no citas. Šiboleti ir vienkārši grupas pašidentifikācijas veidi, kas vēsturē tikuši izmantoti kā paroles jeb sociāli kodi, lai apliecinātu lojalitāti un radniecību, saglabātu tradicionālu segregāciju vai aizsargātos pret ārējiem draudiem. Jēdziens ir cēlies no Bībeles ebreju valodas vārda shibbólet (שִׁבֹּלֶת), kas burtiski nozīmē "straume", un tā šaurākā nozīme nāk no vienas epizodes apraksta Vecājā Derībā. Tā Soģu grāmatā lasām (Soģ. 12,5-6 no 2. Bībeles tulkojuma): "Un Gileāds atņēma Efraimam Jordānas braslus. Un ikreiz, kad kāds pārnācējs efraimietis, kas meklēja glābiņu, teica: ļaujiet man celties pāri, — tad Gileāda vīri tādam prasīja: vai tu esi efraimietis? Kad viņš atbildēja: es neesmu,- tad tie viņam sacīja: pasaki "šibolet"! Ja tas teica "sibolet", nespēdams šo vārdu pareizi izrunāt, tad tie viņu sagrāba un nokāva pie Jordānas brasliem, un tanī laikā no Efraima ļaudīm krita četrdesmit divi tūkstoši vīru." Šibolets plašākā nozīmē var būt jebkas, kas identificē piederību kādai cilvēku grupai vai kultūrai. Piemēram, pirmie kristieši Romas impērijā, lai aizsargātos pret vajāšanām, lietoja Ichthys simbolu savu tikšanās vietu apslēptai identificēšanai. Minot piemēru no mūsdienām, simbols "X" var tikt raksturots kā "popkultūras šibolets", kas saistās ar briesmām un ekstrēmiem. Gesenius, Wilhelm Theologe, Orientalist, 1786-1842. Hebräisches und aramäisches Handwörterbuch über das Alte Testament (18. Aufl izd.). Berlin : Springer, 2013. 1316. lpp. ISBN 9783642256806. OCLC 860412535. Danesi, Marcel, 1946-. X-rated! : the power of mythic symbolism in popular culture (1st ed izd.). New York : Palgrave Macmillan, 2009. 8. lpp. ISBN 9780230617834. OCLC 442103115.