"Pirmais cilvēks uz Mēness" (angļu: First Man) ir 2018. gada Amerikas Savienoto Valstu biogrāfiska filma, kuras režisors kā arī viens no producentiem ir Damjēns Šazels. Filmas scenārists ir Džošs Singers un tā veidota pēc Džeimsa Hansena grāmatas First Man: The Life of Neil A. Armstrong motīviem. Filma stāsta par ASV astronauta Nīla Ārmstronga ceļu līdz brīdim, kad 1969. gada 20. jūlijā Apollo 11 misijas laikā viņš kļuva par pirmo cilvēku, kurš izkāpis uz Mēness. Viens no filmas izpildproducentiem ir Stīvens Spīlbergs. Galvenās lomas filmā atveido Raiens Goslings, Klēra Foja, Džeisons Klārks, Kails Čāndlers, Korijs Stols, Kristofers Ebots un Kīrens Hindss. Sākotnēji filmas projekts izziņots 2003. gadā ar Klintu Īstvudu režisora krēslā. Tomēr vēlāk, 2015. gadā, par filmas pamatveidotājiem izraudzījās Šazelu, Goslingu un Singeru. Filmas uzņemšana sākās 2017. gada novembrī Atlantā, Džordžijas štatā. Filmas pirmizrāde notika Venēcijas kinofestivālā 2018. gada 29. augustā, savukārt ASV kinoteātros Universal Pictures to sāka demonstrēt tikai 2018. gada 12. oktobrī. Filma saņēma kritiķu uzslavas par lielisku režiju, Goslinga un Fojas aktierspēli, skaņu celiņu un precīzu secību atainojot izkāpšanu uz mēness virsmas. Tomēr izvēle neatspoguļot ASV karoga novietošanu uz mēness virsmas lika kritiķiem un abām politiskajām partijām debatēt par filmas patriotisma nostāju, neskatoties uz to, ka Amerikas Savienoto Valstu karogs rādīts vairākās citās svarīgās filmas epizodēs. Filmas ienākumus uzskata par salīdzinoši sliktiem, jo visā pasaulē tā nopelnīja tikai 105 miljonus ASV dolāru pie 59 miljonu dolāru liela filmas budžeta, tomēr tas neliedza filmai saņemt vairākas nominācijas un balvas dažādos kinofestivālos: tostarp filma ieguva 76. Zelta globusa balvu par labāko skaņu celiņu, kā arī izvirzīta nominācijā "Labākā aktrise otrā plāna lomā". Filma neieguva nevienu 72. BAFTA kino balvu no septiņām izvirzītajām nominācijām, tomēr saņēma Kinoakadēmijas balvu nominācijā "Labākie vizuālie efekti". Tāpat filma balvai izvirzīta nominācijās "Labākā skaņa", "Labākā skaņas montāža" un "Labākais mākslinieka darbs". «First Man». Box Office Mojo. Skatīts: 2022. gada 9. augustā. «First Man». Universal Pictures. Arhivēts no oriģināla, laiks: 2018. gada 7. septembris. Skatīts: 2018. gada 9. septembris. IMDb profils (angliski) AllMovie profils (angliski) Turner Classic Movies profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)