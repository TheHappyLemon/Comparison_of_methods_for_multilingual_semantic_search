Dāhla (arābu: الداخلة, ad Dākhilah; IPA: [edˈdæxlæ]) ir oāze Ēģiptē, Vādīelgedīdas muhāfazā. Izvietojusies valsts vidienē Lībijas tuksnesī starp Hārgas oāzi austrumos un Farāfiras oāzi ziemeļrietumos. Oāze stiepjas aptuveni 80 km austrumu—rietumu virzienā un ir ap 25 km plata. Lielākās apdzīvotās vietas ir Mūtas (20 tūkstoši iedzīvotāju) un Kasras pilsētas, kā arī 15 ciemi. Kopējais iedzīvotāju skaits tiek lēsts ap 75 tūkstošiem. Oāze apdzīvota jau kopš pleistocēna, bet pastāvīgas cilvēku apmetnes sāka rasties tikai pirms aptuveni 6000 gadiem, kad sākās Sahāras pārtuksnešošanās. Balatā izrakumos atrastas faraonu 6. dinastijas māla plāksnītes ar ķīļrakstam līdzīgiem uzrakstiem. 12. gadsimtā dibināta nocietinātā Kasras pilsēta, domājams, uz ajubīdu apmetnes drupām. Pirmais eiropietis, kas apmeklēja Dāhlu, bija britu ceļotājs un rakstnieks Arčibalds Edmonstons (Archibald Edmonstone) 1819. gadā. http://www.webcitation.org/69vqe5i8T. «Dahla». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 157. lpp. Vikikrātuvē par šo tēmu ir pieejami multivides faili. Skatīt: Dāhla.