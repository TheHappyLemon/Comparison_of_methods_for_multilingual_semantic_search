Maksims Dlugi (angļu: Maxim Dlugy; dzimis 1966. gada 29. janvārī, Maskavā) ir ASV starptautiskais lielmeistars šahā (1986). Piedzimis Padomju Savienībā, taču 1977. gadā kopā ar ģimeni emigrējis uz Ņujorku. Šahu iemācījis spēlēt vectētiņš. 1984. un 1987. gadā izcīnījis bronzas medaļas ASV šaha čempionātos. 1985. gadā kļuvis par Pasaules junioru šaha čempionu. Šajā pašā gadā Pasaules šaha čempiona izcīņas cikla starpzonu turnīrā Tunisā dalījis 6.-8. vietu ar Vlastimilu Hortu un Genādiju Sosonko. 1986. gadā ASV izlases sastāvā piedalījies Pasaules šaha olimpiādē un izcīnījis 2 bronzas medaļas gan komandu, gan individuālajā kopvērtējumā. 1982. gadā FIDE Dlugi piešķīrusi starptautiskā meistara (IM), bet 1986. gadā - starptautiskā lielmeistara (GM) nosaukumu. Divas reizes (1988, 1990) uzvarējis ASV atklātajos šaha ātrspēles čempionātos, un no 1988. gada līdz 1993. gadam bijis Pasaules šaha ātrspēles asociācijas pirmais numurs. 2000. gadā uzvarējis šaha festivāla "Liepājas rokāde" superturnīrā, bet 2003. gadā šo panākumu atkārtojis ātrspēles turnīrā. 1990. gadā kļuvis par ASV šaha federācijas prezidentu, un šajā amatā palicis līdz 1993. gadam. Bijis pirmais lielmeistars, kas ievēlēts par ASV šaha federācijas prezidentu. Pēc 1993. gada nodarbojies pārsvarā ar biznesu. Sākuma strādājis Volstrītā kā vērtspapīru tirgotājs. Pēc tam izmantojis savus sakarus Krievijā, un no 2002. gada bijis starptautiskā biznesa fonda Russian Growth Fund menedžeris un valdes priekšsēdētājs. Fonds nodarbojies ar magnija ieguvi Permas novadā. Fondā kā vecākais padomnieks bijis piesaistīts arī Garijs Kasparovs. 2005. gada aprīlī Dlugi arestēts Šeremetjevas starptautiskajā lidostā Maskavā un apvainots mēģinājumā piesavināties aptuveni 10 miljonu dolāru. 2005. gada 20. decembrī Dlugi ticis atbrīvots, un viņam atsaukti visi apvainojumi. Pēc šī gadījuma atgriezies šahā un piedalījies 2006. gada ASV šaha čempionātā. Tomēr pēc 2007. gada šaha turnīros piedalās reti. GM Maxim Dlugy 1985 Tunis Interzonal Tournament Laikraksts "Kurzemes Vārds" 2003. gada 5. augusts :: Kurzemes-Vards.lv[novecojusi saite] GM Max Dlugy aquitted in $9 million embezzlement charge Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) Šahista profils olimpbase.org mājaslapā (Pasaules šaha olimpiāde) (angliski)