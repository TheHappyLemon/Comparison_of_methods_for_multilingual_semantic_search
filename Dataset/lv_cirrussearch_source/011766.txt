Filhnere (vācu: Filchner-Station) bija Vācijas vasaras polārstacija Antarktīdā. Izvietota uz Ronnes šelfa ledāja Vedela jūras dienvidu piekrastē. Atklāta 1982. gadā un nosaukta par godu vācu ģeogrāfam un rakstniekam, otrās Vācu antarktiskās ekspedīcijas vadītājam, Vilhelmam Filhneram. Stacija tika izmantota tikai polārajās vasarās un kalpoja par atbalsta punktu starptautiskās Filhnera-Ronnes šelfa ledāja programmas (FRISP) glacioloģijas un ģeofizikas pētījumiem. Kopš 1990. gada stacijā darbojās automātiska meteostacija. Stacija bija ierīkota uz virs ledāja uz balstiem nostiprinātiem konteineriem un paredzēta 12 cilvēku komandai. Katrus divus vai trīs gadus stacija tika piepacelta aptuveni par metru, lai kompensētu zem tās uzkrātā sniega daudzumu. Kopā ar šelfa ledāju tā gada laikā pārvietojās par aptuveni 1000 m ziemeļaustrumu virzienā. 1998. gada ziemā no šelfa ledāja atdalījās 150 × 35 km (5250 km²) liels galdveida aisbergs A-38, uz kura atradās arī tobrīd neapdzīvotā Filhneres polārstacija. 1999. gada februārī 10 dienu laikā ar aviācijas palīdzību stacija tika demontēta, uz kuģi Polarstern nogādājot ap 120 tonnu stacijas būvju un materiālu un 50 tonnu transportlīdzekļu. Vēlāk šie materiāli daļēji tika izmantoti Konenes stacijas būvniecībā. «Filchner-Station (1982-1999)». Arhivēts no oriģināla, laiks: 2011. gada 21. oktobrī. Skatīts: 2012. gada 7. janvārī.