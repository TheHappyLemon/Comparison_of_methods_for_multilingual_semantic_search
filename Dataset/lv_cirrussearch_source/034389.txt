Timols (5-metil-2-izopropilfenols, C10H14O) ir p-cimola (1-metil-4-izopropilbenzola) oksiatvasinājums un pieder pie fenoliem. Tā kā cimols ir terpēns, tad timols ir pieskaitāms terpenoīdiem. Timols ir bezkrāsaina kristāliska viela ar īpatnēju ķimeņu smaržu un asu garšu. Timolam ir izomērs — karvakrols. Timols ir mārsila, ķimeņu un citu ēterisko eļļu sastāvdaļa, no tā arī cēlies vielas nosaukums (latīņu: Thymus — 'mārsils'). Rūpnieciski iegūst no m-krezola CH3C6H4OH un propilēna CH3−CH=CH2. Timols ir mentola un dažu indikatoru (timolftaleīna, timolzilā) izejviela. To lieto arī medicīnā kā prettārpu līdzekli un antiseptisku līdzekli. Izmanto arī stomatoloģijā dentīna atsāpināšanai un farmācijā kā konservantu. Dažkārt pievieno cigaretēm kā aromatizatoru.