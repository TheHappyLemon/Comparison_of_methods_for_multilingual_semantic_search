Šis raksts ir par politiķi. Par citām jēdziena Osis nozīmēm skatīt nozīmju atdalīšanas lapu. Uldis Osis (dzimis 1948. gada 10. aprīlī Rīgā) ir ekonomists (ekonomikas doktors (Dr.oec), profesors, Latvijas Zinātņu akadēmijas korespondētājloceklis), Ekonomistu apvienības Latvija — 2010 līdzdibinātājs un biedrs. Finanšu ministrs Valda Birkava vadītajā Ministru Kabinetā, viens no politiskās partijas "Latvijas ceļš" dibinātājiem. LR 5. Saeimas deputāts. Šobrīd uzņēmējs, finanšu eksperts un investors. Uldis Osis dzimis 1948. gada 10. aprīlī Rīgā. Tēvs — Ilmārs Osis (1926—1952), māte — Lolija Ose (1928—1991). Abi U.Oša vecāki padomju laikā strādāja A.Popova Rīgas radiorūpnīcā (RRR). 1955.-1963. gados U.Osis mācījās Rīgas 1. vidusskolā (Rīgas Valsts 1. ģimnāzija), kur ieguva 8 klašu izglītību. No 1963. līdz 1968. gadam mācījās Rīgas jūrskolā, iegūstot tālbraucēja stūrmaņa diplomu. No 1972. gada līdz 1978. gadam studēja Ļeņingradas valsts universitātes ekonomikas fakaultātē politekonomijas specialitātē (neklātienē) un ieguva diplomu par augstāko izglītību. Laikā no 1982. gada līdz 1986. gadam neklātienē mācījās PSRS Valsts Celtniecības komitejas Celtniecības ekonomikas zinātniskās pētniecības institūta aspirantūrā Maskavā, kur 1987. gadā sekmīgi aizstāvēja disertāciju par Latvijas celtniecības kompleksa ekonomiski matemātisko modelēšanu un prognozēšanu. 1992. gada janvārī — jūnijā U.Osis studēja Džordžtaunas Universitātē Vašingtonā (ASV), kur tika nodrošināta iespēja tikties ar ASV lielāko korporāciju (IBM, McDonald's, Chicago Merkantile Exchange u.c.) vadību un iepazīties ar to darbību. Šajā laikā tika organizētas tikšanās arī ar virkni ietekmīgu bijušo ASV politiķu — ASV prezidentu Ronaldu Reiganu, Zbigņevu Bžeziņski, Medlinu Olbraitu u.c. No 1968. gada līdz 1977. gadam U.Osis strādāja PSRS jūras flotes sistēmā par kapteiņa palīgu (stūrmani). 1977. gadā U.Osis uzsāka darbu Latvijas Celtniecības zinātniskās pētniecības institūtā kā zinātniskais līdzstrādnieks. Viņa pienākumos ietilpa Baltijas valstu celtniecības un būvmateriālu nozaru salīdzinošā ekonomiskā analīze un prognozēšana. Šajā institūtā U.Osis strādāja līdz 1982. gadam. Neilgi (1982—1983) U.Osis strādāja par pasniedzēju Starpnozaru kvalifikācijas celšanas institūtā Rīgā, kur lasīja lekciju kursu par paša izstrādātu tēmu — saimnieciskā mehānisma un uzņēmumu pārvaldes teorija un prakse. Taču 20. gadsimta astoņdesmito gadu pirmajā pusē PSRS atradās dziļā ekonomiskās stagnācijas fāzē. Jebkuras jaunas, radošas idejas no institūta vietējās partijas organizācijas puses, kas kontrolēja mācību procesu ideoloģisko saturu, tika uztvertas ar aizdomām. Tādēļ U.Osis šo pasniedzēja darbu institūtā atstāja. Pēc pasniedzēja darba atstāšanas U.Osis no 1983. gada līdz 1987. gadam strādāja Latvijas PSR Valsts plāna komitejas Plānošanas zinātniskās pētniecības institūtā kā vecākais zinātniskais līdzstrādnieks. Viņa uzdevumos ietilpa kapitālās celtniecības operatīvo vadības sistēmu projektēšana. 20.gs. astoņdesmito gadu otrajā pusē M.Gorbačova pārbūves politikas ietvaros aizsākās PSRS ekonomikas reformu mēģinājumi. Šajā kontekstā 1987. gadā tika nodibināts eksperimentāls Ražošanas organizācijas un pārvaldes inženiercentrs "Delta", kur U.Osis ieņēma daļas vadītāja amatu. Šīs daļas galvenais uzdevums bija konsultācijas pakalpojumu sniegšana uzņēmumiem pārvaldes un attīstības jautājumos. Taču, kad 1988. gadā aizsākās kooperatīvu kustība, U.Osis ar vairākiem inženiercentra "Deltas" kolēģiem 1988. gadā nodibināja Kooperatīvo centru "Konsuls", kurā ieņēma kooperatīva padomes priekšsēdētāja amatu. Kooperatīva darbības profils aptvēra valdības institūciju un uzņēmumu konsultēšanu saimnieciskā mehānisma un biznesa jautājumos. Darbu kooperatīvā "Konsuls" U.Osis 1990. gadā atstāja lai pievērstos citām jomām. 20.gs. astoņdesmito gadu otrajā pusē arī Latvijā aktivizējās ekonomisko reformu mēģinājumi. U.Osis, izmantojot uzkrāto ekonomista un uzņēmumu konsultanta pieredzi, izstrādāja savus priekšlikumus, kurus iesniedza valsts institūcijām. Latvijas Ministru Padomes priekšsēdētāja vietnieks, akadēmiķis Arnis Kalniņš 1990. gadā U.Osi uzaicināja piedalīties LPSR Valsts plānošanas komitejas saimnieciskā mehānisma pilnveidošanas daļas vadītāja U.Ziemeļa vadītajā darba grupā, kuras uzdevums bija izstrādāt Latvijas PSR valdībai priekšlikumus par republikas ekonomisko patstāvību. Šajā pašā gadā U.Osis tika pieņemts darbā par Latvijas Ministru Padomes ekonomisko padomnieku, atbildīgu par valdības ārējo ekonomisko sakaru koordināciju. Līdzīgas funkcijas U.Osis pildīja īsu laika posmu (1991.g. septembris — 1991.g. decembris) Latvijas Ministru Padomes Ārējo ekonomisko sakaru departamenta ģenerāldirektora vietnieka statusā. Taču drīz vien viņš saņēma finanšu ministra Elmāra Siliņa piedāvājumu kļūt par viņa pirmo vietnieku un jau atkal uzņemties ārējo ekonomisko sakaru koordināciju. Šoreiz nevis uzņēmējdarbības vai projektu, bet valsts finanšu jomā. Taču reāli šīs funkcijas U.Osis sāka pildīt tikai pēc atgriešanās no studijām Džordžtaunas Universitātē 1992. gada vidū. 1993.g. martā demisionēja finanšu ministrs E.Siliņš un U.Osis ieņēma viņa vietu, sākotnēji kā vietas izpildītājs, vēlāk, pēc apstiprināšanas Saeimā, kā ministrs. 1993.g. jūlijā notika 5.Saeimas vēlēšanas, kurās piedalījās arī U.Osis un tika ievēlēts no savienības "Latvijas ceļš". V.Birkava vadītais Ministru kabinets 1994.g. augustā demisionēja. Līdz ar to finanšu ministra amatu atstāja arī U.Osis, bet turpināja pildīt 5. Saeimas deputāta pienākumus līdz tās pilnvaru beigām 1995.g. novembrī. Līdz ar 5.Saeimas pilnvaras beigām U.Osis pārtrauca arī aktīvu politiķa karjeru, lai gan īslaicīgi (2013.-2014.g.) bija partijas "Latvijas attīstībai" biedrs un valdes loceklis. Tomēr pavisam U.Osis politikas jomu nepameta — kā ekonomikas eksperts konsultēja virkni liberālo partiju (Tautas partija, LPP/LC) to programmu izstrādāšanā. Šobrīd U.Osis ir vairāku privātu uzņēmumu (SIA "Konsorts", SIA "Tractus") dibinātājs un valdes loceklis, kā arī darbojas vairāku privātu uzņēmumu padomēs. vestnesis.lv. «'Latvijas izaugsmi mēs nolēmām balstīt uz… - Latvijas Vēstnesis». www.vestnesis.lv (latviešu). Skatīts: 2023-11-15.