Šons Dohertijs (angļu: Sean Doherty; dzimis 1995. gada 8. jūnijā) ir amerikāņu biatlonists. Ar biatlonu sāka nodarboties 2008. gadā. Pirmās starptautiskās sacensības, kurās piedalījās, bija 2011. gada Pasaules čempionāts jauniešiem Nove Mesto Morāvijā, taču vērā ņemamus panākumus tajā neguva. Piedalījās 2012. gada ziemas jaunatnes olimpiskajās spēlēs Insbrukā, kur izcīnīja bronzas medaļu jauktajā stafetē. 2012.—2013. gada sezonā sāka piedalīties IBU kausā. 2013. gada Pasaules čempionātā jauniešiem Obertilliahā izcīnīja trīs medaļas. Vispirms ieguva sudraba medaļu sprintā, pēc tam uzvarēja iedzīšanā un ieguva sudrabu arī 12,5 km individuālajā distancē. Pasaules kausa sacensībās debitēja 2013. gada 28. februārī Holmenkollenē ar 84. vietu sprintā. Piedalījās 2014. gada ziemas olimpiskajās spēlēs Sočos, kur startēja tikai stafetē. Komanda ierindojās 16. vietā. 2014. gada Pasaules čempionātā jauniešiem, kas notika Preskailā, ASV, izcīnīja zelta medaļas sprintā un iedzīšanā, kā arī ieguva sudrabu individuālajā distancē. 2015. gada Pasaules čempionātā junioriem Raubičos izcīnīja bronzu sprintā. Dažas nedēļas velāk debitēja Pasaules čempionātā pieaugušajiem, kas togad notika Kontiolahti, tomēr nevienā no distancēm individuāli nespēja iekļūt labāko 40 vidū. 2015.—2016. gada PK sezonas pirmajā posmā Estešundā ieņēma 17. vietu 20 km individuālajā distancē, izcīnot pirmos punktus PK ieskaitē. 2016. gada Pasaules čempionātā junioriem izcīnīja trīs medaļas: zeltu iedzīšanā, sudrabu sprintā un bronzu 15 km individuālajā distancē. 2018. gada ziemas olimpiskajās spēlēs Phjončhanā piedalījās gan sprintā, gan 20 km individuālajā distancē. Stafetē ASV komandas sastāvā izcīnīja 6. vietu. 2018.—2019. gada sezonā ieņēma līdz šim savu labāko vietu PK kopvertējumā, ierindojoties 25. vietā. 2021. gada 14. martā PK posmā Nove Mesto kopā ar Sūzanu Danklī izcīnīja trešo vietu 1+1 jauktajā stafetē. «Sean Doherty». teamusa.org (angļu). Skatīts: 2021. gada 15. martā. «Bronze for Dunklee/Doherty Caps Strong Mixed Relay Day». fasterskier.com (angļu). 2021. gada 14. marts. Skatīts: 2021. gada 15. martā. Vikikrātuvē par šo tēmu ir pieejami multivides faili. Skatīt: Šons Dohertijs. Olympedia profils (angliski) IBU profils (angliski) biathlon.com.ua profils (ukrainiski) FIS profils (distanču slēpošana) (angliski)