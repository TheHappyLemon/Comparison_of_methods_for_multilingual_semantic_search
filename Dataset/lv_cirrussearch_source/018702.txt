Visu laiku lielākā uzvara izlašu futbola spēlēs bija 2002. gada FIFA Pasaules kausa kvalifikācijas spēlē starp Austrāliju un ASV Samoa. Tā notika 2001. gada 11. aprīlī, un Austrālija uzvarēja ar 31—0. Iepriekšējais rekords arī piederēja Austrālijas izlasei, kas divas dienas pirms šī mača uzvarēja Tongu ar 22—0. Iepriekšējais rekords pirms šīm divām spēlēm bija Kuveitas uzvara pār Butānu ar 20—0 2000. gada Āzijas kausa kvalifikācijas spēlē. Rekordu pārspēja arī Austrālijas izlases uzbrucējs Ārčijs Tompsons, kurš šajā spēlē guva 13 vārtus. Dāvids Zdirličs šajā mačā guva 8 vārtus, kas ir otrais labākais rezultāts kopš Otrā pasaules kara. Šis mačs izraisīja plašas diskusijas par kvalifikācijas turnīru formātu. Austrālijas izlases treneris un Tompsons uzskatīja, ka būtu jāievieš priekšsacīkšu kārta, lai izvairītos no šādiem nevienlīdzīgiem mačiem, un izteica savu viedokli FIFA. Tā ieviesa priekšsacīkšu kārtu 2006. gada Pasaules kausa Okeānijas zonas kvalifikācijai. Konkurentu nevienlīdzīgais līmenis arī ietekmēja to, ka Austrālija pārcēlās uz Āzijas Futbola konfederāciju. Nick Harris. «Football: `Exposed' Tonga lose 22-0». The Independent (London : Independent News and Media Limited), 2001. gada 10. aprīlis. Arhivēts no oriģināla, laiks: 2013. gada 16. februārī. Skatīts: 2013. gada 6. janvāris. Christopher Davies. «Australia score 31 without loss in record win». Telegraph.co.uk (London : Telegraph Media Group Limited), 2001. gada 11. aprīlis. Skatīts: 2009. gada 5. augusts.