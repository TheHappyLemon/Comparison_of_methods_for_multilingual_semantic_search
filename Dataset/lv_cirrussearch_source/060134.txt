Jevgeņijs Ponasenkovs (krievu Евгений Николаевич Понасенков) ir Krievijas publicists, vēsturnieks, režisors un videoblogeris. Krievijas sabiedrībā visvairāk pazīstams ar savu vēstures revizionismu, sevišķi Krievijas akadēmiskās vēstures vidē ierastās 1812. gada kara faktoloģijas un interpretācijas pārskatīšanu. Jevgeņijs Ponasenkovs piedzima 1982. gada 13. martā Maskavā. Viņš bija vienīgais bērns ģimenē, tēvs — kara ārsts, māte — inženiere. Izglītību guva 1287. skolā Maskavā. No 1999. līdz 2004. gadam studēja Maskavas Valsts universitātes Vēstures fakultātē. Pēc paša Ponasenkova pretrunīgajiem izteikumiem, viņš vai nu diplomdarbu neaizstāvēja, tāpēc diploma par iegūtu augstāko izglītību viņam nav, vai diploms ir, bet viņš nav devies uz universitāti to saņemt. J. Ponasenkova sarakstītie apjomīgākie darbi (tas ir, neskaitot publikācijas periodiskajos izdevumos): "Patiesība par 1812. gada karu", 2004. gads, metiens — 1000 eksemplāru, 408 lapaspuses; "Tango vienatnē", 2007. gads, 500 eksemplāru, 376 lpp.; "1812. gada kara pirmā zinātniskā vēsture", 2017., 2018., 2020. gads (trīs izdevumi), kopējais metiens — 34 000 eksemplāru, 800—896 lpp.