Lauri Korpikoski (somu: Lauri Korpikoski; dzimis 1986. gada 28. jūlijā) ir somu hokejists, malējais uzbrucējs, Somijas hokeja izlases dalībnieks. Pašlaik (2020) Korpikoski spēlē Somijas hokeja līgas Liiga kluba PSC sastāvā. Profesionāļa karjeru Korpikoski sāka 2004.—05. gada sezonā, to aizvadot SM līgas kluba Turku TPS sastāvā. Jau 2005.—06. gada sezonas otrajā pusē uzbrucējs pārcēlās uz Ziemeļameriku, sezonu noslēdzot AHL klubā Hartfordas "Wolf Pack". "Wolf Pack" rindās hokejists aizvadīja nākamās divas sezonas, vien 2007.—08. gada sezonā debitējot NHL kluba Ņujorkas "Rangers" sastāvā. 2008.—09. gada sezonā Korpikoski gan bija izdevies nostiprināties "Rangers" rindās. 2009. gada vasarā uzbrucējs tika aizmainīts uz Fīniksas "Coyotes" vienību. 2010.-11. gada sezonā atzīmējās ar 40 punktiem, kas ir līdz šim rezultatīvākā Korpikoski sezona viņa NHL karjerā. "Coyotes" rindās aizvadīja sešas sezonas, līdz 2015. gada vasarā tika aizmainīts uz Edmontonas "Oilers". 2016. gada oktobrī, īsi pēc sezonas sākuma, noslēdza viena gada līgumu ar Dalasas "Stars", taču 1. martā tika aizmainīts uz Kolumbusas "Blue Jackets". Somijas hokeja izlases rindās izcīnījis bronzas medaļas 2014. gada olimpiskajās spēlēs, spēlējis arī 2010. un 2013. gada Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)