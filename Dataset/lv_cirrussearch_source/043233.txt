OA-9, saukta arī par Spaceship J.R. Thompson, bija ASV uzņēmuma Orbital ATK kravas kosmosa kuģa Cygnus Starptautiskās kosmosa stacijas (SKS) apgādes misija NASA programmā Commercial Resupply Services (CRS-1). Kravas kuģis orbītā palaists 2018. gada maijā. Kosmosa kuģis nosaukts par godu 2017. gada novembrī mirušajam Džeimsam Tomsonam, kurš bijis NASA administratora vietnieks, Orbital Sciences Corporation vicepriekšsēdētājs. Kopējā kravas masa bija 3350 kg. Kosmosa kuģa hermētiskajā nodalījumā atradās 3268 kg kravas: lietas apkalpei (811 kg), rezerves daļas stacijas iekārtām (1191 kg), krava zinātniskajiem pētījumiem (1021 kg), datoru iekārtas (100 kg), ārpuskuģa aktivitāšu aprīkojums (132 kg), kravas Krievijas pusei (13 kg). Stacijā tika nogādāta iekārta Cold Atom Laboratory, ko izstrādāja NASA Reaktīvās kustības laboratorija. Ar to trīs gadu laikā plānots veikt kvantu eksperimentus. Cita zinātniskā iekārta paredzēta betona sacietēšanas pētījumiem mikrogravitācijā. Hermētiskajā nodalījumā bija arī NanoRacks palaišanas iekārta ar Cubesat pavadoņiem: CubeRRT, EQUiSat, HaloSat, MemSat, RadSat-g, RainCube, TEMPEST-D, EnduroSat One, Radix. Nehermetizētā krava (82 kg) bija NanoRacks palaišanas iekārta ar Cubesat pavadoņiem: Aerocube 12A, Aerocube 12B, SORTIE, CaNOP. Cygnus tika palaists 2018. gada 21. maijā 08:44:06 UTC ar nesējraķeti Antares 230 no Vidusatlantiskā reģionālā kosmoporta (MARS) starta laukuma LP-0A. 24. maijā Cygnus pietuvojās stacijai. 09:26 UTC kosmosa kuģi satvēra ar stacijas manipulatoru, kuru vadīja Skots Tingls. 12:13 UTC Cygnus bija pievienots pie Unity moduļa apakšējās pieslēgvietas. 10. jūlijā Cygnus OA-9 izmēģināja iespēju paaugstināt stacijas orbītu. 20:24 UTC tika veikts mazs manevrs, kas ilga 50 sekundes, dodot SKS 0,05 m/s paātrinājumu, un orbītu paceļot par aptuveni 90 metriem. 15. jūlijā 10:26 UTC ar Canadarm2 manipulatoru Cygnus tika atvienots no Unity moduļa. 12:36 UTC tas palaists brīvā lidojumā. Pēc atvienošanās kravas kuģis paaugstināja orbītu līdz 480 km un no ārpusē pievienotā NanoRacks izlaida pavadoņus Lemur-2-TomHenderson, Lemur-2-Yuasa, Lemur-2-Alexander, Lemur-2-Vu, Aerocube-12A, Aerocube-12B. 30. jūlijā tika iedarbināts Cygnus galvenais dzinējs, un kravas kuģis nogāja no orbītas; tas sasniedza atmosfēras blīvos slāņus un sadega. Orbital ATK CRS-9 Mission NASA Cygnus arrives at station with CubeSats, quantum physics experiment Stephen Clark, spaceflightnow.com, 2018-05-24 Mission Update: OA-9 Space Station Cargo Resupply Orbital ATK