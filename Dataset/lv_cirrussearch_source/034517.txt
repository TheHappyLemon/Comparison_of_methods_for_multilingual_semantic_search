Šis raksts ir par salu. Par administratīvo reģionu skatīt rakstu Kikiktāluka. Bafina sala jeb Bafina Zeme (angļu: Baffin Island, franču: Île de Baffin), arī Kikiktāluka (inuītu: ᕿᑭᖅᑖᓗᒃ, Qikiqtaaluk — ‘Ļoti liela sala’), ir sala Kanādas Arktiskajā arhipelāgā. Administratīvi ietilpst Nunavutas teritorijas Kikiktālukas reģionā. Kanādas lielākā sala un piektā lielākā sala pasaulē. Nosaukta britu pētnieka Viljama Bafina vārdā. Sala izvietojusies Kanādas Arktiskā arhipelāga dienvidaustrumos uz ziemeļiem no Labradoras pussalas, no kuras to šķir Hudzona šaurums. Austrumos salas krastus apskalo Deivisa šaurums un Bafina līcis. Salas dienvidrietumu piekrasti apskalo Foksa baseina ūdeņi, bet Foksa šaurums to atdala no Sauthemptonas salas. Ziemeļrietumos tikai 2 km platais Fjūri un Heklas šaurums salu šķir no kontinentālās Melvila pussalas, bet Būtijas līcis un Prinča Reģenta šaurums — no Būtijas pussalas un Somersetas salas. Ziemeļos Lankastera šaurums Bafina salu atdala no Devonas salas. Krasti stipri izroboti, daudz līču, fjordu un pussalu. Pie salas garuma 1600 km un platuma no 200 līdz 500 km krasta līnijas garums tiek lēsts 28 300 km. Lielākās pussalas ir Brodēra un Bordena pussalas ziemeļos un Kamberlenda un Foksa pussalas dienvidos. Lielākie līči ir ap 300 km garie Kamberlenda līcis dienvidos un Admiralitātes līcis ziemeļos. Bafina salas piekrastē daudz salu un saliņu. Lielākās piekrastes salas ir Bailota sala ziemeļos un Prinča Čārlza sala Foksa baseinā. Valda tundra. Salas arktisko tuksnešu kalnos augstākā virsotne ir ledājiem klātais 2147 m augstais Odina kalns. The Atlas of Canada. Sea Islands Canadian Geographical Names Database (CGNDB). Baffin Island Vikikrātuvē par šo tēmu ir pieejami multivides faili. Skatīt: Bafina sala. Encyclopædia Britannica raksts (angliski) Krievijas Lielās enciklopēdijas raksts (krieviski)