"Čaika" (krievu: Чайка) ir Korupcijas apkarošanas fonda 2015. gada 1. decembrī YouTube publicēta aptuveni 45 minūtes gara dokumentālā filma par ģenerālprokurora Jurija Čaikas ģimenes darījumiem, kas saistīts ar kriminālām aprindām un notiek ar ģenerālprokurora piesegšanu. Filmā apkopoti visi galvenie dati par Čaikas ģimenes biznesa impēriju. Korupcijas apkarošanas fonds izmeklēšanu veicis pusotru gadu, kurā pētīta ģenerālprokurora dēla Artjoma Čaikas darbība un atklāti viņa ārvalstu īpašumi un saites ar noziedzīgo pasauli. Valsts domes drošības un pretdarbības korupcijai komitejas priekšsēdētāja vietnieks Ernests Valejevs paziņojis, ka parlaments nepārbaudīs KAF publikācijā sniegto informāciju. Bijušais ģenerālprokurors Jurijs Skuratovs pavēstījis, ka Čaikam ir jāreaģē uz sev adresētajām apsūdzībām, kā arī ir rūpīgi jāizpēta KAF sniegtie materiāli un pierādījumi. Starptautiskās pretkorupcijas organizācijas Transparency International Krievijas nodaļas vadītāja Jeļena Panfilova paziņoja, ka ğenerālprokuratūrai ir jāatbild uz izmeklēšanā izteiktajām apsūdzībām, jo KAF materiālos ir būtiski pierādījumi. Filma „Čaika” YouTube (krieviski) Oficiālā tīmekļa vietne (krieviski) IMDb profils (angliski)