Gangas gaviāls (latīņu: Gavialis gangeticus) ir vienīgais saglabājies gaviālu ģints un gaviālu dzimtas pārstāvis. Tas ir krokodilu kārtas rāpulis ar gariem, šauriem žokļiem. Apdzīvo Indijas, Pakistānas, Bangladešas un Mjanmas rajonus. Gangas gaviālam ir 102 zobi: 54 augšžoklī, 48 apakšžoklī. Purns izskatās trausls, tomēr tas ir bruņots ar asiem zobiem. Gaviāls saķer zivi ar sānisku galvas vēzienu, tad paver muti tā, lai varētu zivi norīt ar galvu pa priekšu. Gaviālu pamatbarība ir zivis, bet tie mēdz ēst arī bezmugurkaulniekus, abiniekus, zīdītāju mazuļus un ūdensputnus. Gangas gaviāli ir izzūdoša suga. Cilvēki nogalināja tūkstošiem dzīvnieku, lai no viņu ādas pagatavotu somas. Nākamais trieciens sugai bija dambju celtniecība — tika iznīcināti daudzi šo dzīvnieku slēpņi. 1975. gadā bija palikuši mazāk nekā 700 Gangas gaviālu. Indijas valdība toreiz sāka audzēšanas programmas — tika meklētas gavialu ligzdas un olas pārnestas uz audzēšanas stacijām. Nebrīvē izšķīlušies mazuļi bija uzraudzīti un pasargāti no ienaidniekiem. Kad gaviālu mazuļi sasniedza 1,20 metru garumu, tos palaida brīvībā, jo spēja parūpēties par sevi paši. Vikikrātuvē par šo tēmu ir pieejami multivides faili. Skatīt: Gangas gaviāls. Encyclopædia Britannica raksts (angliski) Encyclopædia of Life raksts (angliski)