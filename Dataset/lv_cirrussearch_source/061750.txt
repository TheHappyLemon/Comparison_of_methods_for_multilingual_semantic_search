Interneta azartspēles ir mūsdienās populārākais[nepieciešama atsauce] azartspēļu spēlēšanas veids, kas cilvēkiem ļauj spēlēt kazino spēles - spēļu automātus, totalizatoru, galda spēles un izlozes - no saviem mobilajiem telefoniem un datoriem, pat nepametot mājokli. Interneta kazino pirmsākumi meklējami pagājušā gadsimta beigās, kad 1999. gadā kompānija "Microgaming Ltd" izveidoja pirmo kazino virtuālajā vidē. Vien pāris gadus vēlāk, 21. gadsimta sākumā, tiešsaistē kazino spēlēja jau vairāk nekā 10 miljoni cilvēku visā pasaulē.[nepieciešama atsauce] 2022. gadā Latvijas Izložu un Azartspēļu uzraudzības inspekcija (IAUI), kas darbojas ar interneta kazino pārraudzību un licencēšanu, ir piešķīrusi darbības atļauju kopumā 17 dažādām interaktīvo azartspēļu platformām, no kurām 15 ir aktīvas. Latvijas Izložu un Azartspēļu uzraudzības inspekcija izveidota ar mērķi, lai izvairītos no ļaunprātīgiem krāpniecības mēģinājumiem un Latvijas kazino spēlētājiem garantētu drošu un kvalitatīvu servisu. Licences iegūšanai tiešsaistes kazino iesniedz inspekcijai dokumentus, kas ir atbilstoši visiem Latvijas likumdošanā noteiktajiem normatīvajiem aktiem. Interneta kazino spēles var iedalīt četrās lielās kategorijās: Spēļu automāti ir viens no populārākajiem azartspēļu veidiem, kur visa pamatā ir veiksme. Spēlētājs par noteiktu naudas summu iegriež trīs vai vairāk ruļļus ar horizontālā veidā izvietotiem simboliem. Ja pēc rullīšu apstāšanās sakrīt noteiktas simbolu kombinācijas, tad spēlētājs saņem laimestu. Spēļu automātu spēles izmanto nejauši izvēlētu simbolu sistēmas, kas automātiski ģenerē dažādus iznākumus, kuri ilgtermiņā vienmēr būs par labu spēlei. Spēļu automāti iedalās divās kategorijās - parasto izmaksu un progresīvo džekpotu spēles. Totalizators ir vietne, kur lietotāji var prognozēt sporta un citu notikumu iznākumus, par precīzu minējumu saņemot laimestu. Ja prognoze izrādās neprecīza, tad veiktā derību summa jeb likme tiek zaudēta. Laimestu lielumus nosaka bukmeikeru noteiktās varbūtības jeb koeficienti, ar ko uzvaras gadījumā tiek reizināta veiktā likmes summa. Galda un kāršu spēles ir visas klasiskās kazino spēles, kā pokers, rulete, blekdžeks, kas pielāgotas spēlēšanai interaktīvajā vidē. Vairums kazino piedāvā iespēju spēlēt galda azartspēles Live veidā, kopā ar īstu dīleri un citiem spēlētājiem. Loterijas un spēļu šovi ir ļoti iemīļots azartspēļu veids, kas Latvijā īpašu popularitāti ieguva ar Latvijas Lotto veidotajām momentloterijām un televīzijas šovu "Super Bingo". Arī interneta kazino pieejami dažādi laimes rati, bingo, keno un citas loterijas spēles. Interneta kazino ir spēlmaņu vidū atzīti, jo tie piešķir dažādus bonusus, kas tiek regulēti pēc IAUI noteikumiem. Populārākie tiešsaistes kazino bonusi ir: jauno klientu iepazīšanās bonuss, totalizatora bezriska likmes, spēļu automātu bezriska griezieni, naudas atmaksa, paaugstināti koeficienti, bez depozīta bonuss un citi. Katram uzņēmumam ir tiesības piešķirt vai nepiešķirt klientiem bonusus, kā arī katrā vietnē ir atšķirīgi bonusu saņemšanas un izpildes noteikumi. No 2020. gada 1. janvāra Latvijā tika izveidots vienots Pašatteikušos personu reģistrs, kurā spēlētāji var sevi iekļaut, lai liegtu piekļuvi valstī licencētājās interneta kazino un klātienes spēļu zālēs. Reģistrs tika izveidots, lai spēlētājiem būtu vienkāršāk atteikties no pārmērīgas azartspēļu un izložu spēlēšanas. Minimālais lieguma laiks ir viens gads. Pieprasīt sevis iekļaušanu Pašatteikušos personu reģistrā cilvēki var IAU inspekcijā, spēļu organizēšanas klātienes vietās vai interaktīvo azartspēļu un izložu vietnēs, rakstot elektronisku iesniegumu. Iesniegumu iespējams rakstīt un nosūtīt arī fiziskā veidā pa pastu.