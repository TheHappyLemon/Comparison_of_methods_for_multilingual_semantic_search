Vita Anda Tērauda (dzimusi 1962. gada 19. maijā Vašingtonā, ASV) ir Amerikas latviešu ekonomiste un politiķe ar vairāk nekā 20 gadu pieredzi valsts pārvaldes un nevalstisko organizāciju darbā. Vita Anda Tērauda izveidoja un 10 gadus vadīja politikas pētniecības centru "Providus", bijusi "Sorosa fonda — Latvija" vadītāja un valsts reformu ministre, kā arī 13. Saeimas deputāte. Pārstāv partiju "Kustība Par!" un apvienību "Attīstībai/Par!". Dzimusi un izglītojusies ASV. 1990. gadā atbrauca uz Latviju[nepieciešama atsauce] un kopš tā laika dzīvo Rīgā. 1983. gadā Amerikas Universitātē (angļu: American University) ieguvusi bakalaura grādu starptautiskajās attiecībās. 1990. gadā Džonsa Hopkinsa Universitātē ieguvusi ASV maģistra grādu starptautiskajā ekonomikā un PSRS politikā. No 1984. līdz 1988. gadam strādājusi par žurnālisti radiostacijā "Amerikas balss" Vašingtonā. 1990. gadā pārcēlās dzīvot uz Latviju.[nepieciešama atsauce] 1991. gadā pēc Latvijas neatkarības atgūšanas kā konsultante sāka darbu Ministru kabineta Ārējo ekonomisko sakaru departamentā. 1992. un 1993. gadā bija Ārlietu ministrijas Ārvalstu palīdzības koordinācijas departamenta direktore. 1995. un 1996. gadā V. Tērauda bija Valsts cilvēktiesību biroja konsultante. No 1996. līdz 2003. gadam — "Sorosa fonds-Latvija" izpilddirektore. Fonds īstenoja atbalsta programmas tiesu varas stiprināšanai, mediju un nevalstisko organizāciju attīstībai u.c. No 2002. līdz 2013. gadam bija sabiedriskās politikas pētniecības centra "Providus" vadītāja. "Providus" mērķi A. Tēraudas vadībā bija laba pārvaldība, pretkorupcijas politika, mediju politika, tiesu varas stiprināšana u.c. "Providus" paspārnē izveidota vietne politika.lv. 2015. un 2016. gadā V. Tērauda bija direktore PASOS — Politikas centru apvienībā atvērtai sabiedrībai. Kopš 2023. gada jūlija V. A. Tērauda ir Latvijas Dabas fonda direktore. Vita Anda Tērauda aktīvi darbojās ASV trimdas latviešu organizācijās — Amerikas Latviešu apvienībā (ALA) un Amerikas Latviešu jaunatnes apvienībā (ALJA). 1986. gadā tika ievēlēta par ALJA priekšsēdi. Kopš 1996. gada palīdzējusi dibināt un darbojusies kā valdes locekle dažādās nevalstiskās organizācijās, tostarp Baltijas — Melnās jūras aliansē, Pilsoniskajā aliansē, Cilvēktiesību centrā, Pasaules Dabas fondā un sabiedrībā par atklātību "Delna". No 2000. līdz 2001. gadam V. Tērauda bija padomes locekle Pasaules Bankas Ārējā konsultatīvās padomes valsts pārvaldes un pretkorupcijas jautājumos Eiropas un Centrālāzijas reģionā. 2002. gadā V. Tērauda kopā ar citiem dibināja sabiedriskās politikas pētniecības centru "Providus". No 2013. līdz 2018. gadam darbojās Nacionālās elektroniskās plašsaziņas līdzekļu padomes Sabiedriski konsultatīvajā padomē. 1993. gadā V. Tērauda bija apvienības "Latvijas Ceļš" dibinātāju skaitā. 1993. un 1994. gadā ieņēma Valsts reformu ministrijas valsts sekretāres amatu, bet 1994. un 1995. gadā Māra Gaiļa valdībā bija valsts reformu ministre, un V. Tēraudas atbildībā bijusi valsts pārvaldes pārveide pēc padomju laika, piemēram, viņas vadībā izveidoja civildienesta sistēmu, īstenoja pašvaldību reformu u.c. 2017. gada 26. augustā V. Tērauda kopā ar citiem dibināja sociāli liberālo partiju "Kustība Par!". 2018. gada aprīlī Vita Tērauda kļuva par "Kustība Par!" izpilddirektori. 2018. gada 20. aprīlī "Kustība Par!" kopā ar partijām "Latvijas Attīstībai" un "Izaugsme" nodibināja politisko partiju apvienību "Attīstībai/Par!". 2018. un 2019. V. Tērauda bija partijas "Kustība Par!" izpilddirektore. 2018. gada rudenī Vita Tērauda kandidēja 13. Saeimas vēlēšanās no politiskās apvienības "Attīstībai/Par!" saraksta un tika ievēlēta 13. Saeimā. Saeimā V. Tērauda tika ievēlēta par Saeimas Eiropas lietu komisijas vadītāju un Saeimas Mediju politikas apakškomisijas vadītāju. 2022. gada 14. Saeimas vēlēšanās kandidēja no apvienības "Attīstībai/Par!" saraksta, taču tas nepārvarēja 5% barjeru. «Vita Anda Terauda». prabook.com (en-EN). Skatīts: 2020-11-04. PROVIDUS padome, biedri un dibinātāji, providus.lv, 2019. gada 20. oktobrī NEPLP locekļa kandidāte — Vita Anda Tērauda, lsm.lv, 2019. gada 20. oktobrī «Par Latvijas Dabas fonda direktori kļuvusi Vita Anda Tērauda | LDF». www.ldf.lv. Skatīts: 2024-01-19. «Partiju «Kustība Par!» vadīs Pavļuts; valdē ievēlē arī Viņķeli un Dālderi». www.lsm.lv (latviešu). Skatīts: 2019-10-20. ««Providus» dibinātāja Tērauda kļuvusi par «Kustības «Par!«» izpilddirektori». TVNET (latviešu). 2018-04-12. Skatīts: 2019-10-20. «Nodibināta apvienība “Attīstībai/Par!”, priekšvēlēšanu kampaņu sāks nākamnedēļ». LA.LV (latviešu). Skatīts: 2019-10-20. «Attīstībai Par | "Attīstībai / Par!" 13. Saeimas vēlēšanās iegūst 13 vietas». Attīstībai Par. Arhivēts no oriģināla, laiks: 2019-05-27. Skatīts: 2019-10-20. «Vita Anda Tērauda - Latvijas Republikas 13.Saeima». titania.saeima.lv. Skatīts: 2019-10-20.