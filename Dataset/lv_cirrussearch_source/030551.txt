Ēmils Nestors Setele (Eemil Nestor Setälä, dzimis 1864. gada 27. februārī, miris 1935. gada 8. februārī) bija Somijas politiķis un valodnieks. Dažus mēnešus 1917. gada rudenī bijis Somijas Senāta priekšsēdētājs. Ēmilam Setelem bijusi liela ietekme somugru valodu pētniecībā. Periodā no 1888. līdz 1890. gadam viņš devās ekspedīcijās pie somugru tautām (lībiešiem, votiem, vepsiem), pētot to valodu un etnogrāfiju. Setele no 1893. līdz 1929. gadam Helsinku universitātē bija somu valodas un literatūras profesors. Dibinājis pētniecisko institūtu Suomen suku. Sākotnēji Ēmils Nestors Setele bija Somu partiju biedrs. Pēc tam, kad, protestējot pret Krievijas īstenoto pārkrievošanas politiku, no Somu partijas atdalījās Jauno somu partija, Setele sekoja tai. Vairākas reizes bija ievēlēts Somijas parlamentā. 1917. gada 26. martā kļuva par Tokoi senāta Baznīcas un izglītības nodaļas vadītāju. Kad septembrī Senātu pameta visi Sociāldemokrātiskās partijas pārstāvji, Setele kļuva par Senāta priekšsēdētāju. 27. novembrī viņš iekļuva Svīnhūvuda senātā, kura laikā 1918. gadā norisinājās Somijas pilsoņu karš. Pēc kara līdz novembrim Setele turpināja darbu Pāsikivi senātā. Kad 1918. gadā Jauno somu partijas monarhijas piekritēji apvienojās ar veco somu partiju, izveidojot Nacionālās koalīcijas partiju, Setele turpināja darbību tajā. 1920. un 1921. gadā bija Nacionālās koalīcijas partijas priekšsēdētājs. 1925. gadā Ēmils Setele kļuva par izglītības ministru. 1926. gadā viņš bija ārlietu ministrs. No 1927. līdz 1930. gadam Setele bija vēstnieks Dānijā un Ungārijā. Seteles senāts Vikikrātuvē par šo tēmu ir pieejami multivides faili. Skatīt: Ēmils Nestors Setele. Krievijas Lielās enciklopēdijas raksts (krieviski) Setälä, Emil Nestor (1864—1935)[novecojusi saite] Biografiakeskus