Sārī (persiešu: ساری, Sārī) ir pilsēta Irānas ziemeļos, Māzenderānas ostāna administratīvais centrs. Izvietojusies Elbursa grēdas ziemeļu priekškalnēs Tedženas upes krastā 25 km no Kaspijas jūras krasta un 275 km no valsts galvaspilsētas Teherānas. Pilsētas dibināšana tiek piedēvēta Pišdadīdu dinastijas valdniekam Tahmuram. Irāņu eposā Šāhnāme tā minēta kā Fereidunu galvaspilsēta Tamišeha. No 7. gadsimta p.m.ē. līdz m.ē. 3. gadsimtam dēvēta arī par Zadrakartu, Hirkānijas galvaspilsētu. Kopš 7. gadsimta Tabaristānas viena no galvaspilsētām; Dabujīdu dinastijas valdnieks Farruhans nodēvēja to par godu savam dēlam Sarūjeham. Pēc vairākkārtējas iekarošanas un nopostīšanas vēlākos gadsimtos panīkusi un zaudējusi savu nozīmību. Pilsēta atdzimusi Rezā Pehlevī laikā 20. gadsimta pirmajā pusē. Mūsdienās pilsētā attīstīta pārtikas rūpniecība; reģions specializējas citrusaugu kultivēšanā. Vikikrātuvē par šo tēmu ir pieejami multivides faili. Skatīt: Sārī. Encyclopædia Britannica raksts (angliski)