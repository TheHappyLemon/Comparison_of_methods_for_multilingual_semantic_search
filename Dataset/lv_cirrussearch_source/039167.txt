Treisija Koldvela Daisone (Tracy Caldwell Dyson), dzimusi Treisija Ellena Koldvela (Tracy Ellen Caldwell) 1969. gada 14. augustā, ir ASV Nacionālās aeronautikas un kosmosa administrācijas (NASA) kosmonaute. Viņa ir specializējusies fizikālajā ķīmijā, kā arī kosmosa kuģu sakaru nodrošināšanā. Treisija Koldvela piedzima 1969. gada 14. augustā Kalifornijas štata Arkādijā. Viņa ģimenē ir jaunākā no divām meitām. 1980. gadu sākumā ģimene pārcēlās uz Kalifornijas štata Bomontu, kur viņas tēvs strādāja par elektriķi. 1993. gadā viņa absolvēja Kalifornijas štata universitāti Fullertonā, iegūstot bakalaura grādu ķīmijā. Augstskolā viņa sacentās CSUF Titans vieglatlētikas komandā kā sprintere un tāllēcēja. Būdama bakalaura līmeņa pētniece Kalifornijas štata universitātē Fullertonā, viņa projektēja, konstruēja un ieviesa elektroniku un aparatūru, kas saistīta ar lāzera jonizācijas, lidojuma laika masas spektrometru atmosfēras gāzu fāzes ķīmijas izpētei. Viņa strādāja arī par laboranti universitātes pētniecības un mācību drošības birojā, kur veica vides monitoringu laboratorijās, kurās izmanto bīstamas ķīmiskās vielas un radioaktīvos materiālus, kalibrēja mērinstrumentus un palīdzēja apstrādāt ķīmiskos un radioaktīvos atkritumus. Kalifornijas Universitātē Deivisā Treisija Koldvela pasniedza vispārējās ķīmijas laboratorijas priekšmetus un uzsāka pētniecisko darbu. Viņas disertācijas darbs bija saistīts ar metālu virsmu molekulārā līmeņa virsmas reaktivitātes un kinētikas izpēti, izmantojot elektronu spektroskopijas, lāzera desorbcijas un Furjē pārveidojuma masspektrometrijas metodes. Viņa arī izstrādāja un uzbūvēja perifērijas komponentus mainīgas temperatūras, īpaši augsta vakuuma skenējošās tuneļmikroskopijas sistēmai. 1997. gadā viņa ieguva doktora grādu ķīmijā Kalifornijas Universitātē Deivisā. 1997. gadā Treisija Koldvela saņēma Kamillas un Henrija Dreifusu pēcdoktorantūras stipendiju vides zinātnē, lai Kalifornijas Universitātē Irvinā pētītu atmosfēras ķīmiju. Tur viņa pētīja atmosfēras sistēmu reaktivitāti un kinētiku, izmantojot atmosfēras spiediena jonizācijas masspektrometriju, Furjē pārveidojuma infrasarkano un ultravioleto absorbcijas spektroskopiju. Turklāt viņa izstrādāja ķīmiskās jonizācijas metodes mikroorganismu spektrālajai interpretācijai. Viņa ir publicējusi un prezentējusi savus darbus daudzos referātos tehniskajās konferencēs un zinātniskajos žurnālos. 1998. gada jūnijā Treisiju Koldvelu uzņēma NASA 17. iesaukuma astronautu vienībā kā misijas speciāliste. Pēc astronautu vispārējās sagatavošanas kursa 1999. gada augustā viņa ieguva astronauta kvalifikāciju. 1999. gadā viņa tika norīkota uz Astronautu biroja Starptautiskās kosmosa stacijas (SKS) operāciju nodaļu, testējot un integrējot Krievijas izstrādāto aparatūru un programmatūru SKS. 2000. gadā viņu iecēla par SKS-5 apkalpes galveno atbalsta astronautu. No 4. līdz 6. apkalpes lidojuma laikā viņa bija sakaru operatore lidojumu vadības centrā. 2003. gadā Treisija Koldvela pārgāja uz Astronautu Space Shuttle operāciju nodaļu un tika norīkota lidojuma programmatūras verifikācijai Shuttle avionikas integrācijas laboratorijā, kā arī strādāja, atbalstot palaišanas un nolaišanās operācijas Kenedija kosmosa centrā Floridas štatā. Viņa bija arī vadošā sakaru operatore 11. ekspedīcijā. 2006. gada 17. maijā Koldvela tika iecelta par misijas speciālisti 2007. gada jūnijā plānotās STS-118 Space Shuttle misijas apkalpē. Treisijas Koldvelas pirmais lidojums kosmosā sākās 2007. gada 8. augustā ar kosmoplānu Endeavour, dodoties SKS montāžas un apgādes misijā STS-118. Lidojums beidzās 21. augustā. 2008. gada 21. septembrī Koldvelu apstiprināja SKS 23. ekspedīcijas pamatapkalpē, kas 2010. gada martā startētu kosmosa kuģī Sojuz TMA-18. Otro reizi kosmosā Treisija Koldvela devās 2010. gada 2. aprīlī kosmosa kuģī Sojuz TMA-18. Viņa bija 23. un 24. ekspedīcijas lidojuma inženiere. Koldvela veica trīs iziešanas kosmosā. Apkalpe uz zemes atgriezās 25. septembrī. 2010. gadā viņa apprecējās ar ASV Jūras kara flotes aviatoru Džordžu Daisonu. 2021. gada decembrī Treisija Koldvela Daisone sāka lidojuma treniņus kā kosmosa kuģa Sojuz MS-24 dublieru apkalpes lidojuma inženiere. 2023. gada 29. maijā viņu oficiāli apstiprināja Sojuz MS-24 pamatapkalpē. Trešo reizi kosmosā Treisija Koldvelas devās 2024. gada 23. martā kosmosa kuģī Sojuz MS-25. Viņa bija 70. un 71. ekspedīcijas lidojuma inženiere. Kosmisko lidojumu kopsavilkums: Iziešanas kosmosā: Vikikrātuvē par šo tēmu ir pieejami multivides faili. Skatīt: Treisija Koldvela Daisone. Tracy C. Dyson NASA (angliski) Трейси Эллен Колдвелл Дайсон astronaut.ru (krieviski)