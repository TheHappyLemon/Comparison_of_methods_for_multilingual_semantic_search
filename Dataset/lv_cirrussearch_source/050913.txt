Malkolms Mozess Edamss Brogdons (angļu: Malcolm Moses Adams Brogdon; dzimis 1992. gada 11. decembrī Atlantā) ir amerikāņu basketbolists, spēlē saspēles vadītāja un uzbrūkošā aizsarga pozīcijā. 2023. gadā pārstāv NBA klubu Bostonas "Celtics", iepriekš spēlējis Milvoki "Bucks" un Indiānas "Pacers". Spēlējis NCAA čempionātā, kur pārstāvēja Virdžīnijas Universitātes basketbola komandu "Cavaliers". Nospēlējis augstskolā visas četras sezonas, aizvadot lielisku koledžu basketbola karjeru. 2016. gada NBA draftā M. Brogdonu Milvoki "Bucks" izraudzījās otrajā kārtā ar 36. kārtas numuru. Debijas sezonas noslēgumā tika atzīts par sezonas labāko debitantu (pirmais otrajā kārtā draftētais spēlētājs kopš 1965. gada, kam tas izdevies). Visās trijās sezonās ar M. Brogdonu sastāvā "Bucks" iekļuva izslēgšanas spēlēs. 2019. gada vasarā M. Brogdons tika aizmainīts uz Indiānas "Pacers" pret nākotnes drafta izvēlēm. Jaunajā komandā spēlētājs sezonu iesāka ļoti veiksmīgi, sasniedzot double-double pirmajās četrās spēlēs, un izvirzoties līgas līderpozīcijās pēc rezultatīvajām piespēlēm vidēji spēlē pēc pirmās nedēļas. 2022. gada jūlijā M. Brogdons tika aizmainīts uz Bostonas "Celtics" pret Āronu Nesmitu, Danielu Teisu, Niku Stauskas, Maliku Fitsu, Džuvanu Morganu un 2023. gada drafta pirmās kārtas izvēli. Pirmajā sezonā "Celtics" sastāvā komanda sasniedza Rietumu konferences finālsēriju, kur piekāpās Maiami "Heat", bet pats M. Brogdons pēc sezonas tika atzīts par NBA labāko rezervistu. M. Brogdons pārstāvēja ASV basketbola izlasi 2015. gada Panamerikas spēlēs, kur komanda izcīnīja bronzas medaļas. Vikikrātuvē par šo tēmu ir pieejami multivides faili. Skatīt: Malkolms Brogdons. Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)