Progress MS-01 (Прогресс МС-01; SKS apzīmējums ISS-62P) bija Krievijas automātisks kravas kosmosa kuģis, pirmais no modificētās sērijas Progress-MS. Paredzēts kravu nogādāšanai uz Starptautisko kosmosa staciju (SKS). Tas orbītā palaists 2015. gada decembrī. Darbību beidza 2016. gada jūlijā. Kopējā kravas masa starta brīdī bija 2 436 kg. Īpašajās tvertnēs ietilpa degviela (718 kg), skābeklis (24 kg), gaiss (22 kg), ūdens (420 kg). Hermētiskajā kravas telpā (pavisam 1 252 kg) atradās iekārtas stacijas apkalpošanai un zinātniskajiem pētījumiem, pārtikas preces, apģērbs, higiēnas, medicīnas preces. Progress MS-01 tika palaists 2015. gada 21. decembrī 08:44:39 UTC ar nesējraķeti Sojuz-2.1a no Baikonuras kosmodroma. Autonomajā lidojumā orbītā pirmoreiz Progress kuģu ekspluatācijas vēsturē sakariem izmantots retranslācijas pavadonis (Luč-5B). Saslēgšanās ar staciju automātiskā režīmā notika 23. decembrī 10:27 UTC pie Pirs moduļa. Lai izmēģinātu manuālās tālvadības modernizēto sistēmu TORU, 1. jūlijā 05:36 UTC veikta Progress MS-01 atvienošana no stacijas. Sistēmu vadīja kosmonauts Aleksejs Ovčiņins. Testēšanas laikā kravas kuģis attālināts no SKS 200 m attālumā. Saslēdzoties atpakaļ pie stacijas radās problēmas. Kad kravas kuģis bija pieskāries SKS saslēgšanās mezglam, Progress pietauvošanās un orientācijas dzinēji turpināja darboties, iešūpojot kuģi; tiem kuģi stacijas portā vajadzēja tikai nedaudz "pastumt", līdz aizvērtos noturēšanas mehānisms. Lidojumu vadības centrs deva komandu pāriet no manuālās un automātisko vadību, un Progress saslēgšanās operācija veiksmīgi tika pabeigta 06:04 UTC. Kosmosa kuģa cieša saslēgšana nebija paredzēta, jo lūkas uz to vairs netiktu atvērtas, un 3. jūlijā Progress MS-01 tiktu atvienots. Atkārtoti Progress MS-01 tika atvienots 3. jūlijā 03:48 UTC. Pulksten 07:00 UTC tika ieslēgti kosmosa kuģa dzinēji bremzēšanas manevram, tas nogāja no orbītas un sadega Zemes atmosfērā. Nesadegušās daļas iekrita Klusajā okeānā aptuveni 07:50 UTC. Прогресс МС-01 Центр Управления космическими полетам (krieviski) Космонавты проверили систему ручного управления корабля "Прогресс МС" TASS, 2016-07-01 Progress MS-01 lapa SKS Lidojumu vadības centrā Arhivēts 2015. gada 24. decembrī, Wayback Machine vietnē. (krieviski)