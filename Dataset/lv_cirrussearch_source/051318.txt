Dedzināts alus jeb saīsinājumā degalus ir stiprais spirtotais dzēriens, ko iegūst pārtvaicējot alu. Dzēriena etilspirta saturs ir 42%. Degalus nosaukuma un idejas autors ir Valmiermuižas alus īpašnieks Aigars Ruņģis. Tā ražošanai uzņēmumā ieguldīti 50 000 eiro, par kuriem Vācijā pasūtīta īpaša alus dedzinātava. Dedzinātavā jeb pārtvaicētavā 150 litru alus trīs stundas ar tvaiku no apakšas karsē >75 °C lielā temperatūrā, tvaikam plūstot cauri trim šķīvjiem. Pirmo aptuveni 0,6 litru daudzumā iegūst tā saukto „galvas” frakciju ar asu smaržu un sīvu garšu, kuras sastāvā ir 92% spirta. Tad seko apmēram pieci litri tā sauktās „sirds” frakcijas, kuras sastāvā ir 82% etilspirta. Visbeidzot tiek iegūti aptuveni trīs litri tā dēvētās „astes” frakcijas, kuras sastāvā ir 40—60% spirta. „Galvas” frakciju utilizē, „astes” frakciju pievieno nākamajai pārtvaicējamā alus porcijai un tālāk izmanto tikai „sirds” frakciju, ko līdz 42% etilspirta koncentrācijai atšķaida ar aptuveni pieciem litriem mīkstināta dzīļu ūdens. Maisījumu uz divām diennaktīm uzglabā -5 °C temperatūrā, izfiltrē un pilda pudelēs. «'Valmiermuižas alus' radījis 42 grādus stipru 'alu' – degalu». Delfi. 2014. gada 19. septembris. Skatīts: 2019. gada 14. decembrī. Žanete Hāka (2014. gada 20. septembris). Valmiermuižas alus, ieguldot 50 tūkstošus eiro, izveido 42 grādus stipru alu. Atjaunināts: 2019. gada 14. decembrī. «Oho! Valmiermuižas alus radījis 42 grādus stipru alu». skaties.lv. 2014. gada 19. septembris. Skatīts: 2019. gada 14. decembrī. "Kā top? Valmiermuižas gaišais degalus". Dienas Bizness. 2018. gada 22. jūnijs. Atjaunināts: 2019. gada 14. decembrī.