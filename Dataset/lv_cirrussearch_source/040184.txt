Pašvaldība jeb municipalitāte (latīņu: municipium — 'pilsēta ar pašpārvaldes tiesībām') ir valsts sastāvā esošas administratīvi teritoriālas vienības (novada vai republikas pilsētas) pārvalde. Parasti administratīvā teritorija izvietota ap pilsētu vai citu apdzīvotu vietu vai to grupu. Pēc administratīvi teritoriālās reformas, kas noslēdzās ar vietējo pašvaldību vēlēšanām 2009. gada 6. jūnijā, Latvijā ir viena līmeņa pašvaldības, kas pārvalda 119 administratīvās teritorijas — 110 novadus un deviņas republikas pilsētas (Rīga, Jūrmala, Liepāja, Ventspils, Daugavpils, Rēzekne, Jēkabpils, Valmiera un Jelgava). Līdz reformai Latvijā bija 26 rajonu pašvaldības un 527 vietējās pašvaldības, kas pārvaldīja 53 rajona un 7 republikas pilsētas un 35 novadus. Reformas rezultātā pagasti un pilsētas tika apvienoti plašākās administratīvi teritoriālas vienībās — novados. Vienlaikus tika likvidētas rajonu pašvaldības, to funkcijas nododot vietējām pašvaldībām un plānošanas reģioniem. Reformas mērķis bija izveidot ekonomiski attīstīties spējīgas administratīvās teritorijas (novadus) ar vietējām pašvaldībām, kas nodrošinātu pakalpojumu sniegšanu iedzīvotājiem augstākā kvalitatīvā līmenī. Pašvaldības kompetencē ietilpst svarīgāko sociālo pakalpojumu sniegšana tās administratīvajā teritorijā dzīvojošiem iedzīvotājiem. Tai skaitā komunālie pakalpojumi, teritorijas labiekārtošana un tās sanitārā tīrība, nodrošināt iedzīvotājiem izglītību, rūpēties par kultūras pasākumiem, sekmēt vietējo un nacionālo tradīciju un kultūras vērtību saglabāšanu. Pašvaldības nodrošina veselības aprūpes pieejamību, kā arī veicina veselīgu dzīvesveidu, nodrošina iedzīvotājiem sociālo palīdzību, sniedz palīdzību iedzīvotājiem mājokļu jautājumu risināšanā, sekmē uzņēmējdarbību, rūpējas par nodarbinātību, gādā par sabiedrisko kārtību, nosaka zemes izmantošanas un apbūves kārtību, organizē sabiedriskā transporta pakalpojumus. Plašāk pašvaldību kompetenci, tiesības un pienākumus Latvijā regulē likums "Par pašvaldībām". Pēc 2021. gada Administratīvi teritoriālās reformas pašvaldību skaits Latvijā tika samazināts līdz 43 administratīvajām teritorijām — 36 novadi, 7 novados neietilpstošas (Rīga, Jūrmala, Liepāja, Ventspils, Daugavpils, Rēzekne un Jelgava) un 3 ietilpstošas (Jēkabpils, Ogre un Valmiera) valstspilsētas. Likums "Par pašvaldībām" Vikikrātuvē par šo tēmu ir pieejami multivides faili. Skatīt: Pašvaldība. Encyclopædia Britannica raksts (angliski) Reģionālās attīstības un pašvaldību lietu ministrija Latvijas pašvaldību savienība Likums "Par pašvaldībām"