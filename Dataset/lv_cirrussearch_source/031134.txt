"Citas atpalikušās šķiras" (angļu: Other Backward Class, OBC) ir Indijas valdības oficiāli lietots apzīmējums iedzīvotāju grupai, kas pieder pie "sociāli un izglītības ziņā atpalikušām" Indijas kastām jeb varnām. Katrā Indijas štatā ir savs OBC kastu uzskaitījums. Šo nosaukumu sāka lietot pēc 1979. gadā valdības izveidotās Mandalas komisijas rekomendācijām, kas "Citu atpalikušo šķiru" sarakstā iekļāva vairāk kā 3000 Indijas nepriviliģēto, pamatā šudru varnā ietilpstošo, kastu. Komisijas 1980. gada ziņojumā bija rakstīts, ka pie "citām atpalikušajām šķirām" pieder 52% Indijas iedzīvotāju. Pēc ziņojuma rekomendācijām tika pieņemti likumi, kas noteica pozitīvo diskrimināciju pret "priviliģētajām kastām" un noteica šai iedzīvotāju grupai 27% kvotu amatiem valdības iestādēs un studentu vietām publiskajās universitātēs. Kad 1989. gadā Indijas valdība mēģināja ieviest Mandalas komisijas rekomendācijas, tas izraisīja masīvus protestus. Pēc 2011. gada Indijas Sociāli ekonomiskās un kastu tautskaites datiem "citas atpalikušās šķiras" veidoja 41,1% no Indijas iedzīvotājiem (42,8% no hinduistiem, 39,2% no musulmaņiem, 24,8% no kristiešiem, 22,4% no sikhiem un 13,7% no zoroastriešiem). Central List of OBCs National Commission for Backward Classes Census of India 2011, Primary Census Abstract.