Wentian (ķīniešu: 問天, piņjiņs: Wèn Tiān — "Debesu meklējumi"), oficiāli Wentian laboratorijas kabīnes modulis (ķīniešu: 问天实验舱) ir Ķīnas orbitālās stacijas Tiangong modulis. Tas orbītā tika palaists 2022. gada 24. jūlijā. Wentian laboratorijas modulis nodrošina Tiangong stacijas bāzes moduļa Tianhe rezerves funkcijas: papildu navigācijas aparatūru, orbītas uzturēšanas un orientācijas vadību. Modulis paredzēts zinātnisku eksperimentu veikšanai. Eksperimentu iekārtas var izvietot arī moduļu ārpusē, lai paraugus pakļautu kosmosa videi, kosmiskajiem stariem, vakuumam un saules vējam. Wentian ir gulēšanas kabīnes trīs apkalpes locekļiem. Moduļa priekšējā pieslēgvieta ir aprīkota ar saslēgšanās mehānismu. Pie tā ir mehāniskā roka, kas paredzēta moduļa pārvietošanai uz bāzes moduļa radiālo pieslēgvietu. Papildus tam Wentian ir arī neliels 5 m garš manipulators, līdzīgs Chinarm, kā papildinājums šai robotrokai. To paredzēts izmantot, lai manipulētu ar kravām stacijas ārpusē, un tā pozicionēšanas precizitāte ir 5 reizes labāka nekā Chinarm. Modulim kopumā ir 22 standarta adapteri (sudraba kvadrāti), lai uzņemtu kravas. Wentian manipulators galvenokārt tiks izmantots eksperimentu un citas aparatūras pārvietošanai ārpus stacijas. Ir arī adapteris, ar kuru Chinarm var satvert šo robotroku, lai strādātu kā viens manipulators. Elektroenerģiju modulim nodrošina divi grozāmi saules bateriju paneļi ar kopējo jaudu 18 kW. Enerģija tiek uzkrāta, lai darbinātu staciju, kad tā nonāk Zemes ēnā. Apgādes kuģi papildina degvielu modulī, lai uzturētu stacijas orbītas augstumu. Wentian ir slūžu kamera ārpuskuģa aktivitāšu nodrošināšanai, un tai ir daudz lielāka telpa, salīdzinot ar Tianhe sfēriskā saslēgšanās centrmezgla slūžu kameru. Wentian laboratorijas modulis tika palaists 2022. gada 24. jūlijā 06:22:32 UTC ar nesējraķeti Chang Zheng 5B no Veņčanas kosmisko aparātu palaišanas vietas. 24. jūlijā 19:13 UTC modulis saslēdzās pie stacijas Tiangong bāzes moduļa Tianhe. 30. septembrī Wentian ar mehāniskās rokas palīdzību tika atvienots no Tianhe priekšējās pieslēgvietas un pārvietots 90 grādus uz labās puses portu. Operācija tika pabeigta 04:44 UTC, staciju izveidojot L formas konfigurācijā. Wentian science module docks with China’s space station Stephen Clark, spaceflightnow.com, 2022-07-24