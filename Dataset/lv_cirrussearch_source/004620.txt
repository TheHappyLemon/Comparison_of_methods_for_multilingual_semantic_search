Acetona peroksīds (triacetona peroksīds, TATP, C9H18O6) ir balta, kristāliska viela. Tā ir sprāgstviela, kas jutīga pret berzi un karstumu. Šai vielai ir vairāki nestabili izomēri, no kuriem stabilākais ir trimērs. Mazāk skābā vidē ir iespējams arī iegūt tetramēru, bet šāda reakcija notiek lēnāk. Dimērs un it īpaši monomērs ir ļoti nestabili. Istabas temperatūrā trimērs lēnām sublimējas par dimēru. Viela ir indīga. Acetona peroksīdu var iegūt ķīmiskā reakcijā starp ūdeņraža pārskābi un acetonu ar sālsskābi kā katalizatoru. Šādā reakcijā vienmēr veidojas dimēra un trimēra maisījums. Acetona peroksīds dažreiz veidojas kā rūpniecības blakusprodukts, oksidējot fenolus. Sprāgstot acetona peroksīdam, veidojas acetons un ozons. Šajā procesā izdalās maz siltuma, process lielā mērā ir saistīts ar entropijas palielināšanos, vielai pārejot no cietās fāzes gāzveida fāzē. Aizdedzinot brīvi izbērtu (nenoslēgtu), nesablīvētu acetona peroksīdu, tas parasti strauji sadeg, nevis uzsprāgst. Ketonu peroksīdus, tai skaitā acetona peroksīdu, dažreiz lieto kā polimerizācijas iniciatorus polimēru ražošanā. Acetona peroksīds ir iegūstams no relatīvi pieejamām izejvielām, taču ir ļoti nestabils, nestabilāks pat par nitroglicerīnu. Acetona peroksīdu izmantoja džihādistu pašnāvnieki 13. novembra terora aktos Parīzē, tas tika lietots arī terora aktos Briselē 2016. gada 22. martā. Žurnāls Ir. 2015, №50/51, 36. lpp. Žurnāls Ir. 2016, №13, 23. lpp.