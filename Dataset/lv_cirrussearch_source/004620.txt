Ares V jeb Ares 5 ir nerealizēts ASV nesējraķetes projekts, kuru izstrādāja NASA Constellation programmas ietvaros kā transportlīdzekli lielu kravu nogādāšanai kosmosā. Darbs pie jauna smagā nesēja sākās pēc tam, kad ASV prezidents Dž. Bušs 2004. gadā publiskoja jaunu valsts kosmiskās politikas redzējumu (Vision of Space Exploration). Šis plāns kristalizējās programmā Constellation, kuras mērķis būtu cilvēka pastāvīga atgriešanās uz Mēness un nogādāšana uz Marsa. Jaunas nesējraķetes tiktu izveidotas, maksimāli izmantojot jau esošās tehnoloģijas un iestrādes. Savukārt 2010. gada 1. februārī prezidents Baraks Obama paziņoja, ka tiks pārtraukts NASA plāns cilvēkiem atgriezties uz Mēnesi līdz 2020. gadam finansiālu apsvērumu dēļ. Līdz ar to vajadzība pēc nesējraķetēm Ares nav skaidra. Sākotnēji raķetes nosaukums bija Cargo Launch Vehicle jeb CaLV ("Kravas nesējraķete"). 2006. gada 30. jūnijā NASA paziņoja jauno raķešu nosaukumus: Ares I pilotējamo kosmosa kuģu pacelšanai un Ares V smago kravu pacelšanai. Tā nosaukta sengrieķu kara dieva Areja vārdā (Romā to identificēja kā Marsu). Indeksi I un V tika aizgūti no Apollo programmas nesējraķetēm Saturn I un Saturn V. BBC News - Obama cancels Moon return project Ares: NASA's New Rockets Get Names Arhivēts 2009. gada 27. oktobrī, Wayback Machine vietnē. 2006-06-30 (angliski)