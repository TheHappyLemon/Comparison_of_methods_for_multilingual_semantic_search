Solaris Urbino 18 Hybrid ir zemās grīdas savienotais autobusu modelis, kas paredzēts pasažieru pārvadāšanai pilsētas robežās. To ražo Polijas autobūves uzņēmums Solaris Bus & Coach Polijā Boļehovo-Osedlē (netālu no Poznaņas), Lielpolijas vojevodistē. Solaris Urbino 18 Hybrid bija viens no pirmajiem hibrīdautobusu modeļiem Eiropā, tā sērijveida ražošana tika uzsākta 2006. gadā. Autobuss ir aprīkots ar diviem elektrodzinējiem un vienu dīzeļdzinēju. Par vienīgo autobusa Solaris Urbino 18 Hybrid dīzeļmotoru kalpo firmas Cummins ražotais dzinējs. Ražotājs piedāvā izvēli starp 8,9 litru ISLe4 dzinējs, kurš var attīstīt 340 Zs lielu jaudu, vai ISBe4 dzinēju, kurš var attīstīt 250 Zs lielu jaudu. Transportlīdzeklis atbilst Euro-4 izmešu gāzu normai. Par autobusa galveno tehniskā aprīkojuma sastāvdaļu var uzskatīt divus elektromotorus, kuri katrs var attīstīt 75kW lielu jaudu. Elektriskā piedziņa sver 417 kg. Autobusa dzinēja nodalījumā ir uzstādīta 437 kg smaga Niķeļa-Metālhidrāta baterija, kura transportlīdzekļa bremzēšanas laikā neizlietoto elektromotora saražoto enerģiju spēj uzkrāt, tādējādi samazinot enerģijas zudumus un padarot efektīvāku elektromotora darbību. Autobusam uzsākot braukšanu, uzkrātā enerģija tiek patērēta. Pateicoties šādam baterijas darbības principam, tā nav ārēji jāuzlādē. Ražotājs ir paziņojis, ka baterijas kalpošanas ilgums varētu būt aptuveni seši gadi. 2012. gada februārī Rīga izmēģināšanas nolūkos no Polijas pilsētas Poznaņas saņēma Solaris Urbino 18 Hybrid autobusu. Tā svinīgā prezentācija notika 2012. gada 21. februārī RP SIA "Rīgas satiksme" 7. autobusu parkā Vestienas ielā. Pasākumā piedalījās arī pārstāvji no uzņēmuma Solaris Bus & Coach. No 2012. gada 17. līdz 26. februārim transportlīdzeklis kursēja pa 40. autobusu maršrutu. 28. februārī to nosūtīja atpakaļ uz Poznaņu, kur tas strādāja līdz 2021. gadam. Autobuss Solaris Bus & Coach «"Solaris" "Rīgas satiksmei" prezentē autobusu ar samazinātu degvielas patēriņu». delfi.lv. 21.02.2012. Vikikrātuvē par šo tēmu ir pieejami multivides faili. Skatīt: Solaris Urbino 18 Hybrid. Informācija par autobusu modeli Solaris Urbino 18 Hybrid (poliski)