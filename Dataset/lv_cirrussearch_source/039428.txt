Fils Tols Hills, jaunākais (angļu: Philip Toll Hill, Junior; 1927. gada 20. aprīlis — 2008. gada 28. augusts) bija ASV sacīkšu pilots. Hills piedzima Maiami, Floridas štatā, tomēr uzauga Santamonikas pilsētā Kalifornijā. Hills ir pazīstams kā bijušais Formula 1 čempions. Viņš ir līdz šim vienīgais F1 čempions, kurš ir dzimis Amerikas Savienotajās Valstīs. Mario Andreti, kurš arī pārstāvēja ASV, bija dzimis Itālijā. Hills F1 karjeru uzsāka 1958. gadā kā Maserati pilots un finišēja septītais savā pirmajā sacīkstē. Vēl pēc divām sacīkstēm Hills stūrēja sarkanos Ferrari spēkratus. Tosezon viņš piedalījās vēl divās sacīkstēs, Itālijas un Marokas Grand Prix, abās kāpjot uz goda pjedestāla zemākā pakāpiena. 1959. gadā Hills turpināja braukt Ferrari. Viņš spēja divreiz izcīnīt otro vietu un sezonas kopvērtējumā bija ceturtais ar 20 punktiem. 1960. gadā Itālijas Grand Prix amerikānis izcīnīja savu pirmo uzvaru. Savā mājas sacīkstē, kas notika vairāk nekā mēnesi vēlāk, Hills piedalījās ar Cooper formulu. 1961. gadā Hills negaidīti kļuva par čempionu pēc Volfganga fon Tripsa nāves. Pirms sacīkstes Hillam bija 4 punktu deficīts līdz fon Tripsam, tomēr pēc traģiskās Itālijas Grand Prix izcīņas Hills bija vienu punktu priekšā (sakarā ar punktu sistēmu, kas ņēma vērā tikai labākos rezultātus). Nākamgad Hills bija tikai sestais, bet 1963. gadā ar ATS pilots ne reizi nebija punktos. Savu pēdējo punktu viņš izcīnīja 1964. gada Lielbritānijas Grand Prix ar Cooper. Hills vēl atgriezās F1 uz vienu sacīksti 1966. gadā, bet nekvalificējās. Viņa dēls, Dereks, 2000. gados ir braucis Formula 3000 sacīkstēs, tomēr karjeru beidza pēc tēva saslimšanas ar Pārkinsona slimību. Pēc došanās uz Monterejas vēsturisko automobiļu sacīkstēm Hills tika nogādāts slimnīcā. 2008. gada 28. augustā viņš nomira no komplikācijām, kas radušās sakarā ar Pārkinsona slimību. «81 gada vecumā miris Fils Hils». eSports.lv. 29.08.2008. Arhivēts no oriģināla, laiks: 31.08.2008. Skatīts: 29.08.2008. «Fils Hils, 81; pirmais ASV dzimušais pilots, kurš izcīnījis Formula 1 titulu (angliski)». Los Angeles Times. 28.08.2008. Vikikrātuvē par šo tēmu ir pieejami multivides faili. Skatīt: Fils Hills. Encyclopædia Britannica raksts (angliski) Encyclopædia Universalis raksts (franciski) Enciklopēdijas Krugosvet raksts (krieviski) Munzüger Sport profils (vāciski) Driver Database profils (angliski) Motorsportstats profils (angliski) Racing-Reference driver profils (angliski) eWRC-results.com profils (angliski)