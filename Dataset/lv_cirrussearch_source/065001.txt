Peremeri (somu: Perämeri) vai Botenvikens (zviedru: Bottenviken), bieži saukts par Botnijas līci, ir plašs un sekls Baltijas jūras līcis tās ziemeļos starp Somijas un Zviedrijas krastiem. Atrodas Botnijas jūras līča ziemeļu daļā uz ziemeļiem no Kvarkena šauruma, kas to savieno ar Botnijas jūru dienvidos. Līča garums ziemeļu—dienvidu virzienā ir ap 220 km, lielākais platums ir 160 km. Lielākais dziļums ir Lūleo dzelmē — 147m, bet vidējais — ap 43 m. Līča krastos daudz nelielu salu un šēru. Līča ūdens sāļums ir ļoti zems — 0,2—0,4 %. Vairākas lielās pietekas (Kemijoki, Torne, Kalikselvena, Lūlelvena u.c.) nogādā līcī ap 100 km³ saldūdens gadā. Ap 25 m seklais Kvarkena slieksnis neļauj sāļumam izlīdzināties ar pārējo jūru. Līča iesāļajā ūdenī mīt vairākas saldūdens zivju sugas. Ziemā līcis pilnībā aizsalst; ziemeļu apgabalos ledus sega saglabājas 120 dienas. Līča ziemeļdaļā kopš 1991. gada izveidots Botnijas nacionālais parks. Galvenās pilsētas līča krastos ir Oulu, Lūleo, Kemi, Šellefteo un Kokola. The Bay of Bothnia national park has 60 bird species Vikikrātuvē par šo tēmu ir pieejami multivides faili. Skatīt: Peremeri. Encyclopædia Britannica raksts (angliski)