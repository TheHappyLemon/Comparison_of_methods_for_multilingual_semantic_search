Fēlikss Arvids Ulfs Šelbergs (zviedru: Felix Arvid Ulf Kjellberg; dzimis 1989. gada 24. oktobrī), pazīstams kā PewDiePie (izrunā: [ˈpjuːdipaɪ]), ir zviedru komiķis un videoproducents, pazīstams ar darbību YouTube. Savos YouTube video Fēlikss lielāko uzmanību pievērš datorspēlēm un komēdijtipa videoklipiem. YouTube kanālu sācis, filmējot kā viņš spēlē šausmu spēles, domādams, ka nejutīsies vientuļš un nebūs tik ļoti nobijies. Pašlaik viņa YouTube kanāls ir ar otru lielāko sekotāju skaitu. Studējis Šalmersas Tehnoloģiju universitātē. 2010. gadā (studiju laikā) reģistrējis YouTube lietotāja kontu PewDiePie. Nākamajā gadā pameta studijas, jo skola viņam šķita garlaicīga. Tā kā vecāki nevēlējās viņu atbalstīt, Šelbergs sāka strādāt hotdogu stendā, lai iegādātos datoru, kā arī ar Photoshop veidoja dažādus attēlus, ko, pārdodot internetā, nopelnīja naudu. 2012. gadā viņa kanāla sekotāju skaits pārsniedza 1 miljonu. 2013. gada augustā viņš kļuva par YouTube lietotāju ar visvairāk sekotājiem, vadošo pozīciju zaudējis vienīgi uz īsu brīdi 2013. gada novembrī un decembrī. 2019. gada aprīlī PewDiePie kanālam bija vairāk nekā 94 miljoni sekotāju, kanāla videoklipi ir skatīti vairāk nekā 21 miljardu reižu, pašlaik atrodas 2. vietā pēc sekotāju skaita. Žurnāls Time viņu nosauca par vienu no 2016. gada 100 ietekmīgākajiem cilvēkiem. 2015. gadā viņš izdeva grāmatu ar nosaukumu This Book Loves You ("Šī grāmata tevi mīl"), kurā ir dažādi sarkastiski domu graudi, par kuriem pasmieties. 2016. gadā Fēlikss izveidoja savu šovu YouTube Red ar nosaukumu Scare PewDiePie ("Nobiedē PewDiePie"). Šovā viņam ir jāiztur šausminoši notikumi, kas ir iedvesmoti no šausmu spēlēm. 2016. gada beigās Fēlikss, sasniedzot 50 miljonu abonentu slieksni, ieguva rubīna Play pogu. Šī poga ir speciāli izveidota viņam, un uz tās ir attēlots kanāla logo (brofist). Par pogu ir izveidots videoklips viņa kanālā, kas ir viens no populārākajiem videoklipiem 2016. gadā. 2019. gada augustā viņa YouTube kanāls sasniedza 100 miljonu abonentu robežu. Emma Blackery. «An Interview With PewDiePie», 2015. gada 15. jūlijs. Skatīts: 2016. gada 29. oktobrī – caur YouTube. «PewDiePie about». YouTube. Skatīts: 2014. gada 19. aprīlis. Parker, Trey (21 April 2016). "The World's 100 Most Influential People: Felix Kjellberg (a.k.a. PewDiePie)". Time. Vikikrātuvē par šo tēmu ir pieejami multivides faili. Skatīt: PewDiePie. YouTube kanāls YouTube IMDb profils (angliski)