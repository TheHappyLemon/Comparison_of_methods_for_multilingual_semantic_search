Villijs Dežardēns (Willie Desjardins; dzimis 1957. gada 11. februārī) ir kanādiešu hokeja treneris un bijušais hokejists. Pašlaik (2019) Dežardēns ir NHL vienības Losandželosas "Kings" galvenais treneris. Hokejista karjeru sāka 1971. gadā Saskačevanas junioru hokeja līgā (SJHL). No 1975. līdz 1977. gadam spēlēja Rietumu hokeja līgā Letbridžas "Broncos" sastāvā. Vēlāk, studējot Saskačevanas Universitātē, spēlēja tās komandā "Huskies", kuru tolaik trenēja Deivs Kings. Spēlētāja karjeru noslēdza Neimegenas "Tigers" komandā Nīderlandē. Trenera karjeru sāka 1985. gadā kā Kalgari Universitātes komandas trenera asistents, 1989. gadā kļuva par tās galveno treneri. Pēc tam neilgu laiku strādāja Japānā, bet 1997.—1998. gada sezonā, atgiežoties Kanādā, bija Saskatūnas "Blades" galvenais treneris. 1998.—1999. gada sezonā strādāja par Kanādas hokeja izlases trenera asistentu. No 2002. līdz 2005. gadam trenēja Medisinhatas "Tigers", vēlāk darbojās kā kluba ģenerālmenedžeris. 2009. gada Pasaules čempionātā junioriem Dežardēns bija Kanādas izlases trenera asistents, palīdzot komandai izcīnīt zelta medaļas, bet 2010. gadā kā galvenais treneris ar Kanādas junioru hokeja izlasi ieguva sudrabu. No 2010. līdz 2012. gadam bija trenera asistents NHL klubā Dalasas "Stars". 2012. gadā kļuva par galveno treneri tā fārmklubā Teksasas "Stars", kas spēlē Amerikas hokeja līgā (AHL). 2014. gadā Dežardēna vadībā komanda izcīnīja Kaldera kausu. 2014. gada 23. jūnijā Dežardēns tika iecelts par NHL kluba Vankūveras "Canucks" galveno treneri. 2017. gada aprīlī tika atbrīvots no amata, kad komanda divas reizes pēc kārtas nespēja iekļūt izslēgšanas spēlēs. 2017. gada 25. jūlijā tika apstiprināts par Kanādas hokeja izlases galveno treneri 2018. gada ziemas olimpiskajās spēlēs Phjončhanā. 2017. gada decembrī viņa vadībā Kanādas komanda izcīnīja Špenglera kausu. «Dežardēns apstiprināts par "Canucks" galveno treneri». sportacentrs.com. 2014. gada 23. jūnijs. Skatīts: 2018. gada 31. janvārī. «NHL priekšpēdējā vietā palikusī "Canucks" atlaiž galveno treneri Dežardēnu». sportacentrs.com. 2017. gada 10. aprīlis. Skatīts: 2018. gada 31. janvārī. «Canada’s Olympic management» (angļu). IIHF. 2017. gada 25. jūlijs. Skatīts: 2018. gada 31. janvārī. Vikikrātuvē par šo tēmu ir pieejami multivides faili. Skatīt: Villijs Dežardēns. Olympedia profils (angliski) Eliteprospects profils (angliski) Internet Hockey Database profils (angliski)