Viljams Kārlsons (zviedru: William Karlsson; dzimis 1993. gada 8. janvārī) ir zviedru hokejists, centra uzbrucējs. Pašlaik (2023) Kārlsons spēlē NHL kluba Vegasas "Golden Knights" sastāvā. Juniora vecumā Kārlsons spēlēja HC Arlanda un VIK Västerås HK komandu sistēmās. 2010.—11. gada sezonā debitēja VIK Västerås HK pieaugušo komandā Allsvenskan līgā. Nākamajā sezonā ar 45 punktiem bija komandas otrs rezultatīvākais spēlētājs. 2012.—13. gada sezonu aizvadīja Zviedrijas hokeja līgas kluba HV 71 sastāvā, sezonas noslēgumā tiekot atzīts par līgas labāko debitantu. 2014.—15. gada sezonā uzbrucējs debitēja NHL kluba Anahaimas "Ducks" sastāvā, taču jau novembrī tika nosūtīts uz AHL. 2015. gada martā hokejists tika aizmainīts uz Kolumbusas "Blue Jackets". Tās rindās Kārlsonam 2015.—16. gada sezonā izdevās nostiprināties, taču ar īpašu rezultativitāti viņš neizcēlās. 2017. gada vasarā līgas paplašināšanās draftā Kārlsonu izvēlējās jaunizveidotā Vegasas "Golden Knights" komanda. Nākamajā sezonā ar 78 punktiem Kārlsons bija komandas rezultatīvākais spēlētājs, kopā ar "Golden Knights" sasniedzot Stenlija kausa finālsēriju. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)