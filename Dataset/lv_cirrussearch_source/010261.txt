Zemes māte ir viena no nāves dievietēm latviešu mitoloģijā, pēc nozīmības tikpat svarīga kā Veļu māte, kuru uzskata arī kā Zemes mātes funkcionālo sinonīmu. Latviešu tautas dziesmās Zemes māte ir cieši saistīta ar kapu kā "mūža māju". Šeit ir viņas valsts, viņai ir kapa atslēdziņa. Senie kapi ir bijuši tuvu pie mājām, ganībās, ārpus laukiem, mežos vai krūmājos, kā liecina izrakumi un apraksti, sākot ar 15.gs. Ticēja, ka Zemes māte atnācēju sagaida kapu kalniņā, sagatavojusi tam mīkstu guļas vietu. E. Kokare. Latviešu galvenie mitoloģiskie tēli folkloras atveidē. Rīga, 1999.