Austrumu Nusa Tengara (indonēziešu: Nusa Tenggara Timur) ir Indonēzijas pirmās pakāpes administratīvā iedalījuma vienība. Izvietojusies valsts dienvidos, aizņem Mazo Zunda salu austrumdaļu. Iekļauj trīs galvenās salas — Timoras dienvidrietumu daļu, Floresu un Sumbu, kā arī mazākās Aloru, Lembatu, Roti, Savu un citas saliņas. Administratīvi iedalās vienā pilsētā (provinces galvaspilsēta Kupana) un 21 apriņķī. Pēc Indonēzijas neatkarības iegūšanas Mazās Zunda salas tika iekļautas pārejas Austrumindonēzijas Valstī (1946-1950). Pēc likvidēšanas visas teritorijas tika iekļautas Indonēzijā. 1958. gadā tika izveidota Austrumu Nusa Tengaras (Nusa Tenggara — ‘Dienvidaustrumu salas’) province. Viena no Indonēzijas mazāk attīstītajām provincēm, kur augsts bezdarbs (30%) un inflācija (15%). Ekonomika lielākoties balstīta lauksaimniecībā (kukurūza, kafija u.c.), mežsaimniecībā un zvejā. Attīstās tūrisms. Provincē raksturīga liela etniskā dažādība. Lielākā daļa provinces iedzīvotāju pieder vairākām austronēziešu tautām no kurām lielākā ir Timorā mītošie atoni (22% provinces iedzīvotāju). Austrumu Nusa Tengara ir vienīgā Indonēzijas province, kurā ievērojamā pārsvarā ir kristieši (89,8%), kā arī vienīgā, kurā katolicisms (53,6%) ir dominējošs ir attiecībā pret protestantismu (36,2%). 9,4% iedzīvotāju ir musulmaņi. Vikikrātuvē par šo tēmu ir pieejami multivides faili. Skatīt: Austrumu Nusa Tengara. Encyclopædia Britannica raksts (angliski)