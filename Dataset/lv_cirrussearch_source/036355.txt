Arahīnskābe (eikozānskābe, С19Н39СООН) pieder pie piesātinātajām taukskābēm. Normālos apstākļos arahīnskābe ir balta pulverveida viela. Kristalizējas spīdīgu lapiņu veidā. Glicerīda veidā atrodama zemesriekstu eļļā (no zemesriekstu latīniskā nosaukuma arachis arī cēlies arahīnskābes nosaukums), sviestā, kakao. Rambutāna (Nephelium lappaceum) sēklu tauki ir gandrīz tīrs arahīnskābes glicerīds ar nelielu oleīnskābes glicerīda piejaukumu. Iegūst, pārziepojot rambutāna eļļu. Reducējot arahīnskābi, var iegūt arahilspirtu.