Jimmy Kimmel Live! ir amerikāņu vakara sarunu šovs, ko radījis un vada Džimijs Kimels. Šovs tiek pārraidīts kanālā ABC. Ikvakara stundu garā sarunu šova pirmizrāde notika 2003. gada 26. janvārī. Tiekot pārraidīts divreiz ilgāk nekā The Dick Cavett Show (1969—1975) un Politically Incorrect (1997—2002), Jimmy Kimmel Live! ir ilgāk pārraidītais vakara sarunu šovs kanāla ABC, kas turpinās jau 12 gadus. Pretēji nosaukumam, šovs netiek pārraidīts tiešraidē, tā vietā tas tiek ierakstīts 16.30 pēc Klusā okeāna laika joslas pārraidīšanas dienā. Tomēr retos izņēmumos tas tiek pārraidīts tiešraidē. Parasti tas notiek pēc vērā ņemamiem notikumiem, piemēram, Amerikas Kinoakadēmijas balvas pasniegšanas ceremonijas. Līdz 2009. gadam jaunas sērijas tika pārraidītas piecas dienas nedēļā, no 2009. līdz 2012. gadam piektdienas sērijas laikā tika atkārtoti pārraidīta iepriekšējās dienas sērija, taču kopš 2013. gada janvāra piektdienas epizode tikusi pārdēvēta par Jimmy Kimmel Live! This Week, un tās laikā tiek pārraidīti visas nedēļas raidījumu spilgtākie brīži. 2012. gada martā, par godu virtuālās saziņas un mikroblogošanas tiešsaistes sociālā tīmekļa vietnes Twitter sešu gadu jubilejai, Jimmy Kimmel Live! izveidoja segmentu, ko nosauca par „Ļaunie tvīti” (Mean Tweets) kopā ar slavenībām — tur iekļaujot Villu Ferelu, Kristenu Bellu, Annu Farisu, Ketiju Grifinu u.c. slavenības, kas skaļi nolasīja īstus tvītus, ko Twitter lietotāji veltījuši viņiem, tajā laikā skanot grupas R.E.M. izpildītajai dziesmai Everyboby Hurts . Šis segments kļuva izteikti populārs, līdz 2015. gada aprīlim video koplietošanas tiešsaistes sociālajā tīmekļa vietnē YouTube iegūstot vairāk nekā 38 miljonus skatījumu. Pēc tam papildus ir iznākuši vēl vairāki ļauno tvītu izlaidumi, piesaistot tādas slavenības kā Džūlija Robertsa, Toms Henkss, Ādams Sendlers, Britnija Spīrsa, Sofija Vergara, Mets Deimons un Bills Marijs. Tvīti, kas segmentam izvēlēti, nemainīgi ir apvainojoši, vulgāri vai rupji, bieži vien tēmējot uz slavenības fizisko izskatu vai talanta trūkumu. Vairumā gadījumu pēc tvīta nolasīšanas slavenībai tiek dota iespēja īsi atbildēt uz ļauno tvītu. Šovs arī ir veidojis vairākus kategorizētus „Ļauno tvītu” izlaidumus, piemēram, speciālo NBA, NFL, koledžu futbola un mūzikas izlaidumus. 2015. gada martā ASV prezidents Baraks Obama piedalījās speciālizlaidumā „President Obama edition”, kura laikā viņš nolasīja tvītus, kas parodē viņa džinsus un vaino viņu par augstajām alus cenām. Obamas speciālizlaidums vienas dienas laikā piesaistīja vairāk nekā 10 miljonus skatījumu. Hendricks, Jaclyn (March 17, 2015). „Jimmy Kimmel`s „Mean Tweets” bit reaches major milestone”. The New York Post. Iegūts 2015.gada 20.novembrī [1] Celebrities Read Mean Tweets #1. Jimmy Kimmel Live!. 2012.gada 22.marts. Iegūts 2015.gada 20.novembrī [2]