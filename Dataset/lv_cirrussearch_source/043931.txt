Austrumberlīne (vācu: Ost-Berlin) pastāvēja no 1949. līdz 1990. gadam un to veidoja Berlīnes PSRS sektors, kas tika izveidots 1945. gadā. Amerikāņu, britu un franču sektors veidoja Rietumberlīni, kas politiski un ekonomiski bija saistīta ar Rietumvāciju, bet Austrumberlīne bija Vācijas Demokrātiskās Republikas de facto galvaspilsēta. Laikā no 1961. gada 13. augusta līdz 1989. gada 8. novembrim Austrumberlīni no Rietumberlīnes atdalīja Berlīnes mūris. Austrumberlīnes centrs bija Aleksandra laukums, bet galvenā iela — Unter den Linden bulvāris. Austrumvācijā 20. gadsimta 70. gados izplatījās prakse pilsētas rietumu daļu saukt par "Rietumberlīni", savukārt austrumu daļu par vienkārši "Berlīni". Pilsētas oficiālais nosaukums bija Berlīne, VDR galvaspilsēta (vācu: Berlin, Hauptstadt der DDR), padomju kartēs pilsētas austrumu daļu sauca vienkārši "Berlīne", lai to atšķirtu no Rietumberlīnes, kurai bija īpašs statuss (tā nebija VFR daļa, bet gan anklāvs, ko ieskauj VDR teritorija). Vikikrātuvē par šo tēmu ir pieejami multivides faili. Skatīt: Austrumberlīne. Encyclopædia Britannica raksts (angliski)