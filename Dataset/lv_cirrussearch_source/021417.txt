Šis raksts ir par kosmisko aparātu. Par citām jēdziena MOM nozīmēm skatīt nozīmju atdalīšanas lapu. Mars Orbiter Mission (MOM; neformāli saukts par Mangalyaan) ir Indijas kosmiskais aparāts Marsa izpētei no orbītas. Tā ir Indijas pirmā starpplanētu zonde. Palaista 2013. gada novembrī. 2014. gada 24. septembrī MOM iegāja Marsa orbītā Kosmisko aparātu izgatavojusi un apkalpo Indijas kosmosa pētījumu organizācija. Tas veidots uz platformas I-1K, bāzes, kura izmantota Mēness zondē Chandrayaan-1 un modificēta starpplanētu misijai. Zondes sausmasa ir 500 kg, un starta brīdī tajā bija uzpildīti 850 kg degvielas un oksidētāja. Mars Orbiter Mission uzstādīti zinātniskie instrumenti ar masu 15 kg: Lyman-Alpha Photometer (LAP) — fotometrs, kas mēra deitērija un ūdeņraža pārpalikumu no Laimena-alfa emisijas augšējā atmosfērā. Tas ļaus noskaidrot planētas ūdens zuduma procesu. Methane Sensor For Mars (MSM) — mēra metāna daudzumu atmosfērā. Mars Exospheric Neutral Composition Analyzer (MENCA) — kvadrupola masas analizators analizē atmosfēras daļiņu neitrālo sastāvu. Thermal Infrared Imaging Spectrometer (TIS) — mēra Marsa virsmas termālo emisiju, kas ļauj kartēt virsmas sastāvu un mineraloģiju. Mars Color Camera (MCC) — trīs krāsu kamera. Mars Orbiter Mission tika palaists 2013. gada 5. novembrī 09:08 UTC ar nesējraķeti PSLV-XL (lidojums C25) no Satiša Dhavana kosmosa centra pirmā starta laukuma. Līdz 16. novembrim MOM bija plānoti seši manevri, lai paaugstinātu apogeju līdz 23 000 km un perigeju līdz 238 km. Pirmie trīs manevri veikti veiksmīgi, bet 11. novembrī cetrurtajā dzinēja darbības reizē ātruma pieaugums bija tikai trešā daļa no plānotā. Pēc kļūmes noskaidrošanas 12. novembrī veikts kompensējošais manevrs. Tad 15. novembrī veikts 243,5 sekunžu manevrs. 30. novembrī 19:19 UTC veikta 23 minūšu dzinēju darbināšāna, pēc kuras Mars Orbiter Mission ievadīts trajektorijā uz Marsu. Ceļā uz planētu bija paredzēti četri korekcijas manevri. Pirmais veikts 2013. gada 11. decembrī. 2014. gada aprīlī paredzētais manevrs tika atcelts, jo zondes trajektorija bija ļoti tuva paredzētajai. Otrs korekcijas manevrs veikts 11. jūnijā. Trešais plānotais manevrs tika atcelts, jo MOMO trajektorija bija ļoti tuva paredzētajai, bet tomēr 22. septembrī veikta 3,9 sekunžu ilga dzinēja testa iedarbināšana. Marsa orbītu Mars Orbiter Mission sasniedza 2014. gada 24. septembrī. 01:47 UTC iedarbināts zondes dzinējs, kurš darbojās 24 minūtes, līdz ar to kosmiskais aparāts iegāja planētas orbītā. Marsa izpēte Indian Mars mission weathers first snag STEPHEN CLARK SPACEFLIGHT NOW, 2013-11-11 (angliski) Supplementary Orbit Raising Manoeuvre Planned for Mars Orbiter Spacecraft Arhivēts 2014. gada 26. martā, Wayback Machine vietnē. ISRO, 2013-11-11 (angliski) Mars Orbiter Mission Arhivēts 2013. gada 4. novembrī, Wayback Machine vietnē.