Alīne Rotere-Fokene (vācu: Aline Rotter-Focken; dzimusi Fokene (Focken) 1991. gada 10. maijā) ir vācu brīvā stila cīkstone, 2020. gada vasaras olimpisko spēļu čempione, 2016. gada vasaras olimpisko spēļu dalībniece, 2014. gada pasaules čempione, Eiropas spēļu, Pasaules un Eiropas čempionātu medaļniece. Alīne Fokene dzimusi 1991. gadā Krēfeldē, cīkstoņu ģimenē. Ar cīņas sportu viņa sāka nodarboties 1996. gadā sava tēva Hansa-Georga Fokena vadībā. 2010. gadā viņa kļuva par Eiropas junioru čempioni, kā arī izcīnīja bronzas medaļu pasaules junioru čempionātā. 2011. gada pasaules junioru čempionātā viņa kļuva par sudraba medaļnieci. 2012. gadā viņa ieguva Vācijas Grand Prix sudraba medaļu. 2013. gadā viņa izcīnīja Eiropas čempionāta bronzas medaļu. 2014. gadā viņa uzvarēja pasaules čempionātā. Pusfinālā viņa pieveica bronzas medaļnieci latvieti Lauru Skujiņu un finālā japānieti Saru Dosjo. 2015. gadā viņa ieguva bronzu 1. Eiropas spēlēs Baku. 2016. gada olimpiskajās spēlēs Riodežaneiro Fokene ceturtdaļfinālā zaudēja zviedrietei Jennijai Fransonei un ierindojās 9. vietā. 2019. gada Eiropas čempionātā Bukarestē svara kategorijā līdz 76 kg viņa ieguva bronzas medaļu. 2019. gada pasaules čempionātā Kazahstānā svara kategorijā līdz 76 kg Alīne izcīnīja bronzas medaļu un ieguva olimpisko licenci savas valsts olimpiskajai komitejai. 2020. gada februārī kontinenta čempionātā Itālijas galvaspilsētā Romā svara kategorijā līdz 76 kg Alīne cīņā par bronzas medaļu pieveica franču cīkstoni un izcīnīja Eiropas čempionāta bronzas medaļu. 2021. gada augustā olimpiskajās spēlēs Tokijā viņa finālā pieveica amerikāņu sportisti Adelīnu Greju un kļuva par olimpisko čempioni. Aline Focken erringt sensationell WM-Gold (vāciski) Vikikrātuvē par šo tēmu ir pieejami multivides faili. Skatīt: Alīne Rotere-Fokene. Olympedia profils (angliski) The Sport.org profils (angliski) Munzüger Sport profils (vāciski) FILA profils (angliski)