Volgaste (vācu: Wolgast) ir pilsēta Vācijā, Mēklenburgā-Priekšpomerānijā, āmtes centrs Oderas upes Pēneštromas attekas krastā iepretim Uzedomas salai. Sala ar cietzemi pilsētas teritorijā savienota ar paceļamo tiltu. Pirms pilsētas dibināšanas Volgastes vietā atradās svarīgs slāvu pagānu templis, kas 1128. gadā tika nopostīts. No 1285. līdz 1637. gadam Volgaste bija Pomerānijas hercogu rezidences pilsēta. 1628. gadā Trīsdesmitgadu kara laikā pie pilsētas notika Volgastes kauja, kurā imperatora karaspēks Albrehta fon Vallenšteina vadībā sakāva karaļa Kristiāna IV komandētos dāņus, un dāņi bija spiesti lūgt mieru. 1630. gadā pilsētu ieņēma zviedru karaspēks, un līdz pat 1815. gadam tā ietilpa Zviedrijā. 1713. gadā Ziemeļu kara laikā, atriebjoties par dāņu Altonas nodedzināšanu, Volgasti nodedzināja krievu karaspēks. Pēc 1815. gada - Prūsijas sastāvā. Pilsētā atrodas kuģu būves uzņēmums Peene-Werft. Gleznotāja Filipa Oto Runges (Philipp Otto Runge, 1777-1810) un diska metējas Frankas Dīčas (Franka Dietzsch, 1968) dzimtā pilsēta. 2022. gada Vācijas pašvaldību reģistrs; pārbaudes datums: 7 oktobris 2023. Vikikrātuvē par šo tēmu ir pieejami multivides faili. Skatīt: Volgaste.