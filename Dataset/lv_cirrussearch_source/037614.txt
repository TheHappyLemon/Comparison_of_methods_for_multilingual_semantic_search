Ričards Frensiss "Diks" Gordons jaunākais (Richard Francis "Dick" Gordon Jr.; dzimis 1929. gada 5. oktobrī, miris 2017. gada 6. novembrī) bija ASV astronauts, Jūras kara flotes lidotājs. Veicis divus kosmiskos lidojumus. 1951. gadā Gordons Vašingtonas Universitātē ieguva bakalaura grādu ķīmijā. 1952. gadā viņš sāka dienestu Jūras kara flotes aviācijā. Pēc lidotāja apmācības Gordons dienēja Visu laikapstākļu iznīcinātāju eskadriļā Džeksonvillas kara bāzē Floridā. 1957. gadā viņš apguva izmēģinātājpilota apmācību un pēc tam veica dažādu lidaparātu izmēģināšanu. 1963. gada oktobrī Ričards Gordons tika uzņemts NASA astronautu grupā. Viņš trenējās Gemini projektam. Viņš bija Gemini 8 dublieru apkalpes pilots. Pirmo lidojumu kosmosā Gordons veica 1966. gada septembrī, esot Gemini 11 pilots. Lidojuma laikā notika kosmosa kuģa saslēgšanās ar Agena Target Vehicle, tai skaitā savienojot abus objektus ar trosi. Gordons veica divas iziešanas kosmosā ar kopējo ilgumu 2 stundas 41 minūte. 1966. gada decembrī Ričards Gordons tika apstiprināts Apollo trešā lidojuma dublieru apkalpē. 1967. gada novembrī viņš apstiprināts par Apollo 9 dublieru apkalpes komandmoduļa pilotu. Ričarda Gordona otrais kosmiskais lidojums notika 1969. gada novembrī, esot Apollo 12 komandmoduļa pilotam. Kamēr Čārlzs Konrāds ar Elanu Bīnu nosēdās uz Mēness virsmas, Gordons palika komandmodulī Mēness orbītā. 1970. martā Gordons tika apstiprināts par Apollo 15 dublieru apkalpes komandieri. Bija paredzēts, ka šī apkalpe kļūs par Apollo 18 pamatapkalpi, bet pēc Apollo programmas finansējuma samazināšanas šīs lietojums tika atcelts. 1971. gada augustā Gordons sāka darboties kosmoplāna Space Shuttle programmā. 1972. gada janvārī Ričards Gordons atstāja NASA un atvaļinājās no Kara flotes. No 1972. līdz 1976. gadam Ričards Gordons bija amerikāņu futbola komandas New Orleans Saints viceprezidents. 1977. gadā viņš kļuva par ģenerālmenedžeru kopuzņēmumā Energy Developers, kas izstrādāja šķidrās ķīmiskās sprāgstvielas naftas un gāzes rūpniecībā. 1978. gadā Gordons kļuva par prezidentu uzņēmumā Resolution Engineering and Development Company (REDCO), kas konstruēja naftas urbumu kontroles un ugunsdzēsības aprīkojumu. Pēc tam, kad 1980. gadā REDCO apvienojās ar Amarco Resources, Gordons kļuva par AMARCO meitas uzņēmuma Westdale mārketinga viceprezidentu. No 1981. līdz 1983. gadam viņš bija Scott Science and Technology, Inc. Losandželosas nodaļas direktors. 1982. gadā Gordons kļuva par Astro Sciences Corporation prezidentu. Ričards Gordons bija arī Louisiana Heart Fund priekšsēdētājs, bezpeļņas organizācijas March of Dimes priekšsēdētājs, Muscular Dystrophy goda priekšsēdētājs un Ņūorleānas skautu kluba direktoru padomes priekšsēdētājs. Miris 2017. gadā. Vikikrātuvē par šo tēmu ir pieejami multivides faili. Skatīt: Ričards Gordons. Encyclopædia Britannica raksts (angliski) Johnson Space Center biography (angliski) Gordon, Richard Francis Jr 'Dick' Encyclopedia Astronautica, (angliski) Richard F. Gordon Jr. Arhivēts 2017. gada 1. februārī, Wayback Machine vietnē. International Space Hall of Fame, (angliski) Ричард Фрэнсис Гордон, мл. (krieviski)