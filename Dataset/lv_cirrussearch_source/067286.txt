2023. gada Eiropas čempionāts basketbolā sievietēm (EuroBasket Women 2023) bija 39. kontinenta čempionāts, kas notika Izraelā un Slovēnijā no 15. līdz 25. jūnijam. Eiropas čempionātā piedalījās 16 Eiropas sieviešu basketbola izlases. Izraēla un Slovēnija par čempionāta rīkotājām tika apstiprinātas 2021. gada jūnijā. Pirmo reizi par Eiropas čempionēm kļuva Beļģijas basketbolistes, kas finālā pieveica Spāniju. Par čempionāta vērtīgāko spēlētāju tika atzīta Beļģijas basketboliste Emma Mēsemana. Latvijas basketbola izlase, kuras galvenais treneris bija Gundars Vētra, turnīru noslēdza 13. vietā, neizkļūstot no apakšgrupas. Lai gan pirmajā spēlē tika pieveikta vēlākā fināliste Spānija, turpinājumā komanda piedzīvoja divus zaudējumus apakšgrupas spēlēs. Turnīru sākotnēji bija plānots aizvadīt četrās norises vietās četrās pilsētās (3 Slovēnijā un 1 Izraēlā). Priekšsacīkstes bija plānotas Telavivā, Ceļē un Koperā. Izšķirošās spēles par medaļām bija paredzēts aizvadīt Slovēnijas galvaspilsētā Ļubļanā. 2022. gada jūnijā tika paziņots, ka Ļubļanā notiks visas Slovēnijā paredzētās spēles. A un B grupu spēles, kā arī divi astotdaļfināli notika Menora Mivtachim Arena Telavivā, bet C un D grupas spēlēja Arena Stožice Ļubļanā, kur tika aizvadītas arī pārējās izslēgšanas spēles. Turnīra pirmajā posmā (grupu turnīrā) visas 16 izlases sadalītas četrās grupās pa četrām izlasēm katrā. Pirmajā kārtā tiek aizvadīts viena apļa turnīrs, pēc kura ceturtdaļfinālam kvalificējas katras grupas uzvarētāja, astotdaļfinālam — katras grupas 2. un 3. vietas ieguvējas, savukārt pēdējo vietu ieņēmušās izlases beidz dalību turnīrā. Izslēgšanas spēlēs bija četras kārtas: astotdaļfināli, ceturtdaļfināli, pusfināli un fināli. Ceturtdaļfinālu zaudētājas aizvadīja spēles par iekļūšanu 2024. gada vasaras olimpisko spēļu kvalifikācijas turnīrā, savukārt ceturtdaļfinālu uzvarētājas turpināja cīņu par čempiontitulu un medaļām. Avots: FIBA Avots: FIBA (H) Mājinieki. Avots: FIBA (H) Mājinieki. Avots: FIBA Spēles par iekļūšanu olimpisko spēļu kvalifikācijas turnīrā «Slovenia, Israel to co-host FIBA Women's EuroBasket 2023». fiba.basketball (angļu). 2021. gada 11. jūnijs. Skatīts: 2023. gada 8. jūnijā. «Meesseman takes TISSOT MVP award to lead TISSOT All-Star Five in Ljubljana». fiba.basketball (angļu). 2023. gada 25. jūnijs. Skatīts: 2023. gada 26. jūnijā. «Ljubljana to host entire Slovenian segment of FIBA Women's EuroBasket 2023». FIBA. Skatīts: 2022. gada 14. jūnijs. «Competition System». fiba.basketball (angļu). Skatīts: 2023. gada 8. jūnijā. Oficiālā tīmekļa vietne