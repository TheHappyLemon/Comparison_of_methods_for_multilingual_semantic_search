Vojcehs Novickis (poļu: Wojciech Nowicki; dzimis 1989. gada 22. februārī Bjalistokā) ir poļu vieglatlēts, vesera metējs. Viņš ir 2020. gada vasaras olimpisko spēļu čempions un 2016. gada vasaras olimpisko spēļu bronzas medaļas ieguvējs, divkārtējs Eiropas čempions, Pasaules čempionāta medaļnieks. Pirmo starptautisko čempionātu pieredzi Novickis guva 2011. gadā Eiropas U-23 čempionātā Ostravā, kur ar 72,20 metrus tālu raidījumu izcīnīja piekto vietu. Divus gadus vēlāk viņš piedalījās vasaras universiādē Kazaņā un arī tur bija piektais. 2015. gadā pirmo reizi piedalījās Pasaules čempionātā Pekinā un izcīnīja bronzas medaļu, raidot veseri 78,55 metrus tālu. 2016. gada Eiropas čempionātā Amsterdamā arī ieguva bronzu. Tajā pašā gadā debitēja olimpiskajās spēlēs, kas notika Riodežaneiro, un arī izcīnīja bronzas godalgu. 2017. gadā pirmo reizi kļuva par Polijas čempionu, pārspējot Pavelu Fajdeku.2017. gada Pasaules čempionātā Londonā vēlreiz ieguva bronzu. 2018. gada Eiropas čempionātā Berlīnē izcīnīja savu pirmo nozīmīgāko titulu, kļūstot par Eiropas čempionu un iegūstot zelta medaļu. 2019. gada Pasaules čempionātā Dohā ar 77,69 metrus tālu metienu sākotnēji ierindojās 4. vietā, bet Polijas delegācija iesniedza protestu, ka tiesneši nebija ievērojuši trešās vietas ieguvēja Bences Halāsa izkāpšanu ārpus apļa. Novickim tika piešķirta bronza, bet arī Halāss varēja saglabāt savu medaļu. 2020. gada vasaras olimpiskajās spēlēs, kas norisinājās 2021. gada augustā Tokijā, kļuva par olimpisko čempionu, sasniedzot jaunu personisko rekordu — 82,52 metri. 2022. gada Pasaules čempionātā ASV pilsētā Jūdžīnā saņēma sudraba godalgu, piekāpjoties tikai savam tautietim Pavelam Fajdekam. Tajā pašā gadā Eiropas čempionātā Minhenē otro reizi kļuva par Eiropas čempionu. 2023. gada Pasaules čempionātā Budapeštā ieņēma otro vietu aiz kanādieša Ītana Kacberga un ieguva sudraba medaļu. Vesera mešanā — 82,52 m (2021. gada 4. augusts, Tokija). «Wlodarczyk’s 80.79m world hammer lead highlights Polish Championships». worldathletics.org (angļu). 2017. gada 23. jūlijs. Skatīts: 2023. gada 24. septembrī. «Report: men's hammer - IAAF World Athletics Championships Doha 2019». worldathletics.org (angļu). 2019. gada 3. oktobris. Skatīts: 2023. gada 24. septembrī. «Polis Novickis iegūst olimpisko zeltu vesera mešanā». sports.tvnet.lv. 2021. gada 4. augusts. Skatīts: 2023. gada 24. septembrī. Vikikrātuvē par šo tēmu ir pieejami multivides faili. Skatīt: Vojcehs Novickis. Olympedia profils (angliski) Munzüger Sport profils (vāciski) IAAF profils (angliski) IAAF Dimanta līgas profils (angliski)