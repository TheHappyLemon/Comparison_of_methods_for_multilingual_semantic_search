Zamboangieši (pašnosaukums: Zamboangueño) ir kreolu tauta Filipīnās. Apdzīvo galvenokārt Mindanao Zamboangas pussalu un Basilanas salu. Kopējais skaits Filipīnās ir ap 500 tūkstošiem; lielākais zamboangiešu īpatsvars ir Zamboangas (365 677; 37,7 %) un Isabelas (26 867; 20,6 %) pilsētās un Basilanas (17 398; 4,1 %) un Zamboangas Sibugajas (13 317; 2,0 %) provincēs, kā arī Manilas (16 918) aglomerācijā. Pēc konfesionālās piederības lielākā daļa ir katoļi, mazākums — musulmaņi un animisti. Sadzīvē runā kreoliskajā čavakano valodā, oficiālajā saziņā lieto angļu un filipīniešu valodas. Zamboangiešu etnoss sācis veidoties 16. gadsimta vidū, kad Zamboangas pussalas dienvidu galā spāņu koloniālā administrācija nolēma būvēt Sanhosē cietoksni, kam vajadzēja kļūt par Mindanao kristianizācijas bāzi. Cietoksnī tika nometināts spāņu garnizons un strauji augošajā pilsētiņā ieradās ieceļotāji no Spānijas un tās Latīņamerikas kolonijām, kā arī tika ievests darbaspēks no Visaju salām un Lusonas. Jauktu laulību rezultātā izveidojās patstāvīgs etnoss; mūsdienās tiek lēsts, ka ap 40 % zamboangiešu ir spāņu izcelsme. Zamboangiešiem ir no citām Filipīnu etniskajām kopienām atšķirīga sadzīves kultūra un tradīcijas; tie runā čavakano valodā, kas veidojusies uz spāņu valodas pamata (ap 90 %), iekļaujot austronēziešu, citu romāņu valodu un Latīņamerikas indiāņu valodu elementus. Philippine Statistics Authority. Ethnicity Statistical tables Ethnic Groups of the Philippines. Zamboangueño Vikikrātuvē par šo tēmu ir pieejami multivides faili. Skatīt: Zamboangieši.