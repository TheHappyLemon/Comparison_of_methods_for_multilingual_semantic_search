Denjels Džirardi (angļu: Daniel Girardi; dzimis 1984. gada 29. aprīlī) ir bijušais kanādiešu hokejists, aizsargs. Karjeras laikā aizvadījis 13 sezonas un 927 spēles Nacionālās hokeja līgas klubos Ņujorkas "Rangers" un Tampabejas "Lightning", 2012. gadā spēlējis līgas Zvaigžņu spēlē. Juniora gados četrarpus sezonas Džirardi aizvadīja dažādos Ontario hokeja līgas klubos. 2003.—04. gada sezonā Gelpas "Storm" sastāvā hokejists kļuva par līgas čempionu. Nākamajā sezonā, spēlējot jau Londonas "Knights" rindās, Džirardi panākumu izdevās atkārtot, vēlāk izcīnot arī Memoriālo kausu. 2005.—06. gada sezonā Džirardi uzsāka profesionāļa karjeru. Lielāko sezonas daļu hokejists aizvadīja Amerikas hokeja līgas vienībā Hartfordas "Wolf Pack". Jau nākamajā sezonā aizsargs debitēja NHL, taču Ņujorkas "Rangers" rindās nostiprinājās vien 2007.—08. gada sezonā. 2011.—12. gada sezonā Džirardi spēlēja NHL Visu Zvaigžņu spēlē. 2011.—12. gada sezonā viņš izcēlās arī ar vislielāko spēles laiku "Rangers" vienībā, savukārt 2013.—14. gada sezonā kopā ar komandu sasniedza Stenlija kausa finālu, tajā gan piekāpjoties Losandželosas "Kings" hokejistiem. Pēc 11 "Rangers" sastāvā aizvadītām sezonām, 2017. gada vasarā Džirardi noslēdza divu gadu līgumu ar Tampabejas "Lightning". 2019. gada 20. septembrī Džirardi paziņoja par spēlētāja karjeras beigšanu. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)