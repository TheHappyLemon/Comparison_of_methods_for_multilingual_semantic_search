Konmāras ponijs ir Īrijas poniju šķirne. Konmāras poniju izcelsme ir ļoti sena, ir uzskats, ka ķelti ponijus ieveda salā pirms 2500 gadiem, bet cita versija vēsta, ka ponijus ieveda vikingi. Tomēr vispopulārākajā leģendā ir teikts, ka 1588. gadā pie Īrijas krastiem vētrā uz klintīm uzskrēja spāņu armādas kuģis. Un daži Andalūzijas zirgi, kas atradās uz kuģa izpeldēja krastā. Spāņu zirgi sajaucās ar primitīvajiem salas zirgiem, un izveidojās Konmāras poniju šķirne. 1700. gados šķirnei "piejauca" arābu zirga asinis, lai piedotu ponijam papildus spēku un izturību. Laika gaitā poniji ir tikuši krustoti arī ar Haknejas zirgiem un tīrasiņu zirgiem. Lai nosargātu šķirni no pārāk biežiem krustojumiem ar citām šķirnēm un lai saglabātu primitīvā, senā ponija iezīmes, 1923. gadā tika nodibināta Konmāras poniju asociācija un izveidota ciltsgrāmata. Asociācija rūpīgi atlasīja nelielu baru poniju un palaida savvaļā. Mērķis tika sasniegts, Konmāras savvaļas poniju bars ir kļuvis par izcilu vaislas materiālu poniju šķirnei mūsdienās, saglabājot senās un vērtīgās ponija iezīmes. Mūsdienās Konmāras poniji tiek audzēti ne tikai Īrijā, bet daudzās valstīs pasaulē: Lielbritānijā, dažādās Eiropas valstīs kontinentā, ASV, Kanādā, Austrālijā, Jaunzēlandē un Dienvidāfrikā. Skarbā Konmāras reģiona daba ir izveidojusi atlētisku un spēcīgu poniju šķirni, ar ļoti līdzsvarotām gaitām. Kalnainajā un akmeņainajā apvidū viens kļūdains solis nozīmēja kritienu un nāvi. Bija laiks, kad zemnieki savvaļā ķēra ponijus, pieradināja un tos lietoja visiem saimniecības darbiem; akmeņu vešanai, lai attīrītu zemes pleķīti, smagās zemes aršanai, kūdras vešanai un svētdienās ģimenes vizināšanai uz baznīcu. Zemnieki bija nabadzīgi un varēja atļauties uzturēt tikai vienu poniju, tā parasti bija ķēve, jo kumeļu varēja pārdot, un tādā veidā nedaudz nopelnīt. Tas attīstīja Konmāras ķēvju spēku un izturību, ar miermīlīgu raksturu. Ponijiem ir spēcīgas un īsas muguras, muskuļots un labi būvēts ķermenis. Konmāras ponijam ir jaudīgi un labi veidoti krusti, gari, ieslīpi pleci, spēcīgas kājas un nagi. Galva ir smalka un neliela, ar nedaudz ieliektu profilu. Ausis mazas, plati novietotas, kakls labi veidots - arkveidīgs. Poniju augums skautā ir 128 - 148 cm. Tā temperaments ir dedzīgs, un ponijs ir inteliģents un viegli mācās. Konmāras ponijam ir daudzi talanti. Tos lieto konkūrā, dresāžā, izturības daudzdienu jāšanā un hobijam. Konmāras poniji parasti ir sirmi, bēri, dūkanbēri, pāti, salni, reizēm melni, rudi vai palsi. Nav pieļaujami dārki poniji. Nicola Jane Swinney "Horse Breeds of the world" «Welcome to the American Connemara Pony Society Web Site». Arhivēts no oriģināla, laiks: 2011. gada 18. februārī. Skatīts: 2010. gada 4. decembrī. «Welcome to the American Connemara Pony Society Web Site». Arhivēts no oriģināla, laiks: 2011. gada 18. februārī. Skatīts: 2010. gada 4. decembrī. http://www.cpbs.ie/ http://www.acps.org/ https://web.archive.org/web/20090130035609/http://www.horsechannel.com/horse-breeds/profiles/connemara-pony.aspx