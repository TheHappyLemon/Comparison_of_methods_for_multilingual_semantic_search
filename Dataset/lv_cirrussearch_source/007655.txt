Frederiks Andersens (dāņu: Frederik Andersen; dzimis 1989. gada 2. oktobrī Herningā, Dānijā) ir profesionāls dāņu hokejists, spēlē vārtsarga pozīcijā, Dānijas hokeja izlases dalībnieks. Pašlaik (2023) Andersens spēlē Nacionālās hokeja līgas vienībā Karolīnas "Hurricanes". 2010. gada NHL draftā viņu Karolīnas "Hurricanes" izraudzījās ar kopējo 187. kārtas numuru, taču, tā kā ar spēlētāju līgumu nenoslēdza, 2012. gadā viņu ar 87. numuru izvēlējās Anahaimas "Ducks". Profesionāļa karjeru Andersens sāka 2008.—09. gada sezonā, kad sāka spēlēt Dānijas hokeja līgas vienībā Herningas "Blue Fox", taču jau nākamajā sezonā viņš pievienojās Frederikshavnas "White Hawks" rindām, 2009.—10. gada sezonā tiekot atzīts par līgas vērtīgāko spēlētāju, taču 2010.—11. gada sezonā iegūstot sezonas labākā spēlētāja titulu. 2011.—12. gada sezonu aizvadīja Zviedrijas hokeja līgas klubā Frölunda HC, sezonu noslēdzot ar labākajiem vidēji spēlē atvairīto metienu un vidēji spēlē ielaisto vārtu rādītājiem līgā. 2012. gada starpsezonā pievienojās NHL vienībai Anahaimas "Ducks", 2012.—13. gada sezonu gan pilnībā aizvadot tās AHL fārmklubā Norfolkas "Admirals". 2013.—14. gada sezonā kļuva par "Ducks" otro vārtsargu aiz Jonasa Hillera, savukārt 2014.—15. gada sezonā jau kļuva par komandas pamatvārtsargu. 2016. gada jūnijā tika aizmainīts uz Toronto "Maple Leafs". Dānijas hokeja izlases sastāvā ir spēlējis 2009., 2010., 2011. un 2012. gada Pasaules čempionātos. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)