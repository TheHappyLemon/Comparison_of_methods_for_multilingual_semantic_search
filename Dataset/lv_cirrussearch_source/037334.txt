Bendžamins Herisons (angļu: Benjamin Harrison; dzimis 1833. gada 20. augustā, miris 1901. gada 13. martā) bija Amerikas Savienoto Valstu politiķis un valstsvīrs, divdesmit trešais ASV prezidents, no 1889. gada 4. marta līdz 1893. gada 4. martam. Bendžamins Herisons, pārstāvot republikāņus, 1888. gadā uzvarēja prezidenta vēlēšanās, sakaujot demokrātu izvirzīto kandidātu, iepriekšējo prezidentu Groveru Klīvlendu. 1890. gadā Bendžamins Herisons parakstīja Šērmena pretmonopola likumu, kas ir pirmais tiesību akts pret uzņēmējdarbības apvienošanu, ierobežojot tirdzniecību. Viņš ir pirmais un pagaidām vienīgais ASV prezidents no Indiānas štata. Viņa prezidentūras laikā valsts budžets pirmo reizi sasniedza vienu miljardu dolāru. Bendžamins Herisons ir dzimis Nortbendā, Ohaio štatā, 1833. gada 20. augustā. 1854. gadā, 21 gada vecumā, viņš pārcēlās uz Indianapolisu, Indiānas štatu, kur uzsāka jurista karjeru. Šeit viņš arī kļuva par ievērojamu valsts nozīmes politiķi. Amerikas pilsoņu kara laikā Herisons bija Kamberlendas armijas 21. korpusa brigādes ģenerālis. Pēc kara neveiksmīgi centās iekļūt Indiānas štata valdībā, bet 1880. gadā viņš tika ievēlēts par štata pārstāvi ASV Senātā. Bendžamins Herisons ir ASV devītā prezidenta Viljama Herisona mazdēls. Viņš stājās amatā 100 gadus pēc Džordža Vašingtona. «Benjamin Harrison» (angļu). Encyclopedia Britannica. Skatīts: 2020. gada 19. jūlijā. Vikikrātuvē par šo tēmu ir pieejami multivides faili. Skatīt: Bendžamins Herisons. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski)