"Betmens" (angļu: The Batman) ir 2022. gada ASV supervaroņu filma, kas balstīta uz DC Comics tēlu Betmenu. Tā ir jauna sadaļa Warner Bros. veidotajā "Betmena" filmu sērijā. Filmas režisors un viens no scenāristiem ir Mets Rīvss, otrs scenārists ir Pīters Kreigs. Galveno lomu, Brūsu Veinu jeb Betmenu, atveido Roberts Patinsons, pārējās lomas atveido Zoja Kravica, Pols Deino, Džefrijs Raits, Džons Turturo, Pīters Sārsgārds, Endijs Serkiss un Kolins Ferels. Filmas sižets stāsta par galvenā varoņa otro gadu kopš viņš uzsācis cīnīties ar noziedzības apkarošanu, kā Betmens atklāj korupciju Gotemas pilsētā un vajā Ridleru (Deino), sērijveida slepkavu, kas kā savu mērķi izvēlējies Gotemas eliti. Bens Afleks, kas atveidoja Betmenu DC Extended Universe (DCEU), 2014. gadā tika izvēlēts galvenajai lomai, kā arī par producentu, scenārija līdzautoru un režisoru jaunajai Betmena sērijas filmai, bet 2017. gadā viņš atteicās no režisora amata, jo viņu neapmierināja paša veidotais scenārijs. Rīvss tika nolīgts kā jaunai filmas režisors un scenārists, kam bija jāpārveido Afleka veidotais scenārijs. Viņš vēlējās vairāk izpētīt Betmenu kā detektīvu, kas netika darīts iepriekšējās filmās, iedvesmojoties no komiksu grāmatām Year One (1987), The Long Halloween (1996—1997) un Ego (2000). Afleks pameta projektu 2019. gada janvārī, pārtraucot sadarbību ar DCEU. Patinsonsu galvenajai lomai apstiprināja 2019. gada maijā, bet pārējo aktieru atlase notika pēc tam. Filmēšana norisinājās Apvienotajā Karalistē un Čikāgā no 2020. gada janvāra līdz 2021. gada martam. Filmas "Betmens" pirmizrāde sākotnēji bija plānota 2021. gada jūnijā, bet filmas veidošana tika aizkavēta no 2020. gada marta līdz septembrim COVID-19 pandēmijas dēļ. Filmas pirmizrāde notika 2022. gada 1. martā Linkona centrā, Ņujorkā, bet ASV un Latvijā kinoteātros filmu demonstrēja no 2022. gada 4. martā. Tās pasaules kases ienākumi ir vairāk nekā 770 miljoni ASV dolāru, padarot to par septīto ienesīgāko 2022. gada filmu. Filmai ir paredzēti divi turpinājumi, kā arī tiek izstrādāti divi televīzijas seriāli, kas paredzēti straumēšanas kanālam HBO Max. Bruce Haring. «‘The Batman’ Director Matt Reeves Shares First Look at Zoë Kravitz as Catwoman Selina Kyle». Deadline Hollywood, 2021. gada 15. oktobris. Skatīts: 2022. gada 2. janvāris. «The Batman». Box Office Mojo. Skatīts: 2023. gada 23. janvārī. IMDb profils (angliski) AllMovie profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)