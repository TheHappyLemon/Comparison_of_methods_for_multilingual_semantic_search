Žans Sebastjēns Žigērs (franču: Jean-Sébastien Giguère; dzimis 1977. gada 16. maijā) ir bijušais kanādiešu hokejists, vārtsargs. Karjeras laikā aizvadījis 597 NHL spēles, 2003. gadā ieguvis Kona Smita balvu, savukārt 2007. gadā kopā ar Anahaimas "Ducks" izcīnījis Stenlija kausu. Profesionāļa karjeru Žigērs uzsāka 1996.—97. gada sezonā, kad debitēja NHL kluba Hārtfordas "Whalers" sastāvā. Jau nākamajā vasarā Žigērs tika aizmainīts uz Kalgari "Flames" vienību, kuras sastāvā spēja ielauzties vien 1998.—99. gada sezonā, pārējo laiku pavadot tās AHL fārmklubā. 2000. gada vasarā Žigērs tika aizmainīts uz Anahaimas "Mighty Ducks" rindām, 2001.—02. gada sezonā hokejistam visbeidzot kļūstot par komandas pamatvārtsargu. 2002.—03. gada sezonā, komandai sasniedzot Stenlija kausa finālu, tajā zaudējot Ņūdžersijas "Devils", Žigērs saņēma Kona Smita balvu kā sērijas vērtīgākais spēlētājs. 2004.—05. gada sezonas NHL lokauta laikā Žigērs spēlēja Vācijas hokeja līgas kluba Hamburgas "Freezers" sastāvā, taču tad atgriezās "Ducks" rindās, 2006.—07. gada sezonā kopā ar klubu izcīnot Stenlija kausu. 2009.—10. gada sezonas otrajā pusē Žigērs tika aizmainīts uz Toronto "Maple Leafs" vienību, tās rindās aizvadot arī visu nākamo sezonu, taču 2011. gada vasarā Žigērs pievienojās Kolorādo "Avalanche" rindām. "Avalanche" hokejists spēlēja līdz 2014. gada augustam, kad paziņoja par karjeras beigšanu. Kanādas hokeja izlases sastāvā spēlējis trīs Pasaules čempionātos, 2004. gadā kopā ar izlasi izcīnot zelta medaļas. Eliteprospects profils (angliski) Internet Hockey Database profils (angliski) Hockey-Reference profils (angliski)