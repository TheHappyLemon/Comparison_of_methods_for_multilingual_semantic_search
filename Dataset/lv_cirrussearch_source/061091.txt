Tievsakņu grīslis (latīņu: Carex chordorrhiza) ir grīšļu dzimtas suga. Savvaļā tā ir plaši sastopama ziemeļu un kalnu apvidos Eirāzijā, tostarp visā Latvijas teritorijā, un Ziemeļamerikā. Tievsakņu grīslis ir daudzgadīgs, 15-30 cm garš lakstaugs, kas pieder vienādvārpu grīšļu grupai, jo tam ir tievi, gari sakneņi. Auga stublājs ir ložņājoši pacils, tas veido ļoti skraju, irdenu ceru vai, biežāk, stublāji ir izvietoti rindās. Lapas ir šauri lineāras, 0,1-0,25 cm platas, renesveidīgas un gludas, tās atrodas pie pamata, tās ir īsākas nekā stublājs. Augs veido arī neziedošus, lapainus dzinumus. Ziedkopa ir blīva, 0,5-1 cm gara, galviņveidīga. Ziedu vārpiņā ir līdz 5 ziediem. Sievišķo ziedu plēksnes ir rūsganbrūnas, plati olveidīgas, vienāda garuma vai mazliet īsākas nekā augļa pūslītis. Pūslītis ir plati olveidīgs, 0,3-0,4 cm garš, tumšbrūns, spīdīgs, ar saskatāmu dzīslojumu. Zied maijā un jūnijā. «tievsakņu grīslis - Carex chordorrhiza L.f. - Augi - Latvijas daba». www.latvijasdaba.lv. Skatīts: 2022-04-06.