Telkom 3 bija Indonēzijas uzņēmuma Telkom sakaru pavadonis. Tas tika palaists 2012. gada augustā, bet nesējraķetes kļūmes dēļ ievadīts nepareizā orbītā, tādēļ to nevarēja izmantot. 2021. gada 5. februārī tas sadega Zemes atmosfērā. Pavadonis izgatavots Krievijas uzņēmumā Informacionnyje sputnikovyje sistemy (ISS) uz platformas Ekspress-1000N bāzes. Sakaru aparatūru piegādāja Francijas uzņēmums Alcatel. Tam uzstādīti 32 C joslas un 10 Ku joslas raidītāji. Pavadoņa darbības laiks sākotnēji bija plānots 15 gadu. Telkom 3 bija plānots izvietot ģeostacionārajā orbītā punktā 118° austrumu garuma. Tur tas nodrošinātu sakarus Dienvidaustrumāzijai un Indonēzijai. 2008. gadā notika konkurss par Telkom 3 izgatavošanu, kurā uzvarēja ISS. Sākotnēji to bija plānots palaist 2011. gada jūlijā, bet dažādu iemeslu dēļ pavadoņa starts tika vairākkārt atlikts. Telkom 3 palaists 2012. gada 6. augustā 19:31 UTC ar nesējraķeti Proton-M / Briz-M no Baikonuras kosmodroma 81. laukuma 24. palaišanas iekārtas. Kopā ar to palaists Krievijas sakaru pavadonis Ekspress-MD2. Dzinējblokam Briz-M vajadzēja veikt četrus manevrus. Trešajai dzinēju darbināšanai vajadzēja ilgt 18 minūtes, bet dzinēji neparedzēti izslēdzās pēc 7 sekundēm. Pavadonis nesasniedza plānoto orbītu, un tika atzīts par zaudētu. 2021. gada 5. februārī aptuveni 00:00 UTC tas nogāja no orbītas un sadega Zemes atmosfērā. Šī bija otrā Briz-M kļūme 12 mēnešu laikā (Ekspress-AM4 tika zaudēts 2012. gada augustā datora kļūmes dēļ). Pa šo laiku Krievijas kosmonautikā bija notikušas vēl vairāki negadījumi, un pēc Telkom-3 / Ekspress-MD2 neveiksmes valsts augstākā vadība pieprasīja reformēt Krievijas kosmosa nozari. Oficiālā izmeklēšana secināja, ka avāriju izraisīja Briz-M degvielas sistēmas elements, kas izgatavots, neievērojot specifikāciju. Pavadoņa aizvietošanai Telkom Indonesia pasūtīja jaunu kosmisko aparātu Telkom 3S Francijas uzņēmumam Thales Alenia Space, un to palaida 2017. gadā ar raķeti Ariane 5ECA. 2012 - Launches to Orbit and Beyond Telkom-3/Ekspress-MD2 launch failure Anatoly Zak, (krieviski) Telkom-3 Arhivēts 2021. gada 13. februārī, Wayback Machine vietnē. ISS Telkom 3 Gunter Dirk Krebs