Tomahauks ir Ziemeļamerikas indiāņu kara cirvis. Vārds 17. gadsimtā ienāca angļu valodā no pouhatanu (Virdžīnijas algonkinu) valodas. Sākotnēji par tomahaukiem sauca dažādas kaujas vāles, vēlāk — metāla cirvīšus. Tomahaukus izmantoja gan Amerikas pamatiedzīvotāji, gan eiropiešu kolonizatori. Tie bieži kalpoja kā prestiži ceremoniju priekšmeti, ne tikai kauju vai medību ieroči. Pretēji Dž. F. Kūpera grāmatā "Zvērkāvis" rakstītajam, ar tomahauku pretiniekam svieda ļoti reti. Visizplatītākais bija tabakas pīpes tomahauks. Tā rokturis visā garumā bija dobs, bet pietā — kausiņveida iedobe tabakai. Lai arī šādus tomahaukus neizmantoja pastāvīgai pīpēšanai, tie tika augstu vērtēti. Atšķirībā no kalumetiem ("miera pīpēm"), tos neizmantoja sakrālās ceremonijās. Tomahauks kļuva par unikālu artefaktu Ziemeļamerikā. Lai arī eiropieši tos ražoja tirdzniecībai, sarunu laikā ar cilšu pārstāvjiem "kara cirvji" ļoti bieži kalpoja kā diplomātiskas dāvanas. Tie kļuva par simbolu eiropiešu un Amerikas pamatiedzīvotāju tikšanās reizēs: tā viens gals nozīmēja miera pīpi, bet asmens karu. Tomahauku kātus bieži izrotāja ar dzīvnieku ādu, kniedēm, pērlītēm, dzeloņcūku adatām, spalvām, skalpiem, bizonu un zirgu astēm, izgriezumiem. Vārds tika pārņemts no pouhatanu vārda tamahaac, kas atvasināts no protoalgonkinu *temahaˑkani (temah- "griezt" + papildinātājs -kan, "rīks [kaut kam]"). Radniecīgi nosaukumu, kas apzīmē 'cirvi', ir arī citās Atlantijas piekrastes algonkinu valodās, piemēram, təmahikan lenapu (delaveru) vai tomhikon malesītu-pasamakodu valodā. Mohikāņu sačems Etow Oh Koam 1710. gadā; tradicionālais tomahauks mežiem apaugušajā ziemeļaustrumu reģionā. Seneku virsaitis Kukurūzas Sējējs (?1740-1836) ar neparastu pīpes tomahauku. Tomahauks-vāle ar asmeni; omahu, misūru, pauni cilšu pārstāvji, 1821. gads. Omahu virsaitis Lielais Alnis ar espontona veida pīpes tomahauku, 19. gadsimta 1. puse. Ponku virsaitis Stāvošais Lācis ar lielu pīpes tomahauku. Siu, tomahauka kātu rotā pērlītes, tā galā noslīpēts akmens. Indiāņi no Aidaho ar pīpes tomahauku. Pīpes tomahauks 19. gadsimta beigās. Charles L. Cutler. Tracks that Speak: The Legacy of Native American Words in North American Culture. Boston : Houghton Mifflin Harcourt, 2002. 139. lpp. ISBN 0-618-06509-1. Skatīts: 2012-10-27. «Tëmahikàn». Lenape Talking Dictionary. Arhivēts no oriģināla, laiks: 2014-01-09. Skatīts: 2012-10-27. Lenapu sakne təmə- nozīmē 'nogriezt', piedēklis hikan — darbarīku nosaukumu formas.