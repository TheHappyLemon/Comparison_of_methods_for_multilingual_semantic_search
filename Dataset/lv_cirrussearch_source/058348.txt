Izraēlas robežpolicija (ivritā מִשְׁמַר הַגְּבוּל‎ — Mišmar Ha-Gvul) ir Izraēlas policijas militarizēts nodalījums, analoģisks žandarmērijai, to sauc arī par Magav (no abreviatūras ivritā). Tās galvenais uzdevums ir Izraēlas robežu apsargāšana, taču tā tiek iesaistīta arī pretterorisma operācijās un tiesībaizsardzības pasākumos Rietumkrastā, tostarp Jeruzalemē. Izraēlas robežpolicija tika dibināta 1949. gadā kā robežkorpuss (žandarmērijas analogs) Izraēlas Aizsardzības armijas sastāvā, tās uzdevums bija nodrošināt drošību laukos un uz valsts robežām. 1953. gadā tika izveidota Izraēlas robežpolicija. Šajā laikā (1949—1953) robežpolicija apsargāja jaunās ebreju apmetnes un apkaroja palestīniešu fidaju iekļūšanu Izraēlā. Suecas kara laikā (1956) robežpolicija piedalījās masu slepkavībās Kafrkasimā. Sešu dienu karā (1967) robežpolicija piedalījās karadarbībā kopā ar Izraēlas armiju. Pēc kara robežpolicija tika izvietota Rietumkrastā un Gazas joslā, kur kara administrācijas ietvaros nodrošināja tiesībaizsardzību. Kopš tā laika ievērojama daļa robežpolicijas savus pienākumus veic šajās teritorijās, it sevišķi Pirmās intifādas un Otrās intifādas laikā. 1974. gadā dibināta pretterorisma vienība Jamam. 2000. gada oktobra nekārtībās robežpolicija bija galvenais nemieru apspiešanas spēks. 2005. gadā robežpolicija piedalījās Izraēlas atdalīšanā no Gazas joslas. Daudzi Izraēlas robežpolicijas darbinieki ir Izraēlas minoritāšu pārstāvji, kā druzi, adigi, kristīgie arābi, beduīni. Dāvids Šaltiels, 1949. — 1951. gads; Pinhass Kopels, 1953. — 1964. gads; Šimons Ešeds, 1964. — 1972. gads; Haims Levijs, 1972. — 1976. gads; Cvi Bars, 1976. — 1983. gads; Pinhass Šahars, 1983. — 1989. gads; Mešulams Amits, 1989. — 1993. gads; Ichaks Aaronovičs, 1993. — 1995. gads; Izraēls Sadans 1995. — 1998. gads; Ichaks Dadons, 1998. — 2001. gads; Jaakovs Ganots, 2001. — 2002. gads; Dāvids Curs, 2002. — 2004. gads; Hoseins Faress, 2004. — 2007. gads; Izraēls Īzaks, 2007. — 2011. gads; Jorams Halevijs, 2011. — 2012. gads; Amoss Jakovs, 2012. — 2016. gads; Jaakovs Šabtajs, esošais komandieris kopš 2016. gada. Izraēlas robežpolicija sastāv gan no profesionālajiem darbiniekiem, gan no obligātās karaklausības kārtībā iesauktajiem un no Izraēlas Aizsardzības armijas pārceltajiem kareivjiem (vīrieši un sievietes, tiekot iesaukti 18 gadu vecumā, var izvēlēties dienēt robežpolicijā armijas vietā; katrs dienesta gads robežpolicijā ir vienlīdzīgs dienesta gadam armijā). Visi robežpolicisti iziet kaujas apmācību un papildus tiek sagatavoti terorisma apkarošanai, cīņai ar nekārtībām, policijas darbam. Atsevišķi robežpilicisti specializējas kā snaiperi, sapieri, kinologi. Tāpat daļu robežpolicijas spēku veido brīvprātīgie, kuri iesaistās robežpolicijas darbā ārpus savas pamatprofesijas darba laika un nesaņem robežpolicistu algu. Robežpolicisti dienē galvenokārt laukos, arābu ciematos, Rietumkrastā, uz valsts robežām, tostarp tādās pilsētās kā Jeruzaleme (ap 20% visu robežpolicistu), Dženina, Nablusa, Jērika, Kalkīlija, Tulkarma, Rāmalla, Hebrona. Izraēlas robežpolicijā ietilpst lauku policijas vienības un sabiedrības drošības koordinatori, kas nodrošina drošību apdzīvotajās vietās Izraēlas laukos. Lauku policisti ir pilna laika profesionālas darbinieki, bet koordinatori var būt gan pilna laika, gan brīvprātīgi darbinieki. Robežpolicijā ir četras speciālo uzdevumu vienības: Jamam (pretterorisma un ķīlnieku atbrīvošanas vienība), Jamas (slepena pretterorisma vienība), Samag (taktiskā vienība cīņai ar noziedzību un terorismu), Matilan (izlūkdatu ievākšanas un iekļūšanu pārtveršanas vienība). Dienesta pakāpju nosaukumi burtiski tulkoti no angļu valodas, tāpēc ka Latvijas dienestos un vispār latviešu valodā nav sastopams tāds klāsts seržantu pakāpju. Tāpat kā ivritā, arī angļu valodā atbilstošo dienesta pakāpju nosaukumi robežpolicijā un armijā atšķiras, piemēram, policijas inspektors ir ekvivalents armijas leitnantam. Forma "A" (Madei Alef) jeb dienesta forma ir ikdienas uniforma, forma "B" (Madei Bet) jeb lauka forma tiek valkāta kaujās vai mācībās, virsnieku jeb svinīgā forma (Madei Srad) tiek vilkta īpašos pasākumos, kā arī to valkā virsnieki. Galvenie robežpolicijas ieroči ir CAR-15 un M16 šautenes. Robežpolicijas speciālās vienības izmanto Glock 17, Glock 19, Jericho 941, Browning Hi-Power pistoles, kā arī snaiperšautenes, mašīnpistoles, bises. Atsevišķām vienībām, piemēram, Jeruzalemes, ir Beretta M9 22LR pistoles. Robežpolicistu aprīkojumā ietilpst tādi vispārīgi militāro un paramilitāro spēku aizsardzības līdzekļi kā bruņuvestes un ķiveres. Tāpat robežpolicistu rīcībā ir policijas struktūru līdzekļi: steki, vairogi, asaru gāze, tokšņa un gaismas granātas, gumijas lodes, ūdensmetēji. Transports sastāv no AIL Storm, Plasan Sand Cat, MDT David bruņotajām apvidus automašīnām, dažās vienībās arī no motocikliem un kvadricikliem. «МАГАВ». guide-israel.ru. Arhivēts no oriģināla, laiks: 13.09.2021. Skatīts: 13.09.2021. «Israel’s Border Police: A Versatile Force Since 1948». gov.il. 01.11.2014. Skatīts: 13.09.2021.