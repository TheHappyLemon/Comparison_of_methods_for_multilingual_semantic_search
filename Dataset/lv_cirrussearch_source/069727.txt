Lukarna (no franču: lucarne, no latīņu: lux — "gaisma") ir jumta izbūve, parasti neliela, lielākoties ar logu vai atvērumu. Tā var atrasties vienā plaknē ar fasādi, pārtraucot jumta pārkari, vai tai paralēlā plaknē jumta vidū. Visbiežāk lukarnas logs atrodas fasādei paralēlajā plaknē, retāk to papildina logi sānos. Lukarnas attīstījās no erkeriem ar trīsi ēkas zelminī, ko izmantoja smagu priekšmetu pacelšanai uz tās augstāko stāvu. Pirmoreiz lukarnas parādījās vēlās gotikas perioda Francijā (14. gadsimtā). Lukarnu būvniecību popularizēja franču arhitekts Fransuā Mansārs, kurš tās, līdztekus mansarda jumtiem, bieži pielietoja savos 17. gadsimta Parīzes namu projektos. Vēlāk lukarnas kļuva par vienu no baroka un rokoko piļu un rezidenču arhitektūru raksturojošajiem elementiem. Nereti lukarnas iegūst ļoti dekoratīvu un ažūru izveidojumu ar izsmalcinātām aplodām, stukas elementiem, volūtām un citiem dekoriem. Mūsdienās lukarnas izmanto, lai uzlabotu gaisa apmaiņu vai palielinātu izsauļojumu vai lietderīgo platību bēniņos vai loftā, un ir bieži sastopamas ēkās ar slīpu jumtu. Divslīpju lukarna Lukarna ar divslīpju jumtu, kas pretskatā veido zelmini. Nošļauptā lukarna Lukarna ar trim jumta slīpnēm, kas paceļas katra no savas lukarnas sienas, pretskatā veidojot jumtu ar nošļauptu galu. Vienslīpju lukarna Lukarna ar vienu jumta slīpni, kas paceļas tajā pašā virzienā, kurā celtnes galvenais jumts, taču šaurākā leņķī. Vienslīpju lukarnai jumts var būt plakans, tādēļ tām mēdz pielietot no pārējā jumta atšķirīgu seguma materiālu. Sienas lukarna Lukarna, kas atrodas vienā plaknē ar fasādi un pārtrauc jumta pārkari. Pēc būtības šī lukarna ir fasādes turpinājums virs pārkaru līmeņa. Acsveida lukarna Zema un plata lukarna ar zvanveidā izliektu jumtu pār to. Arkveida lukarna Lukarna ar arkveida jumtu. Aklā lukarna Jumta izbūve, kas pilda estētisku funkciju ēkas eksterjerā, bet nenodrošina telpu izsauļojumu un nepalielina to lietderīgo platību. Divslīpju lukarnas Divas nošļauptas lukarnas Vienslīpju lukarna Sienas lukarna Acsveida lukarna Arkveida lukarna Zelminis Jumta logs Virsgaisma R. Paris, E. End. Kunsti leksikon. Stockholm, 1986 Peter Barr. «Illustrated Glossary - 19th Century Adrian Architecture». Sienaheights.edu. Arhivēts no oriģināla, laiks: 2017. gada 8. augustā. Skatīts: 2016. gada 23. maijs. «Dormer Types: Gabled». ThisOldHouse.com. 2006. gada 7. jūlijs. Skatīts: 2023. gada 13. novembrī. «Dormer Types: Hipped». ThisOldHouse.com. 2006. gada 7. jūlijs. Skatīts: 2023. gada 13. novembrī. Dictionary of Architecture & Construction, C.M.Harris. «Eyebrow». Buffaloah.com. Skatīts: 2023. gada 13. novembrī.