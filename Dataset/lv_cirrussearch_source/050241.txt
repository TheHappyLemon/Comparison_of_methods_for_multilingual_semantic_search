Svenskeja (norvēģu: Svenskøya — 'Zviedru sala') ir Norvēģijai piederoša neapdzīvota sala Arktikā. Izvietojusies Svalbāras austrumos Karaļa Kārļa Zemē un ir salu grupas otra lielākā sala. Stiepjas 22 km garumā ziemeļrietumu—dienvidaustrumu virzienā, Rivalensundets ziemeļaustrumos to atdala no Kongsejas. Krasta līnija maz izrobota. Virsma lielākoties līdzena, augstākais kalns ir Monhegda salas ziemeļrietumos (288 m). Visa salas teritorija ietilpst Ziemeļaustrumu Svalbāras dabas rezervātā. Salu, iespējams, atklājis angļu vaļu mednieks Tomass Edžs 1617. gadā. Atklājums tika aizmirsts un salu no jauna 1853. gadā atklāja norvēģu kapteinis Ēriks Ēriksens. Svenskeja, tāpat kā visa Karaļa Kārļa Zeme ir nozīmīgākā polārlāču ziemošanas vieta Svalbārā. 20. gadsimta sākumā salā tika rīkotas intensīvas lāču medības. Medības pilnībā tika aizliegtas 1971. gadā, bet kopš 1985. gada salā aizliegta jebkāda cilvēku aktivitāte bez speciālas atļaujas. NPDC. Svenskøya Lovdata: Forskrift om ferdselsforbud på Kong Karls Land