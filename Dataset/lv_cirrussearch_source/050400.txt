Eleina Tompsone-Hera (angļu: Elaine Thompson-Herah; dzimusi 1992. gada 28. jūnijā) ir Jamaikas vieglatlēte, startē sprinta distancēs. Divkārtējā 2016. gada vasaras olimpisko spēļu un trīskārtējā 2020. gada vasaras olimpisko spēļu čempione. 2015. gada pasaules čempionātā Pekinā, Ķīnā, kopā ar komandas biedrēm izcīnīja zeltu 4x100 m stafetē, savukārt 200 m individuālajā distancē ieņēma otro vietu. Nākamā gada pasaules čempionātā telpās izcīnīja bronzas medaļu 60 m distancē. 2016. gada vasaras olimpiskajās spēlēs Riodežaneiro, Brazīlijā, kļuva par olimpisko čempioni 100 m un 200 m distancē. Viņa kļuva par pirmo sprinteri, kas uzvar abās īsākajās sprinta distancēs olimpiskajās spēlēs pēc Florensas Grifitas-Džoineres, kas to paveica 1988. gada vasaras olimpiskajās spēlēs. 2016. gadā atzīta par Jamaikas gada labāko sportisti. E. Tompsones-Heras personiskie rekordi abās īsakajās sprinta distancēs ir otrie ātrākie rezultāti vēsturē. 2021. gadā, uzvarot Tokijas olimpiskajās spēlēs, viņa uzstādīja jaunu Jamaikas rekordu 100 m distancē: 10,61 sekunde, kas bija otrais visu laiku ātrākais skrējiens vēsturē, atpaliekot tikai no F. Grifitas-Džoineres pasaules rekorda. Šajās pašās olimpiskajās spēlēs viņai izdevās atkārtot līdzīgu sasniegumu arī 200 m distancē, kur tāpat viņas olimpiskajā finālskrējienā uzstādītais Jamaikas rekords 21,53 sekundes kļuva par otro ātrāko aiz pasaules rekorda. 2021. gada 21. augustā viņa vēlreiz laboja savu personisko rekordu 100 m skrējienā, sasniedzot 10,54 sekundes. «Who will be the world's fastest woman in Doha?». Olympic Channel (en-us). Skatīts: 2019. gada 29. septembrī. Vikikrātuvē par šo tēmu ir pieejami multivides faili. Skatīt: Eleina Tompsone-Hera. Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlētes profils (angliski) IAAF Dimanta līgas profils (angliski)