Šis raksts ir par Dienvidkorejas uzņēmumu. Par Latvijas uzņēmumu skatīt rakstu Latvijas Gāze. LG Corp. (주식회사 LG)), ir Dienvidkorejas konglomerāta mātes uzņēmums. Tas ir Dienvidkorejā ceturtais lielākais čebols (pēc Samsung, Hyundai Motor Group un SK). Dibināts 1947. gadā. Galvenais birojs atrodas Seulā. Uzņēmuma galvenās nozares: elektronika, ķīmiskā rūpniecība, telesakari un pakalpojumi. LG Corp. akcijas tiek kotētas Korejas biržā. Lielākie akcionāri ir Kū ģimene. 1940. gados korejiešu uzņēmējs Kū Inhvoi (Koo In-hwoi) sāka gatavot un pārdot zobu tīrīšanas pulveri. Tradicionāli korejieši zobus tīrīja ar sāli, bet pulveris guva popularitāti. 1947. gadā Kū Inhvoi Seulā dibināja uzņēmumu Lak-Hui Chemical Industrial (Lak-Hui korejiešu valodā — "laimīgais"; tagad tas ir LG Chem). Pirmais produkts bija sejas krēms. 1948. gadā izveidota kosmētikas laboratorija. Paplašinājās sadzīves ķīmijas produkcijas klāsts. 1952. gadā uzņēmums pirmais Korejā sāka ražot plastmasu. 1953. gadā dibināts uzņēmums Lak Hui Industry (tagad LG International Co.). 1954. gadā izlaista pirmā krēmveidīgā zobu pasta Lucky; tā iemantoja tik lielu popularitāti, ka vēlāk jebkura ražotāja zobu pastu Dienvidkorejā sāka saukt par Lucky. 1956. gadā Lak-Hui pirmie Korejā sāka ražot polivinilhlorīda caurules. 1959. gadā dibināts meitas uzņēmums Goldstar (tagad LG Electronics); tas sāka ražot sadzīves tehniku un elektroniku. 1959. gadā Goldstar izlaida Korejā pirmo tranzistoru radiouztvērēju. Goldstar 1960. gadā sāka ražot elektriskos ventilatorus, 1961. gadā — telefonus. 1962. gadā Goldstar pirmie Dienvidkorejā sāka eksportēt radiouztvērējus. 1965. gadā izlaists pirmais ledusskapis. 1967. gadā Goldstar pirmie Dienvidkorejā sāka ražot televizorus. 1967. gadā Lak-Hui izstrādāja pirmo šampūnu. 1967. gadā Kū Inhvoi kopā ar Caltex uzbūvēja naftas pārstrādes rūpnīcu. 1968. gadā Goldstar izlaida pirmo mājas gaisa kondicionieri. 1969. gadā Goldstar pirmie Korejā izstrādāja liftu un eskalatoru, kā arī veļas mašīnu. Pēc Kū Inhvoi nāves, 1970. gadā vadību uzņēmumā pārņēma viņa dēls Kū Čakjuns (Koo Cha-Kyung). Pirms tam viņš strādāja par skolotāju, bet pēc Lak-Hui pārņemšanas kļuva par veiksmīgu uzņēmēju. 1971. gadā nopirkts Dienvidkorejā pirmais privātais televīzijas kanāls Pusan Munhwa. 1974. gadā Lak-Hui Chemical Industrial Corp. pārdēvēts par Lucky Corp. 1976. gadā dibināts meitas uzņēmums Goldstar Precision Industry (tagad LG Innotek). 1977. gadā Goldstar sāka ražot Dienvidkorejā pirmo krāsu televizoru. 1977. gadā dibināts meitas uzņēmums Lucky Petrochemicals. 1982. gadā Goldstar atvēra pirmo Dienvidkorejas rūpnīcu ārvalstīs (televizoru ražottni ASV, Hantsvilā). 1983. gadā uzņēmuma nosaukums mainīts no Lucky uz Lucky Goldstar. 1986. gadā dibināts Ekonomisko pētījumu institūts. 1987. gadā dibināts IT pakalpojumu uzņēmums STM (tagad LG CNS). 1987. gada oktobrī pabeigta Lucky Goldstar biroju kompleksa Seulā celtniecība. 1989. gadā vairākās valstīs izveidoti kopuzņēmumi. 1994. gadā nopirkti 57 % ASV televizoru ražotāja Zenith Electronics kapitāldaļu. 1995. gada janvārī mātes uzņēmuma nosaukums mainīts uz LG; Goldstar kļuva par LG Electronics. Par uzņēmuma vadītāju kļuva Bonmū Kū (Bon Moo Koo). 1996. gadā dibināts meitas uzņēmums LG Telecom (tagad LG U+). 1999. gadā kopā ar Philips dibināts kopuzņēmums LG.Philips LCD (tagad LG Display). 1999. gadā pusvadītāju bizness LG Semiconductor tika pārdots Hyundai Electronics Industries (tagad SK Hynix). 2001. gadā LG Chem sadalīts trīs uzņēmumos: LGCI, LG Chem un LG Household & Health Care. 2002. gadā dibināts uzņēmums LG Life Sciences. 2003. gada novembrī no LG grupas atdalīts kabeļu ražošanas uzņēmums LG Cable un citi mašīnbūves un elektrosistēmu uzņēmumi: LG-Nikko Copper, LG-Caltex Gas, Kukdong City Gas (tagad tie apvienoti grupā LS). 2004. gada 1. jūlijā LG grupas atdalīti celtniecības un inženierijas uzņēmumi, izveidojot GS; atdalīšana pabeigta 2005. gada janvārī; Hū ģimene turpmāk kontrolēja GS, bet Kū ģimene — LG un LS grupu. 2007. gadā dibināts uzņēmums LG Solar Energy. LG meitas un asociētie uzņēmumi, sadalīti pa galvenajām nozarēm: Elektronika LG Electronics LG Display LG Innotek Silicon Works Lusem Ķīmiskā rūpniecība LG Chem Farm Hannong LG Hausys LG Household & Health Care LG MMA Telesakari un pakalpojumi LG U+ LG CNS LG N-Sys LG International Pantos Logistics SERVEONE LG Economic Research Institute LG Sports Hyundai, LG complete merger B.H. Seo, EE Times, 04.22.99 LG Corp.