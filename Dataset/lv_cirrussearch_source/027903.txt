Boriss Ņemcovs (krievu: Борис Ефимович Немцóв, dzimis 1959. gada 9. oktobrī, miris 2015. gada 27. februārī) bija Krievijas valstsvīrs, politiķis un zinātnieks. Dzimis 1959. gadā Sočos Jefima Ņemcova un viņa sievas Dinas, dzimušas Eidmanes, ģimenē. Viņa vecāki izšķīrās, kad viņam bija pieci gadi. No 1976. līdz 1981. gadam studēja fiziku Gorkijas Valsts universitātē, 1985. gadā viņš aizstāvēja zinātņu kandidāta grādu fizikā un matemātikā un strādāja par pētnieku Radiofizikālo pētījumu institūtā. 1990. gadā Ņemcovu ievēlēja par Krievijas PFSR Augstākās padomes deputātu, 1991. gada novembrī Boriss Jeļcins viņu iecēla par Ņižņijnovgorodas apgabala gubernatoru. No 1997. gada 17. martam līdz 1998. gada 28. aprīlim Boriss Ņemcovs bija Krievijas premjerministra pirmais vietnieks Viktora Černomirdina valdībā, pēc tam līdz 1998. gada 28. augustam bija Krievijas premjerministra vietnieks. Tika uzskatīts par kandidātu Krievijas prezidenta amatam. Pēc Vladimira Putina ievēlēšanas par prezidentu 2000. gadā kļuva par opozīcijas līderi. 2009. gadā kandidēja uz savas dzimtās pilsētas Soču mēra amatu, tomēr vēlēšanās uzvarēja Putina atbalstītais kandidāts. 2015. gada 27. februārī Ņemcovu noslepkavoja Maskavā, netālu no kremļa. Par Ņencovu uzņemtas vairākas dokumentālās filmas, tai skaitā Vladimira Kara-Murzas filma "Ņemcovs" (Немцов, 2016). «Boris Nemtsov, A Russian Political 'Golden Boy' Who Battled Putin, Dead At 55». Rerl.org. Skatīts: 2015. gada 28. februārī. Vikikrātuvē par šo tēmu ir pieejami multivides faili. Skatīt: Boriss Ņemcovs. Encyclopædia Britannica raksts (angliski) Encyclopædia Universalis raksts (franciski) Oficiālā tīmekļa vietne