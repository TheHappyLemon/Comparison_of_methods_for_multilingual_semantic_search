Kazbegi municipalitāte (gruzīnu: ყაზბეგის მუნიციპალიტეტი) ir municipalitāte Gruzijas ziemeļaustrumos, Mchetas-Mtianeti mharē. Tās administratīvais centrs ir Stepancminda, kurā dzīvo aptuveni puse municipalitātes iedzīvotāju. 2018. gadā Kazbegi municipalitātē bija 3818 iedzīvotāju. Pašvaldības platība ir 1081,7 km². Caur Kazbegi municipalitāti stiepjas vēsturiskais Gruzijas kara ceļš. Mūsdienu Kazbegi municipalitātes teritoriju senāk sauca par Hevi. Tajā dzīvoja gruzīni, kurus sauca par mohevēbiem. Vēlāk šeit no ziemeļiem ienāca osetīni. 1929. gadā tika izveidots Hevi rajons kā daļa no Tiflisas apgabala, no 1930. gada tas bija tieši pakļauts Gruzijas PSR. 1932. gada 22. decembrī to pārdēvēja par Kazbegi rajonu. Tajā tajā ietilpa 6 ciema padomes. 1944. gada 7. martā tika parakstīts PSRS Augstākās Padomes Prezidija dekrēts par Čečenijas-Ingušijas APSR likvidāciju un tās teritorijas administratīvo sakārtošanu. Tās dienvidu daļa (Itum-Kale rajons, Šaroi rajona daļa un daļas no citiem rajoniem), kā arī daļa no Ziemeļosetijas APSR (Gizeldonas rajona daļa) tika nodota Gruzijas PSR Kazbegi rajonam. No 1951. līdz 1953. gadam Kazbegi rajons ietilpa Tbilisi apgabalā. 1957. gadā tika atjaunota Čečenijas-Ingušijas APSR, un tās Kazbegi rajonā iekļautās teritorijas tika atdotas atpakaļ. Līdz 1970. gadam Kazbegi rajonā darbojās 5 ciema padomes. 2005. gada 16. decembrī Gruzijas prezidents Miheils Saakašvili izdeva rīkojumu par Gruzijas rajonu reorganizāciju, tos pārveidojot par municipalitātēm. 2006. gadā Kazbegi municipalitātes centrs Kazbegi tika pārdēvēts par Stepancmindu. Kazbegi municipalitāte austrumos un dienvidaustrumos robežojas ar Dušeti municipalitāti, dienvidrietumos de jure robežojas ar Ahalgori municipalitāti, rietumos de jure robežojas ar Džavas municipalitāti. Pēdējās divas pašvaldības de facto ir pašpasludinātās Dienvidosetijas Republikas teritorijā, ko starptautiski ir atzinušas tikai dažas valstis. Ziemeļos Kazbegi municipalitāte robežojas ar Krieviju (rietumos ar Ziemeļosetijas-Alanijas republiku, bet austrumos ar Ingušijas Republiku. Lielākā daļa Kazbegi municipalitātes atrodas uz ziemeļiem no Lielā Kaukāza Galvenā Kaukāza grēdas (ūdensšķirtnes grēdas). Šo teritoriju aizņem uz ziemeļiem plūstošās Tereka upes ielejas no tās iztekas caur Truso ieleju līdz Dariali aizai, kā arī tās pietekas. Ziemeļos, gar valsts robežu ar Krieviju, pašvaldību ieskauj ievērojami augstāka Sānu grēda, ko pārtrauc Dariali aiza ar augstumu līdz aptuveni 1200 m virs jūras līmeņa ar tai cauri tekošo Tereku. Ziemeļrietumos Hohi grēda ir vairāk nekā 4000 m augsta un beidzas ar 5047 m augsto Kazbeku. Uz austrumiem no Terekas ir 4452 m augstais Šani kalns. Pašvaldības teritorijā esošā ūdensšķirtnes grēda, ko dēvē arī par Mtiuleti grēdu, rietumu daļā ir vairāk nekā 3800 m augsta (Lasgziti, 3877 m), vidusdaļā pie zemākās pārejas Viduskaukāzā Krusta pārejas (2379 m), bet austrumos ar Ziemeļu Čuči atkal paceļas līdz 3843 m virs jūras līmeņa. Neliela Kazbegi municipalitātes daļa aizņem Galvenā Kaukāza grēdas dienvidu nogāzes, iestiepjoties Baltās jeb Mtiuleti-Aragvi ielejas augšējā daļā, kur tek Aragvi upe. Pie Krusta pārejas ir Gudauri ciems, kas ir tūrisma un kalnu slēpošanas kūrorts. Kazbegi municipalitātē ir viens pilsētciemats (gruzīnu: დაბა, daba) Stepancminda un 6 domes (gruzīnu: საკრებულო, sakrebulo), to skaitā 1 pilsētciemata dome (gruzīnu: სადაბო საკრებულო, sodabo sakrebulo) un 5 kopienas domes (gruzīnu: თემის საკრებულო, temis sakrebulo): Stepancmindas pilsētciemata dome, pakļauta Stepancmindas pilsētciematam, tajā ir 2 ciemi (Gveleti un Cdo); Goriscihes kopienas dome (ciemi Goriscihe, Tkaršeti, Phelše, Kanobi, Hurtisi); Gudauri kopienas dome (ciemi Gudauri, Kumliscihe); Kobi kopienas dome (ciemi Kobi, Abano, Almasiani, Kvemo-Okrokana); Sioni kopienas dome (ciemi Sioni, Arša, Garbani, Vardisubani, Panšeti); Sno kopienas dome (ciemi Sno, Ačhoti, Ahalcihe, Karkuča, Džuta). Gruzijas un Krievijas robežas pārejas punkts Dariali aiza Truso ieleja Stepancminda Gudauri Vikikrātuvē par šo tēmu ir pieejami multivides faili. Skatīt: Kazbegi municipalitāte. Kazbegi municipalitātes vietne