SMS Emden (vācu: Seiner Majestät Schiff Emden) bija Ķeizariskās kara flotes (Kaiserliche Marine) 1908. gadā Dancigā uzbūvētais vieglais kreiseris, kas Pirmā pasaules kara laikā darbojās Indijas okeānā. Pirms Pirmā pasaules kara Emden atradās Austrumāzijas eskadras sastāvā, kas bāzējās Cjindao (mūsdienu Ķīnā) pilsētā. Sākoties karam, Emden tika dots uzdevums doties uz Indijas okeānu, lai traucētu kuģu kustībai starp Austrāliju un Ķīnu. No 1914. gada 1. augusta līdz 9. novembrim Emden sagrāba 23 tirdzniecības kuģus. Emden stingri ievēroja jūras kara likumus, starp tirdzniecības kuģa apkalpes locekļiem vai pasažieriem nebija neviena bojāgājušā. 1914. gada 28. oktobrī Emden pēkšņi uzbruka Pinangas ostai (mūsdienu Malaizijā) nogremdējot krievu kreiseri "Žemčug" un franču mīnu kuģi Mousquet. 1914. gada 9. novembrī Emden piebrauca pie Kokosu Salām, lai veiktu uzbrukumu telegrāfa stacijai. Stacija paguva nosūtīt ziņojumu, pēc pāris stundām pie salām piesteidzās austrāliešu kreiseris Sydney. Abu kuģu divkaujā Emden guva būtiskus bojājumus. Lai tas nenogrimtu, kuģa kapteinis pieņēma lēmumu uzsēdināt kuģi uz krasta sēkļiem. Pēc kaujas izdzīvojusī kuģa apkalpe tika saņemta gūstā. Vikikrātuvē par šo tēmu ir pieejami multivides faili. Skatīt: SMS Emden.