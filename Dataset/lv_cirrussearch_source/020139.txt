Nuakšota (arābu: نواكشوط, Nawākšūṭ — ‘Vēju vieta’) ir Mauritānijas galvaspilsēta. Tā ir lielākā valsts pilsēta, kā arī viena no lielākajām Sahāras pilsētām. Nuakšota atrodas Atlantijas okeāna krastā Mauritānijas rietumos un ir nozīmīga valsts līmeņa ostas pilsēta, caur kuru galvenokārt transportē naftu un tās produktus, kā arī varu, kas nāk no netālajām atradnēm. Līdz 1957. gadam Nuakšota bija mazs zvejnieku ciems ar nelielu nozīmi. Tās nozīme strauji pieauga, kad tā tika izvēlēta par galvaspilsētu Mauritānijai, jo 1960. gadā bija plānota valsts neatkarība no Francijas. 1958. gadā sākās intensīvi pilsētas celtniecības darbi. Pilsētā iedzīvotāju skaits strauji pieauga no 200 līdz vairākiem tūkstošiem. Pilsētas arhitekti bija ieplānojuši pilsētu 15 tūkstošiem iedzīvotāju, bet agri to skaits pārsniedza šo skaitli. 1967. gadā iedzīvotāju skaits bija pārsniedzis 20 tūkstošus. Pēc tam reģionu skāra ilgstošs sausuma periods, kas piespieda lielas ļaužu masas pārcelties uz pilsētu. Mūsdienās Nuakšotā dzīvo gandrīz 900 tūkstoši iedzīvotāju (aptuveni 25% no visiem Mauritānijas iedzīvotājiem). Līdz 2014. gada novembrim Nuakšota veidoja vienu no Mauritānijas reģioniem (vilajetiem) — Galvaspilsētas reģionu —, bet pēc tam tas tika sadalīts trīs atsevišķos reģionos — Nuakšotas ziemeļu reģionā, Nuakšotas rietumu reģionā un Nuakšotas dienvidu reģionā. Ziemeļu reģionā atrodas Nuakšotas starptautiskā lidosta. 1981. gadā dibināta Nuakšotas Universitāte. Pēc Kepena klimata klasifikācijas Nuakšotā valda karsts tuksneša klimats (BWh). Gada vidējā gaisa temperatūra ir +25,8 °C. Gada laikā vidējā gaisa temperatūra mainās no +13,7 °C (janvārī) līdz +36,4 °C (oktobrī). Vidējais nokrišņu daudzums gadā ir 94 mm, no kuriem divas trešdaļas nokrīt augustā un septembrī. Visa gada garumā vidēji ir 7 lietainas dienas. http://www.ons.mr/images/Archive/doc/publication/Annuaire_Statistique_2016.pdf. «The Sahara: Facts, Climate and Animals of the Desert» (angļu valodā). LiveScience.com. Skatīts: 2016. gada 28. aprīlī. «Climate: Nouakchott» (angļu valodā). climate-data.org. Skatīts: 2016. gada 12. maijā. Vikikrātuvē par šo tēmu ir pieejami multivides faili. Skatīt: Nuakšota. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) «NOUAKCHOTT Place of winds» (angļu valodā). looklex.lv. Arhivēts no oriģināla, laiks: 2012. gada 14. februārī. Skatīts: 2016. gada 28. aprīlī.