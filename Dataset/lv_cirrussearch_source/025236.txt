Alfrēds Ņūmens (angļu: Alfred Newman; dzimis 1901. gada 17. martā, miris 1970. gada 17. februārī) bija amerikāņu komponists un diriģents, filmu oriģinālmūzikas autors un aranžētājs. Ņūmens bija Holivudas filmu komponistu dinastijas galva — filmu mūzikas komponisti bija arī viņa brāļi Emīls un Laionels, kā arī bērni Deivids, Tomass, Marija un brāļadēls Rendijs. Ņūmena radošā darbība bija 40 gadu garumā (1930—1970). Viņš ir komponējis mūziku vairāk nekā 200 filmām. Par savu darbu bijis nominēts Amerikas Kinoakadēmijas balvai par labāko oriģinālmūziku 43 reizes un deviņas reizes no tām balvu arī saņēmis — par mūziku filmām Alexander's Ragtime Band (1938), Tin Pan Alley (1940), The Song of Bernadette (1943), Mother Wore Tights (1947), With a Song in My Heart (1952), Call Me Madam (1953), Love Is a Many-Splendored Thing (1955), The King and I (1956), Camelot (1967). Ņūmens komponējis mūziku arī tādām pazīstamām filmām kā "Kalnu aukas" (Wuthering Heights, 1939), The Hunchback of Notre Dame (1939), "Dusmu augļi" (1940), The Mark of Zorro (1940), How Green Was My Valley (1941), "Viss par Ievu" (All About Eve, 1950), Anastasia (1956), South Pacific (1958), How the West Was Won (1962). Par šo filmu mūziku Ņūmens tika nominēts Amerikas Kinoakadēmijas balvai. Pēdējā filma, kurai Ņūmens komponēja mūziku, bija plašu popularitāti ieguvusī filma "Lidosta" (Airport, 1970), kas bija uzņemta pēc Artura Heilija tāda paša nosaukuma romāna motīviem. Ņūmens nomira 17. februārī, neilgi pirms filmas pirmizrādes 5. martā. Par mūziku šai filmai viņš tika nominēts Amerikas Kinoakadēmijas balvai, Zelta globusa balvai un Grammy balvai. IMDb profils (angliski) Internet Broadway Database profils (angliski) AllMovie profils (angliski) Biography of Alfred Newman Virginia Tech Multimedia Music Dictionary