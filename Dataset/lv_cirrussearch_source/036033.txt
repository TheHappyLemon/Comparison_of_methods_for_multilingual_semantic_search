OA-5, saukta arī par Spaceship Alan Poindexter, bija ASV uzņēmuma Orbital ATK kravas kosmosa kuģa Cygnus Starptautiskās kosmosa stacijas (SKS) apgādes misija NASA programmā Commercial Resupply Services. Kravas kuģis orbītā palaists 2016. gada oktobrī. Kosmosa kuģis nosaukts 2012. gadā bojā gājušā astronauta Alana Poindekstera vārdā. Kosmosa kuģa hermētiskajā nodalījumā atradās 2209 kg kravas: lietas apkalpei (pārtika, apģērbs, higiēnas materiāli — 585 kg), rezerves daļas stacijas iekārtām (1023 kg), krava zinātniskajiem pētījumiem (498 kg), datoru iekārtas (56 kg), ārpuskuģa aktivitāšu aprīkojums (5 kg), krava Krievijas segmentam (42 kg). Kopējā kravas masa ar iepakojumu bija 2342 kg. Nehermetizētā krava (83 kg) bija Cubesat nanopavadoņi: Lemur-2 14, Lemur-2 15, Lemur-2 16, Lemur-2 17. Cygnus tika palaists 2016. gada 17. oktobrī 23:45:35 UTC ar nesējraķeti Antares 230 no Vidusatlantiskā reģionālā kosmoporta (MARS) starta laukuma LP-0A. Šis bija raķetes Antares 230 pirmais starts. 23. oktobrī Cygnus pietuvojās stacijai. 11:28 UTC kosmosa kuģi satvēra ar stacijas manipulatoru, kuru vadīja Ketlīna Rubinsa. 14:53 UTC Cygnus bija pievienots pie Unity moduļa apakšējās pieslēgvietas. 21. novembrī 11:25 UTC ar Canadarm2 manipulatoru Cygnus tika atvienots no Unity moduļa. 13:22 UTC tas palaists brīvā lidojumā. 22. novembrī kravas kuģa iekšienē tika veikts eksperiments Saffire-2, lai pētītu materiālu degšanu kosmosā. 25. novembrī orbīta tika paaugstināta līdz 495 × 504 km. 20:15 UTC no ārpusē uzmontētās CubeSat izmešanas iekārtas NanoRack palaisti divi nanopavadoņi Lemur-2. 26. novembrī 00:10 UTC palaisti vēl divi Lemur-2. 27. novembrī tika iedarbināts Cygnus galvenais dzinējs, un kravas kuģis nogāja no orbītas. 23:36 tas sasniedza atmosfēras blīvos slāņus un sadega. Orbital ATK CRS-5 mission overview Mission Update: OA-5 Space Station Cargo Resupply Orbital ATK Cygnus OA-5 spaceflight101.com