"Šerloka Holmsa un Doktora Vatsona piedzīvojumi" (krievu: Приключения Шерлока Холмса и доктора Ватсона) ir padomju televīzijas filmu cikls, kas sastāv no piecām filmām un 11 sērijām. Tā autori ir Jurijs Dunskis un Valērijs Frīds, režisors – Igors Masļeņikovs. Balstīts uz Artura Konana Doila darbiem par Šerloku Holmsu. Pirmo divu sēriju scenāriju uzrakstīja Jurijs Dunskis un Valērijs Frīds, kas tobrīd bija pazīstami kā filmu "Dienēja divi biedri" un "Dedzi, dedzi, mana zvaigzne". 1979. gadā scenāriju atdeva studijai Lenfilm. Režisors Igors Masļeņikovs nebija Artura Konana Doila daiļrades pielūdzējs, tomēr ideja par topošo televīzijas filmu viņam iepatikās. Viens no Šerloka Holmsa lomas pretendentiem bija Aleksandrs Kaidanovskis, tomēr režisors uzstāja uz Vasilija Ļivanova kandidatūras. Kandidātu Vatsona lomai bija jāmeklē ilgāk, jo literārajos avotos viņa ārējais izskats nav aprakstīts. Režisora uzmanību pievērsa vecs foto, kurā redzams Vitālijs Solomins ar pielīmētām ūsām. Kā likās režisoram, Solomins šādā izskatā bija līdzīgs anglim. Pirmizrāde notika 1980. gada 22. martā. PSRS teritorijā filma ieguva popularitāti. Skatītāji rakstīja vēstules, lūdzot turpinājumu. Scenāriju filmi pēc stāstu The Adventure of Charles Augustus Milverton, The Final Problem un The Adventure of the Empty House motīviem sarakstīja Vladimirs Valuckis, filmai "Bāskervilu suns" — Igors Masļeņikovs un Jurijs Vekslers, bet filmām "Agras dārgumi" un "20. gadsimta sākums" — Igors Masļeņikovs. Seriāla filmēšana pabeigta 1986. gadā. Vasilijs Ļivanovs — Šerloks Holmss Vitālijs Solomins — Džons Vatsons Borislavs Brondukovs — Inspektors Lestreids (ieskaņoja Igors Jefimovs) Rina Zeļonaja — Hadsones kundze Boriss Kļujevs — Maikrofts Holmss Lielāka daļa filmas ainavu uzņemta Lenfilm studijas paviljonos. Ainavas tika filmētas Ļeņingradā, Ļeņingradas apgabalā, Baltijā un Kaukazā. Reihenbahas ūdenskrituma ainavas filmētas Abhāzijā, pie Čerkesas ūdenskrituma. Beikerstrītas ainas filmētas Rīgā, Jaunielā 22 (šī iela ir parādīta arī filmā "Septiņpadsmit pavasara mirkļi"). «Кто мог сыграть Холмса и Ватсона вместо Ливанова и Соломина». zen.yandex.ru. Skatīts: 2020. gada 3. janvārī.