Kērtiss Lī Hensons (angļu: Curtis Lee Hanson; dzimis 1945. gada 24. martā, miris 2016. gada 20. septembrī) bija amerikāņu kinorežisors, scenārists un producents. Dzimis Rīno, Nevadā, bet uzaudzis Losandželosā. Pēc vidusskolas pamešanas sācis strādāt par fotogrāfu Cinema žurnālam. 1970. gadā pievērsies kino veidošanai. Bijis viens no filmas The Dunwich Horror (1970) scenāristiem. Savu pirmo filmu Sweet Kill režisējis 1973. gadā. Filma neguva panākumus, tomēr viņš ar laiku kļuva atzītāks, strādājot kā scenārists pie tādām filmām kā The Silent Partner (1978), White Dog (1982) un Never Cry Wolf (1983). Kā režisors režisējis arī filmas "Guļamistabas logs" (The Bedroom Window, 1987) un Bad Influence (1990). Ievērojamus panākumus guva viņa filma "Roka, kas šūpo šūpuli" (The Hand That Rocks the Cradle, 1992), kas nopelnīja 140 miljonus ASV dolāru. Vēlāk režisējis tādas filmas kā "Mežonīgā upe" (The River Wild, 1994), "Losandželosa konfidenciāli" (1997), "Brīnumzēni" (Wonder Boys, 2000), "Astotā jūdze" (2002) un "Māsas kurpēs" (2005). Par filmu "Losandželosa konfidenciāli" saņēmis Amerikas Kinoakadēmijas balvu kategorijā "Labākais adaptētais scenārijs". Filmu nominēja arī kategorijās "Labākā filma" un "Labākais režisors". Vikikrātuvē par šo tēmu ir pieejami multivides faili. Skatīt: Kērtiss Hensons. IMDb profils (angliski) AllMovie profils (angliski) Box Office Mojo profils (angliski)