Šis raksts ir par lidmašīnu. Par citām jēdziena X-1 nozīmēm skatīt nozīmju atdalīšanas lapu. X-1 jeb XS-1 bija kopējs NACA un ASV Armijas Gaisa spēku/ASV Gaisa spēku raķešlidmašīnas projekts 1940.—1950. gados. Tas bija pirmais pilotējamais lidaparāts, kas pārsniedza skaņas ātrumu. X-1 bija pirmais no ASV slepeno eksperimentālo X lidaparātu sērijas. Lidmašīnas izgatavoja uzņēmumā Bell. 1945. gada 16. martā ASV Armijas Gaisa spēku Lidojumu izmēģinājumu divīzija un ASV Nacionālā konsultatīvā aeronautikas padome NACA (National Advisory Committee for Aeronautics) (tagad NASA) vienojās ar Bell Aircraft par trīs XS-1 (no "Experimental, Supersonic", vēlāk X-1) lidaparātu būvi, lai iegūtu datus par lidojumiem virsskaņas ātrumos. XS-1 pirmais lidojums notika 1946. gada 25. janvārī Painkāstlā (Pinecastle) Floridā. To vadīja Bell Aircraft galvenais izmēģinātājpilots Džeks Vūlamss (Jack Woolams). Šajā un vēl deviņos lidojumos lidmašīna tika izmēģināta tikai planēšanas režīmā, bez raķešdzinēja iedarbināšanas. 1946. gada martā lidaparātu (X-1-1) nosūtīja atpakaļ uz rūpnīcu modifikāciju veikšanai. No 1946. gada septembra līdz 1947. gada jūnijam Murokas armijas lidlaukā (Muroc Army Air Field; tagad Edvardsa Gaisa spēku bāze) Kalifornijā pilots Čelmerss Gūdlins (Chalmers "Slick" Goodlin) veica 26 lidojumus ar iedarbinātu raķešdzinēju. 1947. gada 14. oktobrī pirmoreiz pasaulē cilvēka vadīts lidaparāts sasniedza virsskaņās ātrumu. Lidmašīnu #46-062 pilotēja Gaisa spēku kapteinis Čārlzs Jēgers (Charles "Chuck" Yeager). Oficiāli tiek uzskatīts, ka šis lidojums numur 50 ir bijis pirmais virsskaņas lidojums, sasniedzot ātrumu 1,06 mahi, taču Jēgers un cits personāls domā, ka 49. lidojumā bija saniegti 0,997 mahi, un faktiski tika pārvarēta skaņas barjera (tā kā mērījumi nebija precīzi, tad visticamāk, ka tad vēl netika pārvarēta skaņas barjera). Vikikrātuvē par šo tēmu ir pieejami multivides faili. Skatīt: Bell X-1. Encyclopædia Britannica raksts (angliski)