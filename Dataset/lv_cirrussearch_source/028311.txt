Edgars Lipsbergs (dzimis 1989. gada 10. jūnijā Rīgā) ir latviešu hokejists, centra uzbrucējs. Pašlaik (2018) Lipsbergs spēlē Latvijas čempionāta komandā HK Lido. Profesionāli hokejisti ir arī Edgara brāļi Roberts, Miks un Krišs. Karjeru Lipsbergs sāka 2005.—06. gada sezonā, kad spēlēja Latvijas čempionāta klubā SK LSPA/Rīga. Vairākas nākamās sezonas hokejists aizvadīja dažādās Ziemeļamerikas hokeja līgās, vēlāk no 2008. līdz 2010. gadam spēlējot NAHL vienībā Topekas "Roadrunners". 2010. gada vasarā Lipsbergs pievienojās jaunizveidotajam MHL klubam HK Rīga, nākamajā sezonā pildot arī tās kapteiņa funkcijas. No 2011. līdz 2014. gadam Lipsbergs spēlēja Latvijas čempionāta klubā HK Ozolnieki/Monarhs. 2011.—12. gada sezonā kopā ar komandu izcīnīja Latvijas čempionāta sudraba medaļas. 2013.—14. gada sezonā Lipsbergs bija čempionāta trešais rezultatīvākais spēlētājs aiz Renāra Undeļa un komandas biedra Mihaila Bogdanova. 2014.—15. gada sezonu Lipsbergs aizvadīja Jūrmalas HASC rindās. Ar 27 punktiem viņš bija komandas rezultatīvākais spēlētājs. Vasarā pievienojās HK MOGO rindām. Eliteprospects profils (angliski)