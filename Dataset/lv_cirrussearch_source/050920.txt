Harderveikas Universitāte (nīderlandiešu: Universiteit van Harderwijk) bija universitāte Nīderlandes pilsētā Harderveikā, kas darbojās no 1648. līdz 1811. gadam. Universitāte, ko dibināja Geldernas hercogiste, savulaik bija slavena ar visai liberālajām medicīnisko grādu iegūšanas prasībām. Piemēram, slavenākais no universitātes absolventiem — Kārlis Linnejs, šeit pavadīja apmēram nedēļu, iegūdams doktora grādu medicīnā. Universitātē stājās daudzi studenti, kuriem nepietika līdzekļu, lai studētu prestižākajā Leidenes Universitātē. Universitāte tika slēgta laikā, kad Nīderlandi bija okupējis Napoleona karaspēks. Bijušo pasniedzēju un studentu vidū minami pedagogs un filozofs Jānošs Apāčai Čere (Apáczai Csere János), ārsts Hermanis Būrhāve (Herman Boerhaave), karavīrs Hermans Dendels (Herman Willem Daendels), biologs Kārlis Linnejs (Carl von Linné), jūrasbraucējs Jakobs Rogevēns (Jacob Roggeveen). Vikikrātuvē par šo tēmu ir pieejami multivides faili. Skatīt: Harderveikas Universitāte.