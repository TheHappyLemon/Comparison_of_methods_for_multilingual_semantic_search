Kimi Matiass Reikenens (somu: Kimi Matias Räikkönen; dzimis 1979. gada 17. oktobrī Espo, Somijā) ir somu autosportists, pazīstams kā Formula 1 pilots un 2007. gada F1 čempions. Kopš 2019. gada sezonas brauc Alfa Romeo komandas sastāvā. No 2009. līdz 2011. gadam viņš piedalījās WRC autorallija čempionātā. F1 karjeru Reikenens sāka 2001. sezonā, startējot Sauber komandā, lai gan pirms tam bija startējis tikai junioru klases sacīkstēs. 2002. gadā pievienojās McLaren komandai, kuras sastāvā aizvadīja 4 sezonas, divās no kurām (2003., 2005.) kopvērtējumā finišēja otrais. 2007. gadā Reikenens pievienojās Ferrari komandai un kļuva par labāk atalgoto motosportistu pasaulē — sezonā saņemot 51 miljonu dolāru. Savā pirmajā sezonā Ferrari sastāvā Reikenens izcīnīja pasaules čempiona titulu, par vienu punktu apsteidzot Hamiltonu un Alonso. Pēc trijām sezonām 2009. gada sezonas beigās Reikenens paziņoja, ka viņam nav kontrakta ne ar vienu ar F1 komandu un viņš šo sportu pamet. Nākamos divus gadus Reikenens piedalījās gan rallijā, gan NASCAR sacīkstēs, kurās neizcēlās ar sasniegumiem. 2012. gada beigās Reikenens paziņoja, ka atgriežas F1, noslēdzot divu gadu līgumu ar Lotus. 2013. gada 11. septembrī Ferrari noslēdza divu gadu līgumu ar Reikenenu. Vēlāk līgums tika pagarināts līdz 2018. gada sezonas beigām. Ferrari sastāvā Reikenens izcīnīja 26 pjedestālus, kā arī 1 uzvaru — 2018. gada ASV Grand Prix, 113 sacīkstes pēc viņa pēdējās uzvaras. Pēc 2018. gada sezonas Reikenens [ameta Ferrari un pārgāja uz Alfa Romeo. 2021. gada 1. septembrī Reikenens paziņoja par Formula 1 karjeras beigām pēc 2021. gada sezonas. Reikenens veiksmīgi piedalījās dažādās kartinga sacīkstēs jau no 10 gadu vecuma. Pirmo reizi sacīkstēs ārpus Somijas startēja 15 gadu vecumā Monako. Sacīkšu laukumā viņam kartam salūza stūre, tomēr viņš sacīkstes turpināja. Nākamajās sacīkstes Monako viņa karts tika izsviests ārpus trases drošības nožogojuma, taču Kimi turpināja braukt ārpus trases, līdz beidzās ceļš, tad iecēla savu kartu atpakaļ trasē un turpināja sacīkstes; lai gan komanda domāja, ka Kimi ir izstājies, viņš spēja noķert pārējos braucējus un sacīksti pabeidza trešais. 1998. gadā Reikenens izcīnīja uzvaru kartingā ziemeļvalstu čempionātā Norvēģijā. 1999. gadā viņš pabeidza "European Formula Super A" čempionātu kā otrais labākais. 20 gadu vecumā viņš uzvarēja "British Formula Renault" ziemas čempionātā, 2000. gadā izcīnīja septiņas uzvaras desmit "Formula Renault UK" čempionātā. 23 Formula Renault klases sacīkstēs Reikenens ir izcīnījis 13 uzvaras. Kimi Reikenens ienāca Formula 1 no Formula Renault, kad, ņemot vērā Kimi sasniegumus, Pēteris Zaubers deva iespēju testēt Sauber formulu 2000. gada septembrī Mugello trasē. Pēc papildu testiem Heresā un Barselonā Zaubers noslēdza līgumu ar Reikenenu. Viņa pirmais starts šajā čempionātā, 2001. gada Austrālijas Grand Prix, bija tikai 24. autosacensības visā viņa karjerā. Reikenena mazā autosporta pieredze izraisīja kritiku (ieskaitot FIA prezidentu Maksu Mosliju) par to, ka tik nepieredzējušam sportistam tiek dota iespēja F1, taču Reikenenam tika piešķirta F1 Superlicence, kas atļāva startus F1. Savā pirmajā F1 sacīkstē Kimi izcīnīja 1 punktu, finišējot sestajā vietā. Kopumā Reikenens 2001. gada sezonā izcīnīja 9 punktus, kopā ar komandas biedru Heidfeldu izcīnot Sauber komandai ceturto vietu konstruktoru kopvērtējumā — tobrīd labāko Sauber komandas sasniegumu. Savā debijas sezonā Reikenens atstāja pietiekami labu iespaidu uz "McLaren" vadību, un tā noslēdza līgumu ar Reikenenu, aizstājot F1 pametušo Reikenena tautieti Hekinenu. Savā debijas sacīkstē 2002. gada Austrālijas Grand Prix izcīņā Reikenens ieguva trešo vietu. Lai gan sezonas laikā bieži pievīla "Mercedes" dzinējs, Reikenens ieguva 24 punktus un četras reizes arī kāpa uz pjedestāla, taču ne uz augstākā pakāpiena. Vistuvāk pirmajai uzvarai Kimi bija Francijas Grand Prix izcīņā, taču Alana Makniša dzinēja avārijas atstātās eļļas dēļ izslīdēja no trases un finišēja otrais. Sezonu Reikenens pabeidza sestais, tūlīt aiz sava komandas biedra Kulthārda, par abiem nodrošinot McLaren komandai drošu trešo vietu konstruktoru kopvērtējumā. 2003. gada sezona iesākās neveiksmīgi, jo 2003. gada Austrālijas Grand Prix izcīņai Reikenes bija spiests kvalificēties rezerves mašīnā un, lai gan sacīkstē izvirzījās vadībā, elektronikas kļūdas dēļ pārsniedza ātrumu boksu celiņā, un saņēma sodu, pabeidzot sacīksti trešajā vietā. 2003. gada Malaizijas Grand Prix izcīņā, startējot no septītās vietas, Reikenens beidzot izcīnīja savu pirmo uzvaru F1 posmā. Nākamajā posmā, Brazīlijā, Reikenens tika pasludināts par uzvarētāju pēc tam, kad sacīkste tika pārtraukta 55. aplī, jo pēc noteikumiem šādā situācijā par sacīkstes iznākumu pieņem braucēju kārtību divus apļus pirms beigām (53. aplis), taču pēc nedēļas noskaidrojās, ka Fizikella jau bija uzsācis 56. apli, tātad vērā tika ņemti 54. apļa rezultāti, līdz ar to uzvara tika piešķirta Fizikellam, atstājot Reikenenu otrajā vietā. Sezonai turpinoties, McLaren sāka zaudēt tehniskajā ziņā, jo vēl aizvien izmantoja iepriekšējās sezonas šasiju, tomēr Kimi izcīnīja otro vietu Imolā. 2003. gada Spānijas Grand Prix izcīņā Reikenens startēja pēdējais un pēc avārijas ar Piconiju izstājās. Austrijā, cīnoties ar kārtējo dzinēja problēmu, Reikenens veiksmīgi aizstāvēja otro vietu no Barikello uzbrukumiem. Monako posmā Reikenens no pirmās vietas ieguvēja, Huana Pablo Montoijas, atpalika vien par sekundi. Kanādā kvalifikācijā pieļautās kļūdas dēļ Kimi startēja no boksu celiņa, taču pabeidza sacīksti salīdzinoši augstajā sestajā vietā. Eiropas lielās balvas izcīņa pēc pole position izcīnīšanas beidzās 25. aplī ar dzinēja avāriju. Nākamajos posmos Reikenens cīkstējās ar Šūmaheru: Francijā finišēja ceturtais aiz Šūmahera, bet Lielbritānijā trešais — tieši priekšā Šūmaheram, mazliet atgūstot zaudētos punktus. Vācijā pēc avārijas pirmajā pagriezienā ar Ralfu Šūmaheru un Barikello izstājās, taču nākamajā, Ungārijas posmā, ieguva otro vietu. Pirms 2003. gada Itālijas Grand Prix posma FIA saņēma ziņas no McLaren konkurentiem — Ferarri komandas —, ka McLaren izmantotās Michellin riepas neatbilstot tehniskajiem noteikumiem; Michellin piegādāja jaunas, šaurākas, riepas, kurām nebija tāda pārsvara pār konkurējošajām Bridgestone riepām. Papildu problēmas sagādāja arī McLaren paziņojums, ka komandas jaunais šasijas modelis tā arī netiks izmantots sacīkstēs, turpinot izmantot mazliet uzlabotu 2002. gada modeli MP4-18. Reikenens izcīnīja pirmo starta vietu ASV posmā, taču uzvarēja Šūmahers. Pirms pēdējā posma, 2003. gada Japānas Grand Prix, Šūmaheram bija nepieciešams tikai viens punkts, lai iegūtu uzvaru kopvērtējumā, bet Reikenenam derēja tikai uzvara ar nosacījumu, ka Šūmahers neizcīna nevienu punktu. Sacīkstē Kimi finišēja otrais un Šūmahers sacīksti pabeidza punktos; tādējādi kopvērtējumā Reikenens zaudēja Šūmaheram tikai divus punktus un ieguva otro vietu. Arī konstruktoru kausā McLaren par pāris punktiem atpalika no Williams komandas. Sezonas pirmajos septiņos posmos Reikenens ieguva tikai vienu punktu, McLaren formulas un it īpaši Mercedes dzinēja problēmu dēļ viņš pabeidza tikai divas no pirmajām septiņām sacīkstēm. Kanādā Reikenens, neskatoties uz 5 boksu apmeklējumiem, pēc konkurentu diskvalifikācijām tika klasificēts kā piektais, nākamajā, ASV, sestais. Uz nākamo posmu Francijā, McLaren komanda sagatavoja jaunu formulas MP-19B modeli, taču Reikenens finišēja septītais. Silverstonā Reikenens beidzot izcīnīja pirmo starta vietu, taču finišēja otrais, aiz Šūmahera. Pēc uzlabotā snieguma ar atjaunināto formulu Vācijas posmā pēc labas kvalifikācijas un starta 13. aplī sabojāja savu aizmugurējo antispārnu. Ungārijas posmā pēc starta no 10. pozīcijas atkal 13. aplī Reikenens izstājās. Beļģijā Reikenens atkal kvalificējās 10. vietā, taču jau 11. aplī izvirzījās līderpozīcija un noturēja pirmo vietu līdz beigām sagādājot McLaren komandai pirmo (un vienīgo) uzvaru 2004. gada sezonā. Itālijas posmā jau atkal 13. aplī Reikenens izstājās elektrosistēmas problēmu dēļ. Ķīnā Reikenens finišēja trešais un sezonas pēdējā posmā, Brazīlijā, pēc sīvas cīņas ar Montoiju finišēja otrais. Neskatoties uz pagalam neveiksmīgu sezonu, Reikenens tik un tā tika uzskatīts par uzlecošu zvaigzni F1 pasaulē līdzās BAR pilotam Batonam, Renault Alonso un Reikenena nākamo komandas biedru 2005. gada sezonā — Montoiju. 2007. gadā Reikenens ieradās Ferrari komandā un savā pirmajā sezonā ar viņiem izcīnīja titulu. Lai gan divas sacīkstes pirms čempionāta beigām tas šķita maz ticams (bija jāsadeldē 17 punktu pārsvars, bet vienas sacīkstes laikā varēja iegūt ne vairāk par 10 punktiem), viņam tas izdevās. 2008. gada sezonas pirmajā sacīkstē Reikenenu vajāja dažādas neveiksmes, sākot ar tehniskām problēmām kvalifikācijā un beidzot ar izstāšanos sacīkstē pēc vairākiem incidentiem. Tā kā tikai seši piloti tika klasificēti un Reikenens bija priekšpēdējais, kurš izstājās, viņš ieguva vienu punktu, tomēr jau nākamajā sacīkstē viņš izcīnīja uzvaru un uzsāka cīņu par titulu. Šo cīņu viņš beidza Japānas Grand Prix, tomēr saglabāja izredzes kļūt par vicečempionu. Sezonas pēdējā sacīkstē, Brazīlijas Grand Prix, pilots finišēja trešais, iegūstot trešo vietu arī sezonas kopvērtējumā. 2009. gadā Reikenens pirmajās trīs sacīkstēs punktus neguva. Bahreinas Grand Prix viņš bija sestais, bet pēc divām sacīkstēm (Monako Grand Prix) pirmoreiz sezonā kāpa uz pjedestāla. Sezonas vidū, Beļģijas Grand Prix, viņš izcīnīja pirmo uzvaru vairāk nekā gada laikā. Japānas Grand Prix nedēļas nogalē tika paziņots, ka Ferrari lauzīs līgumu ar Reikenenu un nākamajā sezonā viņa vietā brauks Alonso. Lai arī tika baumots par to, ka Reikenens varētu pievienoties kādai citai komandai, 18. novembrī viņa menedžeris kādā intervijā atzina, ka Reikenens 2010. gada sezonā nepiedalīsies. Divas F1 sezonas izlaidis, Kimi Reikenens 2012. gada sezonā atgriezās Formula 1, un startēja Lotus komandas sastāvā kopā ar Romēnu Grožānu. Viņš vairākas reizes bija uz pjedestāla un sezonas izskaņā uzvarēja Abū Dabī Grand Prix. Kopvērtējumā viņš palika 3. vietā, pēc Fetela un Alonso. Viņa pārstāvētā Lotus komanda sezonas kopvērtējumā ierindojās 4. vietā. Arī 2013. gada sezonā Kimi turpināja startēt Lotus komandas sastāvā un jau pirmajā posmā, Austrālijas Grand Prix, viņš guva uzvaru. 2013. gada 11. septembrī Ferrari noslēdza līgumu ar Reikenenu, kopš 2014. gada sezonas Kimi startē Ferrari komandas sastāvā un kopš 2015. gada sezonas viņa komandas biedrs ir četrkārtējais pasaules čempions Sebastiāns Fetels. Sacīkstes treknrakstā sāktas no pirmās starta pozīcijas. Sacīkstēs slīprakstā ir uzrādīts ātrākais apļa laiks. * Pašreizējā sezona. † Nefinišēja, bet ieskaitīts klasifikācijā, jo paveica vismaz 90% no distances «Tā kā presē sastopami vairāki slavenā somu autobraucēja vārda un uzvārda atveidojumi: Kimi Reikenens un Kimi Raikonens. Kurš no tiem ir pareizs?» (PDF). Latviešu valodas aģentūra. 2008. Skatīts: 2014. gada 25. jūnijā. Autobraucēja vārds un uzvārds somu valodā ir Kimi Räikkönen. Ievērojot somu īpašvārdu atveides noteikumus (Dāņu, norvēģu, zviedru un somu īpašvārdu atveide latviešu valodā. Rīga : Norden AB, 2003), mūsu alfabētā svešie burti ä un ö tiek atveidoti un izrunāti kā e. Tātad autobraucējs latviešu valodā pareizi būtu jādēvē Kimi Reikenens. Diemžēl praksē vairāk izplatījies neprecīzais uzvārda atveidojums Kimi Raikonens. «Forumula1.net – Reikenens ir F1 vislabāk apmaksātais pilots». Arhivēts no oriģināla, laiks: 2010. gada 28. decembrī. Skatīts: 2012. gada 8. martā. (angliski) Luke Smith. «Kimi Raikkonen to retire from Formula 1 at end of 2021 season». Autosport, 2021. gada 1. septembris. Skatīts: 2021. gada 1. septembris. Kulta, Heikki. «Hyvää kannatti odottaa kauan». Turun Sanomat (somu). Arhivēts no oriģināla, laiks: 2013-08-05. Skatīts: 2007-10-21. Tremayne, David. "Cool as Ice: Kimi Raikkonen". Formula One Magazine (official). 2003. gada decembris. 63.lpp. Tremayne, David. "Cool as Ice: Kimi Raikkonen". Formula One Magazine (official). 2003. gada decembris. 58.lpp «Raikkonen the playboy king». BBC Sport. 2007-10-21. Skatīts: 2007-11-22. «Raikkonen drops out championship hunt». F1live.com. 2008-10-13. Skatīts: 2008-10-14. «Ferrari confirm capture of Alonso». BBC Sport. 2009-09-30. Skatīts: 2009-09-30. «DRäikkönen pitää välivuodenn».[novecojusi saite] «'It was one of the easiest races' - Raikkonen (angliski)». ESPN F1. ESPN EMEA Ltd. 17.03.2013. Skatīts: 18.03.2013.. Vikikrātuvē par šo tēmu ir pieejami multivides faili. Skatīt: Kimi Reikenens. Brockhaus Enzyklopädie raksts (vāciski) Encyclopædia Universalis raksts (franciski) Munzüger Sport profils (vāciski) Driver Database profils (angliski) Motorsportstats profils (angliski) Racing-Reference driver profils (angliski) eWRC-results.com profils (angliski) Oficiālā mājaslapa (angliski)