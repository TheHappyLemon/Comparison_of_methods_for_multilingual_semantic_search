Zaporižjas apgabals (ukraiņu: Запорізька область) ir viens no Ukrainas apgabaliem tās dienvidaustrumos starp Dņepru un Azovas jūru. Robežojas ar Doneckas apgabalu ziemeļaustrumos, Dņipropetrovskas apgabalu ziemeļrietumos un ziemeļos un Hersonas apgabalu dienvidrietumos. Tagadējā Zaporižjas apgabala teritoriju līdz 13. gadsimtam apdzīvoja neatkarīgas stepju tautas (avāri, pečeņegi, bulgāri, maģāri, polovcieši). Pēc 1240. gada tā nokļuva Zelta Ordas pārvaldībā. Zelta Ordas sabrukuma periodā ap 1449. gadu radās Krimas haniste, kas 1475. gadā kļuva par Osmaņu impērijas vasali. Apgabala rietumu daļas teritorijā dzīvojošās stepju klejotāju nogaju ciltis (Jedičkulas un Džambailukas ordas) atzina Krimas hanu virsvadību. Vēlāk šī apgabala ziemeļu daļā no Lietuvas dižkunigaitijas, vēlāk Polijas—Lietuvas kopvalsts ieceļoja kazaki. Pēc Bohdana Hmeļnicka sacelšanās apgabala ziemeļu daļa bija Zaporižjas Sečas pakļautībā. Pirms Krievu—turku kara (1735—1739) 1734. gadā krievu karaspēks okupēja Zaporižjas Seču un tā nokļuva atkarībā no Krievijas Impērijas. No 1754. gada šī Dņepras kreisā krasta daļa iekļauta Krievijas Impērijā kā jaundibinātās Jaunkrievijas guberņas daļa, bet dienvidu daļa pie Azovas jūras palika Krimas hanistei līdz 1783. gadam. 1802. gadā Jaunkrievijas guberņu sadalīja Nikolajevas, Taurijas un Jekaterinoslavas guberņā. No 1918. gada janvāra apgabala teritorija atradās Ukrainas Tautas Republikas sastāvā. Pilsoņu kara laikā apgabala teritoriju ieņēma Nestora Mahno vadītā Revolucionārā Ukrainas nemiernieku armija (1918—1921). Kopš 1921. gada šī teritorija nonāca Ukrainas PSR, 1939. gadā Dņipropetrovskas apgabala dienvidu daļā izveidoja atsevišķu Zaporižjas apgabalu. No 1991. gada Ukrainas Republikas sastāvā. Kopš 2020. gada 17. jūlija apgabalā iepriekšējo 20 rajonu un 5 apgabala pakļautības pilsētu vietā ir izveidoti pieci rajoni: Berdjanskas rajons, Melitopoles rajons, Polohu rajons, Vasiļivkas rajons un Zaporižjas rajons; bijušās apgabala nozīmes pilsētas iekļautas rajonu sastāvā. Berdjanska Dņiprorudne Enerhodara Huļajpole Kamjanka- Dņiprovska Melitopole Moločanska Orihiva Polohi Primorska Tokmaka Vasiļivka Viļņanska Zaporižja Vikikrātuvē par šo tēmu ir pieejami multivides faili. Skatīt: Zaporižjas apgabals. Mūsdienu Ukrainas enciklopēdijas raksts (ukrainiski)