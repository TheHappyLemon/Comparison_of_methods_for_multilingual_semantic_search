"Vasaras saulgriežu vakars pie Vejles fjorda" ir dāņu mākslinieka Haralda Slota-Mellera 1904. gadā radīta glezna. Tā ir ainava, bet to var uzskatīt arī par portreta gleznu, jo tajā redzama mākslinieka sieva Agnese Slota-Mellere, kura sēž un vēro Vejles fjordu vasaras saulgriežu vakarā. Atmosfēra gleznā ir raksturīga ar netipisku krāsu izmantojumu, īpaši sievietes sarkanajā apmetnī. Haralds Slots-Mellers savā mākslinieciskajā darbībā pievērsies simbolismam, tāpēc gleznas triepieniem un krāsām tiek piedēvēta simboliska nozīme. Gleznā izmantoti tādi moderni, monumentāli izteiksmes līdzekļi kā liela vienkāršota gleznas virsma. Glezna ir sadalīta materiālajā daļā — sieviete, kura sēž ērtā krēslā un vēro ūdens virsmu un garīgajā daļā otrā pusē ūdenim, kur mākslinieks spēlējies ar krāsām un izmantojis gaismu kā fiksējošo elementu. Iedvesmojoties no romantikas perioda motīviem, sieviete gleznā pagriezusi muguru un gaišā vasaras nakts rada to noskaņu, kuru Slots-Mellers meklē savā mākslā. «Sct. Hans Evening at Vejle Fiord». www.europeana.eu. Skatīts: 2016-04-29.