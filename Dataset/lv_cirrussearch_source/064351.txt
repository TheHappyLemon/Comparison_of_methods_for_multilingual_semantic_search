Iesirmā kāpsmildzene (latīņu: Corynephorus canescens) ir graudzāļu dzimtas suga, kura ir sastopama Eiropā. Latvija atrodas uz sugas izplatības areāla ziemeļaustrumu robežas, valstī tā pārsvarā sastopama Kurzemes jūrmalā un Rīgas apkārtnē, bet tā ir ļoti reti sastopama valsts austrumdaļā. Ierakstīta Latvijas Sarkanajā grāmatā 3. kategorijā. Nelielas grupas aug kāpās, smiltājos un sausos priežu mežos. Iesirmā kāpsmildzene ir daudzgadīgs, 15—50 cm garš lakstaugs, kurš veido blīvu, zilganzaļu ceru ar sārtu vai sārti violetu pamatu. Stiebrs ir zilgani zaļš, lauzīts un mezglos tumšāks. Maksts ir šķelta, kaila, parasti sārta. Lapas mēlīte ir īsa, 0,2—0,4 cm gara un smaila. Lapas ierotījušās, aptuveni 0,4 cm platas, ārpusē raupjas. Ziedkopa ir šaura skara, pirms un pēc ziedēšanas sakļāvusies, parasti ar zilgani sārtu nokrāsu. Katrā vārpiņā ir 2 ziedi. Ziedot putekšnīcas ir sārtas. Ārējā zieda plēksne ir ar lauzītu un galā vālveidīgi paresninātu akotu, kas īsāks nekā vārpiņas plēksnes. Uz akota zem vālveidīgā paresninājuma ir tumšu matiņu pušķis. Auglis ir paliels grauds. Zied jūnijā un jūlijā. «iesirmā kāpsmildzene - Corynephorus canescens (L.) P.Beauv. - Augi - Latvijas daba». www.latvijasdaba.lv. Skatīts: 2022-11-17.