Tianzhou 2 (ķīniešu: 天舟二号, piņjiņs: Tiān Zhōu 2 — "Debess kuģis 2") ir Ķīnas Tianzhou sērijas automātiskais kravas kosmosa kuģis. Tas orbītā tika palaists 2021. gada maijā. Kravas kuģis veica saslēgšanos ar orbitālo staciju Tiangong. Tianzhou 2 kravā (masa 4690 kg) bija krājumi un iekārtas stacijai un pirmajai ekspedīcijai, to skaitā divi skafandri, pārtika, iekārtas uzstādīšanai stacijas iekšienē un ārpusē. Kuģis uz staciju nogādāja arī 1950 kg degvielu. Tianzhou 2 tika palaists 2021. gada 29. maijā 12:55:29 UTC ar nesējraķeti Chang Zheng 7 no Venčanas pavadoņu palaišanas centra. 29. maijā 21:01 UTC kravas kuģis saslēdzās ar orbitālo staciju Tiangong pie tās pirmā moduļa Tianhe aizmugurējās pieslēgvietas. Jūnijā stacijā ar kosmosa kuģi Shenzhou 12 ieradās pirmā ekspedīcija, kas izkrāva Tianzhou 2. Pēc apkalpes atgriešanās uz Zemi, 18. septembrī kravas kuģis pārkabinājās no Tianhe aizmugurējās pieslēgvietas uz priekšējo. 2022. gada 5.janvārī Tianzhou 2 tika izmantots, lai pārbaudītu nākamo moduļu montāžas operācijas. Kravas kuģis tika satverts ar stacijas manipulatoru. 22:12 UTC tika atbrīvots saslēgšanās mezgla savilcējs. Sadarbībā ar Pekinas Kosmosa vadības centru apkalpe ar mehānisko roku pārvietoja kravas kuģi uz sāna pieslēgvietu. Pēc tam to atgrieza atpakaļ un visbeidzot pēc 47 minūtēm pulksten 22:59 UTC kravas kuģis atkal bija pieslēgts pie priekšgala pieslēgvietas. Vēl viens eksperiments notika divas dienas vēlāk, 7. janvārī, lai izmēģinātu attālināto rokas vadības sistēmu. Ap pulksten 21:55 UTC Tianzhou 2 tika atvienots no priekšgala slēdzenes. Pastāvīgi sazinoties ar Pekinas Kosmosa vadības centru, kosmonauti stacijā ar radio tālvadības pulti pārvietoja kravas kuģi no stacijas uz iepriekš noteiktu vietu 200 m kosmosa stacijas priekšā. Pēc tam, kad Tianzhou 2 bija īslaicīgi saglabājis šo pozīciju, tas tika pārvietots 19 m attālumā no stacijas, kur tas atkal apstājās, līdz tas no jauna pieslēdzās pie priekšgala pieslēgvietas. Visi kravas kuģa manevri tika kontrolēti tikai manuāli. Pēc divām stundām, pulksten 23:55 UTC, operācija bija beigusies. Principā ir paredzēts, ka bezpilota kosmosa kuģi automātiski savienojas ar staciju. Šis vingrinājums kalpoja kā alternatīva iespēja manuāli veikt pieslēgšanos automātisko sistēmu atteices gadījumā. 27. martā 07:59 UTC Tianzhou 2 pēdējo reizi atvienojās no stacijas. 31. martā kravas kuģis tika novadīts no orbītas, un aptuveni 10:40 UTC sadega Zemes atmosfērā virs Klusā okeāna. China launches Tianzhou 2, first cargo mission to new space station William Graham, spaceflight101.com, 2021-05-29 Vikikrātuvē par šo tēmu ir pieejami multivides faili. Skatīt: Tianzhou 2. Tianzhou 1, 2, 3, 4 (TZ 1, 2, 3, 4) Gunter Dirk Krebs