Savao Kato (japāņu: 加藤 沢男, Katō Sawao, Sawao Kato; dzimis 1946. gada 11. oktobrī) ir bijušais japāņu vingrotājs. Viņš ir viens no visu laiku veiksmīgākajiem Olimpisko spēļu dalībniekiem — trijās Olimpiskajās spēlēs ir izcīnījis astoņas zelta medaļas. Pirmajās Olimpiskajās spēlēs 1968. gadā Mehiko viņš izcīnīja zelta medaļu Japānas izlases sastāvā komandu sacensībās, individuālajās sacensībās un brīvajās kustībās. Tāpat viņš izcīnīja bronzu vingrojumā uz riņķiem. Nākamajās Olimpiskajās spēlēs 1972. gadā Minhenē japānis izcīnīja vēl trīs olimpiskos čempiontitulus: komandu sacensībās, individuālajās sacensībās un līdztekās. Tāpat izcīnīja sudrabu vingrojumā uz vingrošanas zirga un uz stieņa. Savās pēdējās Olimpiskajās spēlēs 1976. gadā Monreālā izcīnīja divas zelta medaļas (komandu sacensībās un līdztekās) un sudraba medaļu individuālajās sacensībās. Viņš ir viens no astoņiem sportistiem, kas Olimpiskajās spēlēs spējuši izcīnīt vismaz 8 zelta medaļas. Tāpat S. Kato ir Japānas medaļām bagātākais sportists un medaļām bagātākais vīriešu vingrotājs. Olympedia profils (angliski) Munzüger Sport profils (vāciski) FIG profils (angliski) Gymn Forum profils (angliski)