Džoanna (Džo) Roulinga (angļu: Joanne "Jo" Rowling; dzimusi 1965. gada 31. jūlijā), plašāk pazīstama kā Dž. K. Roulinga (J. K. Rowling), kā arī ar pseidonīmu Roberts Galbraits (Robert Galbraith), ir britu rakstniece, kinoscenāriste un producente, kura kļuva pasaulslavena pēc grāmatu sērijas par Hariju Poteru radīšanas. Ideja rakstīt par viņu dzimusi 1990. gadā ceļojuma laikā, kad Roulinga ar vilcienu devusies no Mančestras uz Londonu. Grāmatas par Poteru ir guvušas vispasaules uzmanību, ieguvušas vairākas balvas, kā arī pārdotas vairāk nekā 400 miljonos eksemplāru. Bez grāmatām par Hariju Poteru Roulinga ieguva slavu arī ar savu stāstu par to, kā no vienkārša cilvēka piecu gadu laikā kļuva par multimiljonāru. 2008. gada "Sunday Times" bagātnieku sarakstā viņas īpašumu vērtība tiek lēsta 560 miljons sterliņu mārciņu vērtībā, kā arī atzīta par divpadsmito bagātāko sievieti Apvienotajā Karalistē. Savukārt mediju kompānija "Forbes" 2007. gadā Roulingu nosauca par četrdesmit astoto ietekmīgāko slavenību. Roulinga sarakstījusi scenāriju filmai "Fantastiskās būtnes — un kur tās meklēt" (2016), kurai paredzēts turpinājums vairāku filmu sērijā. Kā filmas producente Roulinga (kopā ar vēl četriem producentiem) nominēta BAFTA kino balvai par gada izcilāko britu filmu, tomēr filma šo balvu nesaņēma. Kā to apgalvo pati autore, stāsta par burvju zēnu Hariju Poteru ideju viņa radusi, braucot vilcienā no Mančestras uz Londonu. Kādā intervijā televīzijas kanālam BBC World viņa stāsta, ka rakstīšanas process bieži risinājies dažādās kafejnīcās, malkojot kafiju. Tā kā rakstniece tolaik (1990. gadu vidū) bija tikko šķīrusies no sava vīra, ar mazu bērnu uz rokām un bez naudas, apstākļi rakstīšanai bijuši divtik grūti. Viņai nācies staigāt pa pilsētas ielām, ar raudošu bērniņu ratos, un, kad tas beidzot norimis un iemidzis, mesties tuvējā kafejnīcā, lai turpinātu rakstīt. 2013. gadā Dž. K. Roulinga zem pseidonīma Roberts Galbraits izdeva detektīvromānu "Dzeguzes sauciens" (The Cuckoo's Calling). Romāna galvenais varonis ir privātdetektīvs Kormorans Straiks. Pēc grāmatas motīviem 2017. gadā BBC izlaida seriālu "Straiks", kam viena no producentēm ir arī Dž. K. Roulinga. 2014. gadā izdots grāmatas turpinājums par privātdetektīva gaitām "Zīdtārpiņš" (The Silkworm), bet 2015. gadā — Career of Evil. Flood, Alison. «Potter tops 400 million sales». theBookseller.com. The Bookseller, 2008-06-17. Arhivēts no oriģināla, laiks: 2014-06-14. Skatīts: 2008-09-12. Sunday Times Rich List — Joanne Rowling; Women's Rich List — Joanne Rowling. The Sunday Times. 27 April 2008. Accessed 20 May 2008. #48 J.K. Rowling. Forbes Magazine. 14 June 2007. Accessed 20 October 2007. Vikikrātuvē par šo tēmu ir pieejami multivides faili. Skatīt: Dž. K. Roulinga. Oficiālā tīmekļa vietne IMDb profils (angliski) Internet Broadway Database profils (angliski) AllMovie profils (angliski)