"Navigatora lidojums" (angļu: Flight of the Navigator ir amerikāņu kinorežisora Rendela Kleisera (Randal Kleiser) 1986. gadā uzņemta zinātniskās fantastikas piedzīvojumu filma. Tā stāsta par 12 gadus vecā Deivida Frīmena (David Freeman) piedzīvojumiem, kurš pēc tam, kad viņu nolaupījis citplanētiešu kosmosa kuģis, atjēdzas astoņus gadus tālā nākotnē. No 1990. gada janvāra filmu sāka demonstrēt arī Padomju Savienības kinoteātros, filma tika dublēta M. Gorkija kinostudijā. 1978. gada 4. jūlija vakarā Floridā dzīvojošais divpadsmit gadus vecais Deivids Frīmens dodas cauri mežam, lai atvestu mājās savu astoņus gadus jaunāko brāli Džefu (Jeff), kurš palicis pie draugiem. Negaidot viņš mežā iekrīt gravā, kuru nav pamanījis, sasitas un zaudē samaņu. Kad zēns atgūstas un atgriežas mājās, viņš redz, ka tajās dzīvo sveši ļaudis. Policija nogādā zēnu pie viņa vecākiem, kuri zaudējuši cerību Deividu ieraudzīt dzīvu — pagājuši 8 gadi, un ir jau 1986. gads. Deivida brālim Džefam tagad ir 16 gadu, arī zēna tēvs un māte ir astoņus gadus vecāki. Deivids kopš pazušanas brīža nav izmainījies, taču zēns neatceras neko no tā, kas ar viņu noticis. Brīžam viņam šķiet, ka dzird kaut kādu no nekurienes nākošu dīvainu saucienu pēc palīdzības. Deivids tiek nogādāts uz pārbaudēm slimnīcā, kur zēnu atzīst par pilnīgi veselu, taču tad, kad viņam tiek jautāts, vai viņš atceras, kas noticis šajos astoņos gados, tiek novērota neparasta viņa smadzeņu aktivitāte. Deivids ir satriekts, viņš baidās kļūt par "izmēģinājumu trusīti", kategoriski atsakās no tālākām pārbaudēm un pieprasa, lai vecāki ved viņu mājās, kas arī tiek izdarīts.Taču tajā dienā, kad Deivids atgriezās, netālu tika atrasts avarējis NLO, kas bija sadūries ar elektropārvades līnijas balstu. Citplanētiešu kosmosa kuģi tūlīt nogādāja NASA. NASA tiek nodoti arī Deivida atmiņas pārbaudes rezultāti, un noskaidrojas, ka zēns redzējis šo avarējušo kosmosa kuģi. Deivida vecākiem tiek lūgts ļaut Deividu pārbaudīt NASA bāzē, solot, ka tas neilgs vairāk kā divas dienas. Deivids piekrīt, cerot uzzināt, kas ar viņu noticis. Jau pirmajam apsekojumam ir fenomenāli rezultāti: tiek konstatēts, ka, lai gan zēns neko neatceras, viņa prātā glabājas milzīgs informācijas daudzums. Tā ir informācija par viņa ceļojumu uz 560 gaismas gadu attālumā no mūsu Saules sistēmas atrodošos planētu ar nosaukumu Faelons, dažādas tehniskās rokasgrāmatas un zvaigžņu kartes, šo ceļojumu zēns veicis citplanētiešu kosmosa kuģī. Laika relativitātes dēļ uz Zemes pagājuši astoņi gadi, kaut gan Deivida ceļojums ilga tikai 4,4 stundas. Deivids saprot, ka piepildīsies viņa ļaunākās bažas. Ir pilnīgi skaidrs, ka pārbaude neaprobežosies ar divām dienām un par normālu dzīvi viņš vairs nevar sapņot. Dīvainais sauciens pēc palīdzības kļūst aizvien stiprāks, skaidrāks, un ir saprotams, ka tā avots atrodas tepat bāzē, kaut kur tuvumā. Deivids nolemj bēgt. Viņš nokļūst angārā, kur atrodas avarējušais NLO, un tas zēnu nekavējoties ielaiž. Svešajā kosmosa kuģi nav pilota, kuģis ir robots, kas vada sevi pats, un tā vārds ir Trimaxion Drone Ship. Deivids šo garo nosaukumu saīsina, nosaucot kuģi par Maksu (Max), un kuģis Deividu nodēvē par Navigatoru. Pēc tam, kad viņi izkļuvuši no NASA bāzes, Makss stāsta Deividam, ka kuģa uzdevums ir ceļot pa galaktikām, vācot bioloģiskos paraugus, kurus nogādā uz Faelonu izpētei. Pēc tam tos nogādā atpakaļ uz to pašu vietu un brīdi (kuģis var ceļot arī laikā), kur tie tika paņemti, acīmredzot, bloķējot atmiņas par notikušo, tāpēc parasti neviens neko nepamana. Tā uz kuģa borta bija nokļuvis arī Deivids. Lidojuma laikā viņa smadzenēs tika nokopētas zvaigžņu kartes un cita informācija, kas kuģim vajadzīga, lai atgrieztos mājās. Faelona zinātnieki, pētot Deividu, bija atklājuši, ka cilvēki izmanto tikai desmit procentus no savu smadzeņu iespējām. Veicot eksperimentu, tie piepildīja atlikušos 90% ar dažnedažādu galaktiku zvaigžņu kartēm (dažas no tām NASA pētnieki bija ieraudzījuši Deivida pārbaudes laikā). Pēc tam Makss Deividu nogādāja atpakaļ uz Zemi. Taču Faelona zinātnieki, izpētot Deividu, bija konstatējuši, ka cilvēkiem pārvietošanās laikā var būt ļoti bīstama, tādēļ kuģis nolēma neriskēt ar zēna dzīvību un atstāt viņu tajā vietā, no kurienes tas tika paņemts, taču nepārvietot laikā. Taču tūliņ pēc tam kuģis cieta avāriju, saduroties ar elektropārvades līnijas balstu, kā rezultātā tika sabojāts atmiņas modulis, kurā glabājās navigācijai nepieciešamie dati. Lai atgrieztos mājās, kuģim vajadzīga informācija, kas glabājas Deivida smadzenēs. Makss sagatavo kuģi informācijas pārsūtīšanai, tikmēr Deivids apskata astoņus uz kuģa esošos citplanētu iemītniekus, viņam ļoti iepatīkas Pakmarens (Puckmaren) — neliels sikspārnim līdzīgs radījums, pēdējais savas sugas pārstāvis, dzīvību uz kura dzimtās planētas iznīcinājusi tajā ietriekusies komēta. Makss pārvieto uz kuģa iekārtām informāciju no zēna smadzenēm, taču nejauši šai procesā tiek pārkopēti arī dati par cilvēku emocijām, kā rezultātā kuģis sāk dīvaini uzvesties un strīdēties ar Deividu. Kamēr Makss ar Deividu lido Zemes tuvumā, tikmēr no Tokijas un daudzām citām pilsētām tiek ziņots par novērotiem NLO. NASA praktikante Kerolaina paziņo Deivida ģimenei par viņa aizbēgšanu ar kuģi. Kad kuģis Floridā nolaižas pie degvielas uzpildes stacijas, Deivids piezvana brālim un lūdz dot kādu signālu, lai viņš varētu atrast ģimenes jauno māju. Džefs uzrāpjas uz jumta un sarīko īstu uguņošanu. Makss ar Deividu ierodas pie mājas, bet NASA aģenti, kas seko katrai kuģa kustībai, nokļūst tur pirmie. Baidoties, ka paliekot 1986. gadā, mainītos visa viņa dzīve, zēns liek Maksam to nogādāt 1978. gadā, neskatoties uz lielo risku. Ceļojums laikā izdodas, Deivids pamostas gravā, atgriežas mājās un atrod tur visu bez izmaiņām. Vakarā, vērojot uguņošanu par godu Neatkarības dienai, viņš debesīs redz zibsni — tur Makss dodas atpakaļ uz Faelonu. No Deivida mugursomas laukā lūkojas Pakmarens, un mazais brālis Džefs ir ļoti pārsteigts. Džojs Kreimers (Joey Cramer) — Deivids Frīmens (David Freeman) Mets Adlers (Matt Adler) — Džefs (Jeff) Pols Rubenss (Paul Reubens) — Makss (balss) Klifs De Jangs (Cliff DeYoung) — Deivida tēvs Veronika Kārtraita (Veronica Cartwright) — Deivida māte Mūziku filmai komponējis Alans Silvestri (Alan Silvestri). Tā atšķiras no citām viņa partitūrām, radīta ar vienu no pirmajiem digitālajiem sintezatoriem Synclavier. Kosmiskais kuģis Trimaxion Drone Ship tika veidots ar datoranimācijas programmu Omnibus Computer Animation filmas režisora brāļa Džefa Kleisera (Jeff Kleiser) vadībā. Filma saņēmusi pārsvarā pozitīvas atsauksmes. Rotten Tomatoes to novērtēja ar reitingu 81%, balstoties uz 27 atsauksmēm, norādot uz iespaidīgajiem specefektiem un Deivida lomas tēlotāja sniegumu, nosaucot to par zinātniski fantastisku izklaides filmu, kuru var skatīties visa ģimene. Kevins Tomass (Kevin Thomas) no Los Angelos Times atzīmēja, ka filma stāsta par "pilnīgi ticamu, normālu amerikāņu ģimeni". The New York Times filmu raksturoja kā tādu, ko var baudīt lielākā daļa bērnu. Žurnāls People to nosauca par jauku un brīnišķīgu. Filmu žurnāls Empire novērtēja to ar 3 zvaigznēm no iespējamām 5. Nedaudz kritiskāks bija žurnāls Variety. «Киноклуб "Феникс" -> Список зарубежных фильмов в прокате СССР с 1955 по 1991 гг.». fenixclub.com. Arhivēts no oriģināla, laiks: 2017. gada 18. maijā. Skatīts: 2017. gada 21. maijā. Anderson, Martin. «Jeff Kleiser Discusses the Early CGI of Flight of the Navigator». Den of Geek!, 2009-07-15. Arhivēts no oriģināla, laiks: 2016-03-31. Skatīts: 2016-01-15. Kevin Thomas. «Movie Review : 'Flight Of Navigator' Offers A Family Outing». Los Angeles Times, 1986-07-31. Skatīts: 2012-06-10. Caryn James. «The Screen: 'Flight Of The Navigator'». The New York Times, 1986-07-30. Skatīts: 2013-09-08. Scot Haller, Tom Cunneff, Ira Hellman. «Picks and Pans Review: Flight of the Navigator». People, 1986-08-18. Arhivēts no oriģināla, laiks: 2014-02-22. Skatīts: 2013-09-08. «Flight of the Navigator». Empire. Arhivēts no oriģināla, laiks: 2014-02-22. Skatīts: 2013-09-08. «Review:"Flight of the Navigator"». Variety. Skatīts: 2013-09-08. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Box Office Mojo profils (angliski) Rotten Tomatoes profils (angliski) Oficiālā tīmekļa vietne