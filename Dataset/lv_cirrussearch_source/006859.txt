Mihails Stefanovičs (baltkrievu: Міхаіл Ігаравіч Стэфановіч, krievu: Михаил Игоревич Стефанович; dzimis 1989. gada 27. novembrī Minskā) ir baltkrievu hokejists, labās malas uzbrucējs. Pašlaik (2020) pārstāv Baltkrievijas Ekstralīgas komandu Minskas "Yunost". Savu spēlētāja karjeru Stefanovičs uzsāka Baltkrievijā, 2004. gadā pievienojoties Minskas "Dinamo" otrajam sastāvam. Tās pašas sezonas gaitā Mihails pārcēlās uz HK Gomeļu, kur turpināja spēlēt Baltkrievijas Augstākajā līgā, bet 2006.—07. sezonā debitēja arī Baltkrievijas Ekstralīgā. 2007. gada vasarā Stefanovičs pārcēlās uz Ziemeļameriku, pievienojoties Kvebekas junioru hokeja līgas klubam Kvebekas "Remparts". Tā rindās Mihails spēlēja līdz pat 2010. gada vasarai. 2010.—11. sezonā Stefanovičs nespēja nostiprināties "Maple Leafs" AHL fārmklubā Toronto "Marlies", kā rezultātā tika izīrēts Minskas "Dinamo" vienībai. Arī 2011.—12. gada sezonu Stefanovičs uzsāka Minskas "Dinamo" rindās, taču drīz tika izīrēts Baltkrievijas Ekstralīgas klubam HK Gomeļa. Tā rindās hokejists aizvadīja arī 2012.—13. gada sezonu. 2013.—14. gada sezonu uzsāka Krievijas Augstākās līgas kluba Ņeftekamskas "Toros" rindās, taču sezonas vidū pārcēlās uz Toljati "Lada". 2014.—15. gada sezonu aizvadīja Penzas "Dizel" rindās, taču tad atgriezās Ziemeļamerikā, 2015.—16. gada sezonu aizvadot ECHL vienībā Rapid City Rush. 2016. gadā Stefanovičs atgriezās Baltkrievijā, nākamās divas sezonas aizvadot Baltkrievijas Ekstralīgas komandā Grodņas "Neman", tās rindās izcīnot divus Baltkrievijas čempiona titulus. 2018.—19. gada sezonā Minskas "Yunost" rindās uzbrucējam izdevās trešo sezonu pēc kārtas kļūt par līgas čempionu. Stefanovičs bija līgas rezultatīvākais spēlētājs un labākais vārtu guvējs. Lielāko daļu 2019.—20. gada sezonas aizvadīja KHL spēlējošās Minskas "Dinamo" sastāvā. Baltkrievijas izlases rindās spēlējis 2009., 2010., 2013. un 2017. gada Pasaules čempionātos. Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)