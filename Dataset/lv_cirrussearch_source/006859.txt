Lamarkuss Nurae Oldridžs (angļu: LaMarcus Nurae Aldridge; dzimis 1985. gada 19. jūlijā Dalasā, Teksasas štatā, ASV) ir bijušais amerikāņu basketbolists, spēlēja spēka uzbrucēja un centra pozīcijā. Aizvadījis 16 sezonas Nacionālās basketbola asociācijas (NBA) komandās, lielākoties Portlendas "Trail Blazers" un Sanantonio "Spurs". 2006. gada NBA draftā viņu izraudzījās Čikāgas "Bulls" pirmajā kārtā ar kopējo otro kārtas numuru. Septiņas reizes piedalījies NBA Visu Zvaigžņu spēlē. 2021. gadā L. Oldridžs paziņoja par karjeras beigām veselības problēmu dēļ, tomēr vasarā atgriezās basketbolā, pievienojoties Bruklinas "Nets", kas ir pēdējā komandaviņa karjerā. 2023. gada martā vēlreiz paziņoja par karjeras beigām. L. Oldridžs veiksmīgi aizvadīja vidusskolas gadus Seagoville vidusskolas basketbola komandā dzimtajā Dalasā. Izlaiduma gadā (2004) viņš tika iekļauts dažādās simboliskajās izlasēs. Viņš bija pieteicies 2004. gada NBA draftam, taču atsauca dalību tajā. Draftam viņš vēlreiz pieteicās 2006. gadā, kad bija aizvadījis divas sezonas Teksasas Universitātes Ostinā basketbola komandā NCAA. 2006. gada NBA draftā viņu izraudzījās Čikāgas "Bulls" pirmajā kārtā ar kopējo 2. kārtas numuru. Uzreiz pēc drafta viņš tika aizmainīts no "Bulls" uz Portlendas "Trail Blazers". Debijas sezonu NBA viņš aizvadīja ar mainīgām sekmēm, taču tika iekļauts līgas simboliskajā debitantu pirmajā izlasē, kur ar spāni Horhi Garvahosu dalīja piekto vietu. "Trail Blazers" sastāvā aizvadīja 9 sezonas, kļūdams par komandas līderi, taču komandas sasniegumi NBA izslēgšanas spēlēs bija samērā pieticīgi. 2015. gada jūlijā L. Oldridžs kā brīvais aģents noslēdza līgumu ar Sanantonio "Spurs", kas paredzēja 80 miljonu dolāru lielu atalgojumu 4 sezonās. Komanda viņam deva iespēju spēlēt ar 12. numuru, lai gan tas bija jau iemūžināts kā Brūsa Brauna numurs. Pirmajās piecās sezonās "Spurs" sastāvā L. Oldridžs devās starta pieciniekā visās spēlēs, kurās piedalījās. Pēc sešām sezonām "Spurs" sastāvā 2021. gada sākumā komanda deva iespēju L. Oldridžam mainīt komandu ("Spurs" bija komandas pārbūves procesā un nepretendēja uz augstām vietām šajā sezonā). 28. martā spēlētājs noslēdza līgumu ar vienu no galvenajiem čempionu titula pretendentiem Bruklinas "Nets". Pēc aizvadītām 5 spēlēm "Nets" sastāvā 15. aprīlī L. Oldridžs paziņoja par karjeras beigām, kam cēlonis bija sirds ritma izmaiņas (aritmija), kas parādījās spēles ar Losandželosas "Lakers" laikā un turpinājās pēc tās. Tomēr vasarā spēlētājs atgriezās basketbolā un "Nets" komandā, kurā nospēlēja visu sezonu. Nākamajā sezonā L. Oldridžs nespēlēja un 2023. gada martā paziņoja par karjeras beigām. LaMarcus Aldridge announces retirement at 35 due to irregular heartbeat nba.com «Gadu nespēlējušais veterāns Lamarkuss Oldridžs pavēstījis par karjeras beigām». Sportacentrs.com (latviešu). 2023-03-31. Skatīts: 2023-03-31. Vikikrātuvē par šo tēmu ir pieejami multivides faili. Skatīt: Lamarkuss Oldridžs. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) ESPN NBA profils (angliski) RealGM Basketball profils (angliski)