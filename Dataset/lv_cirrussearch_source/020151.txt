Sje Dzjuņa (ķīniešu: 谢军, piņjiņs: Xiè Jūn; dzimusi 1970. gada 30. oktobrī, Baodinā, Hebei provincē, Ķīnā) ir Ķīnas starptautiskā sieviešu lielmeistare šahā (WGM, 1991). 7. Pasaules čempione šahā (1991—96, 1999—2001). Agrā bērnībā iemācījusies spēlēt vietējo šaha paveidu, pēc tam pārgājusi uz tradicionālo šahu. 1984. un 1985. gadā kļuvusi par Ķīnas junioru čempioni, bet gadu vēlāk uzvarējusi arī Ķīnas sieviešu šaha čempionātā. 1990. gadā sekmīgi debitējusi starptautiskajā arēnā. Starpzonu turnīrā Kualalumpurā Sje Dzjuņa ieņēma 2. vietu aiz Pasaules eksčempiones Nonas Gaprindašvili. Pēc tam sekoja uzvara pretendentu turnīrā Boržomi, papildmačā par 1. vietu pieveicot Alisi Mariču ar 4½ : 2½ (+3 -1 =3). 1991. gadā Manilā mačā par Pasaules čempiones nosaukumu šahā Sje Dzjuņa pieveica ilggadējo čempioni Maiju Čiburdanidzi ar 8½ : 6½ (+4 -2 =9), tādējādi izbeidzot trīsdesmit gadus ilgo Gruzijas šahistu dominanci sieviešu šahā. 1993. gadā Sje Dzjuņa vairāk nekā pārliecinoši aizstāvēja savu titulu mačā pret Nanu Joseliani, uzvarot ar 8½ : 2½ (+7 -1 =3). Nākamajā Pasaules čempiones nosaukuma ciklā par titula pretendenti kļuva Žuža Polgāra, kas 1996. gadā atņēma Sje Dzjuņai čempiones nosaukumu uzvarot mačā ar 8½ : 4½ (+6 -2 =5). Tomēr 1999. gadā Žuža Polgara atteicās aizstāvēt savu titulu, un, lai noskaidroto čempioni, tika sarīkots Sje Dzjuņas mačs ar Alisi Gaļļamovu. Tas notika gan Kazaņā, gan Šeņjanā un beidzās ar Sje Dzjuņas uzvaru ar 8½ : 6½ (+5 -3 =7). Ķīniete kļuva par otro šahisti pēc Jeļizavetas Bikovas, kurai izdevās atgūt Pasaules šaha čempiones titulu. Gadu vēlāk FIDE mainīja Pasaules čempionātu izspēles kārtību, tomēr arī pirmajā čempionātā pēc izslēgšanas sistēmas Sje Dzjuņai izdevās nosargāt savu čempiones titulu. No 1988. līdz 2004. gadam astoņas reizes Ķīnas izlases sastāvā piedalījusies Pasaules šaha olimpiādēs. Ieguvusi 7 medaļas komandu vērtējumā - 3 zelta (1998, 2000, 2004), sudraba (1996) un 3 bronzas (1990, 1992, 1994) - un 4 medaļas individuālā vērtējumā - sudraba (2004) un 3 bronzas (1990, 1992, 2000). 1990. gadu beigās beigusi psiholoģijas fakultāti Pekinas universitātē. Daudz laika veltījusi darbam Pekinas sporta komisijā, kur rūpējusies par dažādu sportistu sagatavotību. 2004. gada jūlijā FIDE Sje Dzjuņai piešķīra starptautiskā tiesneša un trenera nosaukumus. 1990 Genting Interzonal Tournament 1990 Borzomi Candidates Tournament «1991 Xie Jun - Chiburdanidze Title Match». Arhivēts no oriģināla, laiks: 2012. gada 30. janvārī. Skatīts: 2013. gada 3. jūlijā. «1993 Xie Jun - Ioseliani Title Match». Arhivēts no oriģināla, laiks: 2012. gada 24. februārī. Skatīts: 2013. gada 3. jūlijā. 1996 Z.Polgar - Xie Jun Title Match «1999 Xie Jun - Galliamova Title Match». Arhivēts no oriģināla, laiks: 2012. gada 30. janvārī. Skatīts: 2013. gada 3. jūlijā. 2000 FIDE Knockout Matches Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) Šahista profils olimpbase.org mājaslapā (Pasaules sieviešu šaha olimpiāde) (angliski)