Bila Cerkva (ukraiņu: Біла Церква) ir apgabala pakļautības pilsēta Ukrainā, Kijivas apgabalā. Izvietojusies apgabala dienviddaļā Rosas upes krastā 85 km no valsts galvaspilsētas un apgabala centra Kijivas. Bila Cerkvas rajona centrs (rajonā neietilpst). Pilsētu 1032. gadā dibinājis Kijivas kņazs Jaroslavs kā vienu no Pierosas aizsardzības līnijas pilsētām-cietokšņiem un sākotnēji saukusies par Jurjevu pēc kņaza kristītā vārda «Jurijs». Vēstures avotos pirmoreiz minēta 1115. gadā Hipatija hronikā. 1240. gadā mongoļu karaspēks pilsētu nopostīja un no tās palika tikai 1050. gadā būvētās bīskapa baznīcas drupas, pie kurām pilsēta atkal atdzima, nosaukumu (Біла Церква — ‘Baltā Baznīca’) aizgūstot no šīs baznīcas. 1363. gadā pilsēta nonāk Lietuvas Lielkņazistes sastāvā, 1569. gadā — Polijā. 1589. gadā Polijas karalis Sigismunds III piešķir Bila Cerkvai Magdeburgas tiesības. 17. un 18. gadsimtā pilsēta ir Bila Cerkvas kazaku pulka centrs. No 1712. līdz 1793. gadam pilsēta atkal ir Polijas sastāvā, pēc kā nonāk Krievijas Impērijas Kijevas guberņā kā miests. Strauja izaugsme pilsētā sākās 1972. gadā līdz ar autoriepu ražošanas uzņēmuma Bilotserkivshyna (mūsdienās — Rosava) būvniecību. Білоцерківська міська рада. Інформація Vikikrātuvē par šo tēmu ir pieejami multivides faili. Skatīt: Bila Cerkva.