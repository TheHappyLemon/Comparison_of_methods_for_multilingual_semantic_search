Raudošie eņģeļi ir būtnes no britu zinātniskās fantastikas seriāla Doctor Who. Tie atgādina akmens statujas. Raudošie eņģeļi savus upurus nevis nogalina, bet pārvieto pagātnē. Eņģeļi spēj pārvietoties ļoti ātri, taču, ja uz tiem skatās, tie sastingst. Seriālā tie parādījās 2007. gadā sērijā Blink, pēc tam bija redzami The Time of Angels un Flesh and Stone (2010), kā arī The Angels Take Manhattan (2012), epizodiski parādījās The God Complex (2011), The Time of the Doctor (2013) un Hell Bent (2015). Jau kopš pirmās parādīšanās seriālā Raudošie eņģeļi kļuva par, iespējams, populārākajiem un biedējošākajiem seriāla monstriem. Tēla radītājs Stīvens Mofats izskaidro tā popularitāti ar to, ka skatītājiem eņģeļu uzvedība atgādina bērnībā spēlētu ķeršanas spēli, un iedomu, ka jebkurā statujā var būt apslēpts Raudošais eņģelis. Doktors domā, ka Raudošie eņģeļi "ir tikpat veci kā Visums (vai gandrīz tikpat veci), bet "neviens patiesi nezina, no kurienes tie nākuši". Viņš arī tos apraksta kā "visspēcīgāko, visnežēlīgāko dzīvības formas evolūciju, kas jebkad radusies". Raudošie eņģeļi ir neparasti monstri, jo tie savu upuri nenogalina, bet, izmantojot laika paradoksu, pārvieto laikā. Pieskaroties cilvēkam, Raudošais eņģelis nosūta to pagātnē, uz laiku pirms šī cilvēka dzimšanas un pēc tam uzsūc potenciālo enerģiju no tiem gadiem, kurus upuris būtu nodzīvojis tagadnē. Doktors apraksta eņģeļus kā "Visuma psihopātus, kas nogalina jūs maigi", jo to upuri netiek sakropļoti un pagātnē var izdzīvot. Savā parastajā formā Raudošie eņģeļi izskatās pēc spārnotu eņģeļu akmens statujām cilvēka lielumā, tērptām krokotā apģērbā, tie atgādina Viktorijas laikmeta kapu pieminekļus. Atskaitot spārnus, Raudošie eņģeļi ir līdzīgi Zemes cilvēkiem (ar divām rokām, divām kājām, divām acīm) pat tad, ja pasauli, kurā tie parādās, apdzīvo būtnes, kuras nelīdzinās cilvēkiem. To sejas parasti ir maigas un mierīgas. Taču tad, kad tie tuvojas upuriem, to izskats izmainās, tie kļūst šausminoši, ar nejaukām sejām un plaši atvērtām mutēm. Sērijā The Angels Take Manhattan bija redzami eņģeļi, kas līdzinās ķerubiem. Kad tos nenovēro, tie var pārvietoties ļoti ātri un klusi. Viņu fenomenālais ātrums ļauj tiem pietuvoties upuriem par vairākiem metriem burtiski acumirklī. Taču, kad uz tiem skatās, tie sastingst un nepārvietojas. Eņģeļi nespēj apslāpēt šādu reakciju. Ja divi Raudošie eņģeļi vienlaikus skatītos viens uz otru, tie paliktu šādā "iesaldētā" stāvoklī, līdz uz tiem iedarbotos kāds ārējs spēks, kas tos izšķirtu. Lai to novērstu, tuvojoties upurim tie bieži ar roku aizsedz savas acis, tādēļ izskatās, it kā eņģeļi raudātu. Sekojot upurim, eņģeļi izmanto savu ātrumu, lai nenonāktu sastinguma stāvoklī. Raudošie eņģeļi ir ļoti fiziski spēcīgi, lai gan tie reti nogalina savus upurus, jo tas izšķiež laika potenciālo enerģiju, ko eņģeļi varētu patērēt. Tie dod priekšroku no dzīviem upuriem iegūtai enerģijai, bet, ja nepieciešams, tie var izmantot citas enerģijas formas, piemēram, elektroenerģiju. Bez enerģijas eņģelis sāk deģenerēties un var atgriezties pārakmeņotā stāvoklī pat tad, ja uz to neskatās. Ja Raudošā eņģeļa enerģija ir gandrīz izsīkusi, tas joprojām ir spējīgs kustēties, taču ļoti lēni. Ja eņģelis atkal papildinātu savu enerģiju, viņa spējas atjaunotos, taču tiek uzskatīts, ka šādā stāvoklī eņģelis enerģiju pats iegūt nevar. Ja eņģelis ilgstoši atradīsies izsalkuma stāvoklī, tas ar laiku var sadrupt gabalos. BBC veiktajā aptaujā, kurā balsoja 2000 žurnāla Doctor Who Adventures lasītāji, Raudošie eņģeļi ar 55% balsu tika atzīti par 2007. gada briesmīgākajiem monstriem, otro vietu ar 15% balsu ieņēma Meistars, bet trešo — daleki (4% balsu). Radio Times 2012. gadā veiktajā aptaujā, kurā piedalījās vairāk nekā desmit tūkstoši respondentu, Raudošie eņģeļi atkal ieguva daudz balsu kā labākie monstri — 49,4%, bet otro vietu ieņēma daleki ar 17% balsu. Raudošie eņģeļi sastingst un nav spējīgi uzbrukt, ja tos mēģina novērot. Novērošanai ir svarīga loma arī kvantu mehānikā, kur lokālu slēptu vērtību eksistēšanu vai neeksistēšanu aplūko Dž. S. Bella teorēma. Doctor Who Confidential, Cardiff Patrick Mulkern. «Doctor Who: The Angels Take Manhattan preview». Radio Times, 2012. gada 23. septembris. Arhivēts no oriģināla, laiks: 2016-05-05. Skatīts: 2012. gada 23. septembris. «Monster Hit». BBC. 2007-09-12. Arhivēts no oriģināla, laiks: 2008. gada 1. marts. Skatīts: 2007-10-08. Paul Jones. «Doctor Who: Weeping Angels beat The Daleks to be voted fans’ favourite ever monsters». Radio Times, 2012. gada 9. jūnijs. Skatīts: 2012. gada 10. jūnijs. Bub, Jeffrey (June 1969). "What is a hidden variable theory of quantum phenomena?". International Journal of Theoretical Physics 2 (2): 101–123. doi:10.1007/BF00669559. Weeping Angels on Tardis Data Core, an external viki (angliski)