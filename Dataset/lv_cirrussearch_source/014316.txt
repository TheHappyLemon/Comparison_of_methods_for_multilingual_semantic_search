Sāhela jeb Sāhila (arābu: ساحل, sāḥil — ‘tuksneša robeža’) ir dabas apgabals Āfrikā, pārejas zona no Sahāras tuksneša, kas atrodas ziemeļos no Sāhelas, uz savannām dienvidos. Tā plešas aptuveni 400 līdz 1000 km platā joslā no Senegālas uz austrumiem cauri Mauritānijai, Mali, Burkinafaso, Nigērai, Nigērijai, Čadai, Sudānai un Eritrejai. Sāhelas reģionā ir izteikts ūdens trūkums. Gada vidējais nokrišņu daudzums šajā teritorijā ir ļoti zems, tas pārsniedz 100 mm, bet nav lielāks par 250 mm (pēc citiem avotiem līdz 600 mm). Šajā zonā līst tikai trīs mēnešus: jūnijā, jūlijā un augustā, bet sausākajos reģionos lietus sezona ir vien trīs nedēļas gara. Augājs: stiebrzāles, krūmāji, skrajmeži. Lielākā daļa no reģiona iedzīvotājiem, tāpat kā senatnē, piekopj klejotāju-lopkopju dzīvesveidu, Sāhelas dienvidu daļā vietām ekstensīva lauksaimniecība. Vairums apgabala valstu ir nabadzīgas, neraugoties uz derīgo izrakteņu klātbūtni, un maz rūpējas par savu ekoloģiju. Ekstensīvās lauksaimniecības, iedzīvotāju skaita pieauguma un nekontrolētas derīgo izrakteņu ieguves izsauktās vides izmaiņas XX gadsimtā noveda pie sausuma viļņiem, un 1969.—1973. gada sausuma dēļ sākās īpaši smaga pārtikas krīze, kuru izdevās atrisināt tikai ar ārvalstu palīdzību. Pēc tam tika izveidots speciāls ANO fonds IFAD, kurš atbalsta nabadzīgos lauksaimnieciskos rajonus un cenšas paaugstināt to noturību pret klimata izmaiņām. Neraugoties uz to, zemes pārtuksnešošanās turpinājās, un 2010. gada karstums, sausums un tiem sekojošā holēra atkal noveda pie cilvēku upuriem. Lielā apgabala daļā valdošā noziedzība piespieda ārvalstu palīdzības organizācijas atsaukt savus cilvēkus no šiem rajoniem. Latvijas padomju enciklopēdija. 8. sējums. Rīga : Galvenā enciklopēdiju redakcija. 528. lpp. "Cholera kills 41 in Chad | Chen Qi-The World of Micro-Organism". Dowell-netherlands.com. 4 September 2010. National Public Radio: In Grip Of Drought, Floods, Niger Faces Hunger Crisis