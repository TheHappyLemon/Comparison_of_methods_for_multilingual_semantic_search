"Madonna ar ložmetēju (1932)" ir latviešu gleznotāja Kārļa Padega eļļas glezna, kas atrodas Latvijas Nacionālā mākslas muzeja kolekcijā. Šī ir viena no ievērojamākajām Padega eļļas gleznām. Tajā konsekventi realizēts paradoksālas domas un kāpinātu izteiksmes līdzekļu apvienojums. Glezna spilgtā formā ne tikai atgādina daļēji jau piemirsto Pirmo pasaules karu, bet liek arī nojaust jauna — vēl nežēlīgāka kara iespējamību. "Madonna ar ložmetēju" ataino skaisto un neglīto, triumfu un postu, visu apvienojot vienā vēstījumā ar simbolisku nozīmi. Padegam interesēja dzīve, kurā neglītumam atvēlēta lielāka loma kā skaistumam. Padegs lielu nozīmi piešķīra arī darbu nosaukumiem. Madonna, iespējams, simbolizē Dievmāti, aizstāvi. Tās tēlu simboliski izmantoja karojot, arī iekļaujot to pilsētas aizsargmūrī, lai pasargātu no ienaidnieka. Gleznā attēlota karavīru grupa, kas caur degošu tumsu uz pleciem nes Madonnu ar ložmetēju, kas ir Pirmā pasaules kara simbols. Gleznā Madonna ir viegli, bez manāmas piepūles sejā, ar maigumu satvērusi ieroci, kas sver 25 kg. Uz patronu lentām var manīt asins traipus. Iespējams, šis tēls simbolizē sievietes vēlmi izdarīt apvērsumu kaut vai tikai savā sirdī. Kārlis Padegs pats raksta, ka viņa darbi pieder pretrunīgajam laikam, ka tie ir apzināts izaicinājums veselīgiem, apmierinātiem un citu nelaimes neredzošiem pilsoņiem. «100 dārgumu mākslas muzejā: Padega 'Madonna ar ložmetēju'». Skatīts: 2016. gada 30. maijā.