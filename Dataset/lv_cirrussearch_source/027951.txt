"Pārpildītais šķirsts" (angļu: The Overloaded Ark) ir dabaspētnieka Džeralda Darela pirmā sarakstītā grāmata, kas izdota 1953. gadā. Tajā autors apraksta savu un britu ornitologa Džona Jelanda dzīvnieku vākšanas ekspedīciju Kamerūnā 1947/1948. gadā. Grāmatas ievadā Darels raksta: "Šī būs hronika par sešu mēnešu ilgo ceļojumu, kurā es kopā ar savu biedru devos uz Kamerūnas lielā lietus mežiem Rietumāfrikā. Šim ceļojumam bija divi mērķi: pirmkārt, gribējām sagūstīt un dzīvus aizvest uz mājām interesantus zvērus, putnus un rāpuļus, kas mīt šajā zemes malā; otrkārt, mēs abi sen bijām lolojuši sapni apskatīt Āfriku." Gan šī, gan nākamās ekspedīcijas izrādījās finansiāli neveiksmīgas, un Darels zaudēja visu tajās ieguldīto naudu. Pakļaujoties sievas Džekijas un brāļa Lorensa mudinājumiem un spiedienam, Darels uzrakstīja stāstu par matainās vardes noķeršanu. Stāstu viņš nolasīja tiešajā ēterā BBC radio, un tas guva klausītāju atsaucību. Panākumi Darelu iedrošināja, un viņš piekrita uzrakstīt grāmatu. Atšķirībā no tā laika ceļojumu žanra literatūras, par galvenajiem grāmatas varoņiem kļuva savvaļas dzīvnieki. Bērnībā Džerijs bija izlasījis vairākus garlaicīgus ceļojumu aprakstus, kuros pilnībā iztrūka humors. Tāpēc Darels bija nolēmis, ka viņa grāmatai jābūt jautrai un dzīvespriecīgai. Džeralds rakstīja pa naktīm, un katru rītu sievu gaidīja uzdrukātu lapu kaudzīte, kuras viņa pārlasīja un izlaboja. Sešas nedēļas pēc manuskripta aizsūtīšanas Darels saņēma vēstuli no izdevniecības, kas piekrita grāmatu publicēt un aicināja Darelu uz pārrunām Londonā. Lai apmierinātu lasītāju vēlmi pēc turpinājuma, izdevējs ieteica Darelam vēl pirms "Pārpildītā šķirsta" izdošanas sākt nākamās grāmatas rakstīšanu. Jaunā rakstnieka debijai bija milzu panākumi. Avīze Daily Mail Darela pirmo daiļdarbu pasludināja par augusta, BBC — par decembra grāmatu, bet, lai to iegādātos, grāmatnīcās izveidojās cilvēku rindas. Grāmatu latviski 1977. gadā laida klajā izdevniecība "Zinātne", un tā ietilpa populārā padomju laika publikāciju sērijā "Apvārsnis". Izdevums ietver divas atsevišķas Darela grāmatas — pirmā daļa ir "Pārpildītais šķirsts", savukārt otrā — angliski 1972. gadā izdotā "Noķeriet man kolobusu". «Bibliotēka» (latviski). Skatīts: 2015. gada 1. martā.[novecojusi saite] Gerald Durrell — The Authorized Biography, Douglas Botting (1999). 11. nodaļa "Writing man: 1951—1953"