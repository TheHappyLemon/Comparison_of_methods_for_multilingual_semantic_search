Romans Hamrlīks (čehu: Roman Hamrlík, dzimis 1974. gada 12. aprīlī) ir bijušais čehu hokejists, aizsargs. Karjeras laikā 20 sezonas aizvadījis Nacionālajā hokeja līgā, kopumā laukumā dodoties 1395 spēlēs. Čehijas hokeja izlases rindās kļuvis par 1998. gada olimpisko čempionu. Profesionāļa karjeru Hamrlīks sāka 1990.—91. gada sezonā, kad debitēja Čehoslovākijas hokeja līgas vienībā HK Zlīna. 1992. gada NHL draftā viņu ar kopējo pirmo numuru izvēlējās Tampabejas "Lightning", kuras rindās uzsāka spēlēt jau nākamajā sezonā. Savā NHL debijas sezonā laukumā devās 67 spēlēs, atzīmējoties ar 21 rezultativitātes punktu. 1995.—96. gada sezonā guva 65 punktus, tai kļūstot par Hamrlīka rezultatīvāko sezonu viņa NHL spēlētāja karjerā. Viņš bija komandas otrs rezultatīvākais spēlētājs un visas līgas devītais rezultatīvākais aizsargs. Pēc piecarpus "Lightning" rindās aizvadītām sezonām, 1997.—98. gada sezonas vidū aizsargs tika aizmainīts uz Edmontonas "Oilers", savukārt 2000. gada vasarā Hamrlīks noslēdza līgumu ar Ņujorkas "Islanders". "Islanders" sastāvā aizvadīja nākamās četras sezonas, savukārt 2004.—05. gada sezonas NHL lokauta laikā atgriezās HK Zlīna sastāvā. 2005. gada augustā aizsargs pievienojās Kalgari "Flames" rindām, taču divus gadus vēlāk noslēdza līgumu ar Monreālas "Canadiens". Karjeras izskaņā īslaicīgi spēlēja arī Vašingtonas "Capitals" un Ņujorkas "Rangers" rindās, līdz 2013. gada oktobrī paziņoja par karjeras beigšanu. Čehijas hokeja izlases sastāvā kļuvis par 1998. gada olimpisko čempionu. Izlases rindās spēlējis arī 2002. gada olimpiskajās spēlēs, kā arī divos pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)