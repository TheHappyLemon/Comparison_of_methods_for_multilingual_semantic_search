Vakra (arābu: الوكرة, al Wakra) ir pilsēta un beledījas (municipalitātes) centrs Katarā. Izvietojusies valsts austrumos Persijas līča krastā 15 km uz dienvidiem no valsts galvaspilsētas Dohas centra. Apdzīvotā vieta vēsturiski attīstījusies kā pērļu zvejnieku osta. Arheoloģiskie izrakumi liecina, ka Vakras apkārtne bijusi viens no senākajiem urbānajiem centriem Kataras teritorijā. 1925. gadā Vakrā bija ap 8 tūkstošiem iedzīvotāju un ostā tauvojās 250 pērļu zvejnieku laivas. Pilsēta sāka attīstīties pēc Kataras neatkarības iegūšanas 1971. gadā, kad tika virzīta valsts urbānā decentralizācija, attīstot citas apdzīvotās vietas ārpus galvaspilsētas. 2008. gadā tika pieņemts Vakras pilsētas attīstības plāns, paredzot pilsētas izaugsmi līdz 600 tūkstošiem iedzīvotāju. Vakra ir viena no 2022. gada FIFA Pasaules kausa izcīņas norises vietām — pilsētā uzbūvēts Dženūba stadions ar 40 000 skatītāju vietām. Vikikrātuvē par šo tēmu ir pieejami multivides faili. Skatīt: Vakra. https://www.citypopulation.de/en/qatar/.