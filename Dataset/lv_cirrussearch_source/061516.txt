Otruba grīslis (latīņu: Carex otrubae) ir grīšļu dzimtas suga. Savvaļā tā ir sastopama Eiropas rietumu, centrālajā un dienvidu daļā, kā arī ļoti reti Latvijā. Ierakstīts Latvijas Sarkanajā grāmatā 2. kategorijā. Otruba grīslis ir daudzgadīgs, 40-80 cm garš lakstaugs, kurš pieder vienādvārpu grīšļu grupai, jo tā vīrišķie ziedi atrodas vārpiņu augšdaļā. Augs veido nelielu ceru. Tā stublājs ir trīsšķautņains, nav spārnains, un ir diezgan raupjš un spēcīgs. Lapas ir pelēkzaļas, īsākas nekā stublājs, aptuveni 0,5-1 cm platas. Lapas gals ir smails. Pie stublāja pamata ir gaiši brūnas lapu makstu paliekas. Ziedkopa ir blīva, 2—5 cm gara, to vārpiņas ir strupas. Seglapas ir īsas un plēkšņveidīgas. Augļa pūslītis ir bāli zaļš, olveidīgs, 0,3-0,45 cm garš, tam ir smalks, neskaidrs dzīslojums. Pūslīša virsma ir gluda. Sašaurinājums divzobainā knābītī ir pakāpenisks. Knābīša gala zobiņi vienāda garuma. Segplēksne ir zaļganbrūna, olveidīga, galā īsi smaila, mazliet īsāka nekā pūslītis. Zied maija beigās, jūnijā. «Otruba grīslis - Carex otrubae Podp. - Augi - Latvijas daba». www.latvijasdaba.lv. Skatīts: 2022-04-29.