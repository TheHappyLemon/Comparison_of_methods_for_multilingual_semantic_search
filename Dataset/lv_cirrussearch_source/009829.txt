UCI Pasaules čempionāts šosejas riteņbraukšanā ir ikgadējs pasaules čempionāts šosejas riteņbraukšanā, kuru organizē Starptautiskā riteņbraukšanas savienība (UCI). Pasaules čempionāts sastāv no vairākām sacensībām grupas braucienā, individuālajā braucienā ar atsevišķu startu un komandu braucienā. Šobrīd čempionātā ir iekļautas šādas sacensības: Vīriešu elites grupas brauciens Vīriešu elites individuālais brauciens ar atsevišķu startu Vīriešu komandu brauciens Vīriešu U23 grupas brauciens Vīriešu U23 individuālais brauciens ar atsevišķu startu Vīriešu junioru grupas brauciens Vīriešu junioru individuālais brauciens ar atsevišķu startu Sieviešu elites grupas brauciens Sieviešu elites individuālais brauciens ar atsevišķu startu Sieviešu komandu brauciens Sieviešu junioru grupas brauciens Sieviešu junioru individuālais brauciens ar atsevišķu startu Visās kategorijās, izņemot komandu braucienus kopš 2012. gada, sportisti pārstāv nacionālās izlases, nevis savas profesionālās riteņbraukšanas komandas (atšķirībā no citiem lielākajiem velobraucieniem). Katras kategorijas uzvarētājam ir tiesības nēsāt baltu kreklu ar svītrām varavīksnes krāsās tās pašas kategorijas sacensībās laika posmā līdz nākamajam čempionātam. Pirmais pasaules čempionāts notika 1921. gadā. Tajā bija tikai viena sacensība, kura bija vīriešu amatieru grupas brauciens. Pirmais profesionālais pasaules čempionāts notika 1927. gada jūlijā Vācijā, Nirburgringā. Tajā profesionāļu konkurencē uzvarēja Itālijas pārstāvis Alfredo Binda, bet amatieriem Beļģijas pārstāvis Žans Ārtss, kurš vēlāk uzvarēja arī profesionāļu konkurencē 1935. gada čempionātā. Sieviešu sacensības tika ieviestas 1958. gadā. 1994. gadā pirmoreiz notika sacensības visās kategorijās individuālajā braucienā ar atsevišķu startu. Līdz 1995. gadam notika atsevišķas sacensības profesionāliem sportistiem un amatieriem. 1996. gadā amatieru kategoriju aizvietoja ar kategoriju vīriešiem jaunākiem par 23 gadiem, bet profesionāļu kategorija kļuva par atvērto (vēlāk elites) kategoriju. Kopš 1995. gada sacensības notiek septembra beigās, kas ir Eiropas sacensību sezonas beigu pusē, bieži vien neilgi pēc Vuelta a España. Pirms tam sacensības parasti notika vasaras laikā, augusta beigās vai pirmajā septembra nedēļā (ar izņēmumu 1970. gadā, kad čempionāts notika sezonas vidū). Katru gadu čempionāts notiek citā pilsētā vai reģionā. Sacensības var notikt salīdzinoši līdzenā trasē, kurā priekšrocības ir sprinteriem vai arī kalnainākā apvidū, kur labāk izpausties var kalnu braukšanas speciālisti vai vispusīgi braucēji. Jebkurā gadījumā sacensību trase parasti ir noslēgts aplis, kurā dalībnieki veic vairākus apļus. «Sports 123: Road Cycling: World Championships: Men: Road Race for Amateurs». Arhivēts no oriģināla, laiks: 2004. gada 14. augustā. Skatīts: 2011. gada 13. septembrī.