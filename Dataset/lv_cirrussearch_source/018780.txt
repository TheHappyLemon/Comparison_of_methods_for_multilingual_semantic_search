Nezināma vērtība "map_relief" Amdāvāda (gudžaratu: અમદાવાદ), arī Ahmadābāda (angļu: Ahmedabad, hindi: अहमदाबाद), ir Gudžarātas štata lielākā pilsēta un tā galvenais kultūras un saimniecības centrs. Tā ir arī viena no lielākajām Indijas pilsētām, tajā dzīvo 5,26 miljoni iedzīvotāji. Vairums iedzīvotāju ir gudžarāti. Tā atrodas pie Sabarmati upes. No 1960. līdz 1970. gadam bija štata galvaspilsēta, kad to pārcēla uz Gāndhīnagaru. Kopš 2000. gada pilsēta strauji attīstās, tomēr attīstība radījusi spriedzi pilsētas kopienu starpā, vairojot politisko nestabilitāti un vardarbīgas sadursmes. Ekonomikā vēsturiski pazīstama kā tekstilrūpniecības, bet mūsdienās — farmaceitiskās rūpniecības centrs. Pilsēta dibināta 1411. gadā kā Muzafarīdu (Muzaffarid) dinastijas Gudžaratas sultanāta galvaspilsēta. 1547. gadā to ieņēma Mogolu valdnieks Akbars. 1818. gadā Ahmadābādu ieņēma Britu Austrumindijas kompānija. Britu valdīšanas laikos Ahmadābāda tika saukta par "Austrumu Mančestru", jo pilsētā strauji attīstījās tekstilrūpniecība. 1915. gadā Mohandāss Karamčands Gandijs Ahmadābādā nodibināja āšramu, kurā propagandēja savas idejas. Indijas neatkarības kustības laikā Ahmadābāda bija viens no galvenajiem neatkarības kustības centriem. 1930. gadā no Ahmadābādas sākās Gandija vadītais Sāls maršs. Pēc Indijas sadalīšanas Indijas un Pakistānas valstīs, 1947. gadā pilsētas ielās notika sadursmes starp hinduistiem un musulmaņiem. 2001. gadā pilsēta smagi cieta 6,9 ballu stiprā zemestrīcē, bet 2002. gadā pilsētas dzīvi uz mēnesi paralizēja hinduistu un musulmaņu sadursmes. Vikikrātuvē par šo tēmu ir pieejami multivides faili. Skatīt: Amdāvāda. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)