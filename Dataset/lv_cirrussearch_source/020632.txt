Somijas marka (somu: Suomen markka, saīsinājums mk; zviedru: finsk mark) bija Somijas naudas vienība no 1860. līdz 2002. gadam, kad to aizstāja eiro. Valūtas kods — FIM. Marka bija iedalīta 100 penijos (somu: penni, daudzskaitlī penniä; zviedru: penni). Kad Somijas teritorija ietilpa Zviedrijas valstī, apgrozībā bija zviedru rigsdālers. Kad 1809. gadā Somija nonāca Krievijas pakļautībā, Somijā tika ieviests rublis. 1860. gadā pēc imperatora Aleksandra II dekrēta Somijas lielkņazistē tika ieviesta sava naudas vienība — marka. Sākotnēji viena marka bija ceturtā daļa rubļa. 1865. gadā marka atdalīta no rubļa un piesaistīta starptautiskajam sudraba kursam. 1878. gadā markai tika pieņemts zelta standarts. Marka saturēja 0,290323 gramus zelta, kas atbilda Francijas frankam. Zelta standarts bija spēkā līdz Pirmajam pasaules karam. 1926. gadā Somijas marka atkal tika piesaistīta zelta standartam. 1940. gadā Ziemas kara laikā zelta standarts tika atcelts, un marka piedzīvoja lielu inflāciju. 1946. gadā visas banknotes tika nomainītas pret jaunām, turklāt no banknotēm ar nominālu 500 un vairāk puse tika pārvērsta par valsts aizņēmumu. 1948. gadā Somija pievienojās Starptautiskajam Valūtas fondam un Pasaules Bankai, 1951. gadā marka tika piesaistīta ASV dolāram. 1950. gadu beigās Somijas marka kļuva ārēji konvertējama valūta. 1963. gadā veikta markas denominācija, ieviešot "jauno marku", pret kuru mainīja 100 vecās markas. Pēc Bretonvudas vienošanās sabrukuma 1971. gadā Somijas marka tika piesaistīta valūtu grozam. Mauno Koivisto politikas rezultātā 1980. gados un 90. gadu sākumā markai tika uzturēts ļoti augsts kurss. 1992. gadā Somijas saimniecība piedzīvoja nopietnu lejupslīdi, kas bija saistīta ar Padomju Savienības sabrukumu. 1995. gadā Somija iestājās Eiropas Savienībā un 1996. gadā pievienojās Eiropas maiņas kursa mehānismam ERM, lai vēlāk ieviestu Eiropas valstu kopīgo valūtu eiro. 1999. gada 1. janvārī eiro tika ieviests starpvalstu bezskaidras naudas norēķinos ar fiksētu kursu. 2002. gada 1. janvārī Somijā, kā arī citās eirozonas valstīs apgrozībā nonāca eiro banknotes un monētas. 1. martā par vienīgo maksāšanas līdzekli Somijā kļuva eiro. «The History of the Finnish Markka (1860 – 2002 )». Arhivēts no oriģināla, laiks: 2008. gada 20. februārī. Skatīts: 2008. gada 20. februārī. Vikikrātuvē par šo tēmu ir pieejami multivides faili. Skatīt: Somijas marka.