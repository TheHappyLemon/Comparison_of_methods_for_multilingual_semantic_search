Henrijs Ernests Etkinss (angļu: Henry Ernest Atkins; 1872. gada 20. augusts Lestera — 1955. gada 31. janvāris Haderfīlda) bija Lielbritānijas starptautiskais meistars šahā (1950). Pēc profesijas skolotājs. Beidzis Kembridžas Universitāti un visu mūžu strādājis dažādās Anglijas augstskolās par matemātikas skolotāju. Ar šahu nodarbojies tikai savam vaļaspriekam. Neraugoties uz to, daudzos šaha turnīros sasniedzis labus rezultātus. 1882. gadā kļuvis par Lesteras šaha kluba biedru, bet 1889. gadā uzvarējis Lesteras pilsētas šaha čempionātā. 1899. gadā Amsterdamā uzvarējis spēcīgā Eiropas šaha amatieru turnīrā. 1902. gadā Hannoverē 13. Vācijas šaha savienības kongresā ieņēmis 3. vietu aiz Davida Janovska un Harija Pilsberija. 1912. gadā uzvarējis mačā citu Anglijas šahistu Frederiku Jeitsu ar 3:0. Savdabīgu rekordu uzstādījis Lielbritānijas šaha čempionātos, kuros piedalījies 11 reizes, no kurām deviņas reizes uzvarējis (1905—1911, 1924—1925), kā arī izcīnījis sudraba (1904) un bronzas (1937) medaļas. Pārstāvējis Anglijas komandu Pasaules šaha olimpiādēs, kurās piedalījies 2 reizes (1927, 1935) un komandu vērtējumā izcīnījis bronzas (1927) medaļu. Lai gan savas dzīves laikā Etkinss bija piedalījies tikai sešos starptautiskos šaha turnīros (ieskaitot Pasaules šaha olimpiādes) FIDE 1950. gadā viņam kā vienam no pirmajiem piešķīra starptautiskā meistara (IM) nosaukumu. DCA Congress 27th (1899) 13th DSB Kongress (Hanover) (1902) British Chess Champions 1904-present OlimpBase :: Men's Chess Olympiads :: Henry Ernst Atkins Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)