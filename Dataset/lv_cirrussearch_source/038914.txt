Divējāda lietojuma pētījumi ir eksperimenti, kuru rezultātā iegūtās tehnoloģijas var izmantot gan cilvēces labā, gan lai nodarītu kaitējumu tiešā vai pastarpinātā veidā. Bioloģijā un biomedicīnā tie ir eksperimenti, kas var palielināt toksīnu un bioloģisko aģentu kaitīgumu; piešķirt rezistenci pret terapiju; palielināt bioloģiskā aģenta saimniekorganismu daudzveidību un areālu; nepamatoti pasliktināt imunitāti; radīt jaunus bioloģiskos aģentus. Kopš 2000. gada dabas un dzīvības zinātņu jomā ir tikuši publicēti vairāki divējāda lietojuma pētījumi, kas izraisījuši ievērojamus skandālus un domstarpības zinātnieku vidū. Apzinoties šo pētījumu bīstamību un iespējas izmantot bioloģiskajos ieročos, vairāki kritiķi ir vērsušies pret šādu pētījumu veikšanu un publicēšanu. Savu viedokli viņi pamatoja ar to, ka tas sniegtu teroristiem jaunas idejas un jau konkrētas instrukcijas bioloģisko ieroču izveidošanai. Tāpat viņi uzstāja, ka šādu pētījumu publicēšanas gadījumā materiālu un metožu sadaļu vajadzētu izlaist. Lai arī iesaistītie zinātnieki un žurnālu redaktori apzinājās briesmas, viņi tomēr uzstāja uz pētījumu publicēšanu, jo tas brīdinātu arī zinātniekus par jaunatklātajiem iespējamajiem riskiem un veicinātu meklēt jaunus risinājumus. Arī materiālu un metožu aprakstus viņi vēlējās pilnībā saglabāt, jo tie ir svarīga zinātniskās metodikas sastāvdaļa un ir nepieciešami pētījumu atkārtošanas un verifikācijas veikšanai. Michael J Selgelid "Governance of dual-use research: an ethical dilemma" Bulletin of the World Health Organization 2009;87:720-723. doi: 10.2471/BLT.08.051383