Acetanhidrīds (etiķskābes anhidrīds, (CH3CO)2O) ir vienkāršākais organisko skābju anhidrīds. Acetanhidrīds ir bezkrāsains, korozīvs, degtspējīgs šķidrums ar asu etiķa smaku. Acetanhidrīdu iegūst, dehidratējot etiķskābi vai karbonilējot metilacetātu: CH3COOCH3 + CO → (CH3CO)2O Tas ir vairāku stadiju process. Acetanhidrīdu var iegūt, ketēnam reaģējot ar etiķskābi: CH3COOH + H2C=C=O → (CH3CO)2O Acetanhidrīds reaģē ar ūdeni, veidojot etiķskābi. Acetanhidrīds reaģē arī ar spirtiem, veidojot etiķskābes esterus (un etiķskābi). Acetanhidrīdu lieto galvenokārt etiķskābes esteru ieguvei (acetilceluloze, aspirīns, heroīns) un kā ūdenatņēmēju vielu acidofobu heterociklu nitrēšanai (heksogēns, oktogēns, furacilīns).