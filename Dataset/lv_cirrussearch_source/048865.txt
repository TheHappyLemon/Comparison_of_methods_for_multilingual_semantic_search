Agņeška Veščeka (poļu: Agnieszka Jadwiga Wieszczek-Kordus; dzimusi 1983. gada 22. martā) ir poļu brīvā stila cīkstone, 2008. gada vasaras olimpisko spēļu, universiādes un četru Eiropas čempionātu bronzas medaļu ieguvēja. Ar brīvo cīņu Agņeška Veščeka sāka nodarboties 2000. gadā, 17 gadu vecumā. Sakarā ar to, ka viņa sāka cīnīties salīdzinoši vēlu, viņai nav sasniegumu junioru vecumā. Pirmo ievērojamāko panākumu viņa guva 2004. gadā, kad Lodzā pasaules studentu čempionātā svara kategorijā līdz 72 kg aiz amerikāņu cīkstones Stefanijas Lī ieguva otro vietu. 2005. gadā Varnā viņa pirmo reizi piedalījās Eiropas čempionātā un ieņēma 7. vietu. 2005. gadā Izmirā Universiādes brīvās cīņas sacensībās viņa izcīnīja 3.vietu un bronzas medaļu. Tajā pašā gadā Budapeštā notikušajā pasaules čempionātā viņa uzvarēja pirmajā cīņā, bet pēc tam zaudēja amerikānietei Irisai Smitai un bulgārietei Stankai Zlatevai, iegūstot tikai 12. vietu. 2006.gada Eiropas čempionātā Maskavā svara kategorijā līdz 67 kg Agņeška Veščeka izcīnīja bronzas medaļu aiz Jeļenas Perepjolkinas un Kristīnes Odriņas. Tā paša gada Pasaules čempionātā Guandžou viņa uzvarēja pirmajā cīņā, zaudēja otrajā un ieguva 8.vietu. 2007. gads Agņeškai Veščekai bija ļoti līdzīgs - viņa vispirms izcīnīja bronzas medaļu Eiropas čempionātā, bet pasaules čempionātā cīnījās neveiksmīgi un šoreiz palika 16. vietā. Savukārt 2008. gada sezona noritēja pretēji 2006. un 2007. gada sezonām. 2008. gada sezonas sākums bija neveiksmīgs — Eiropas čempionātā Tamperē viņa ieņēma tikai 13. vietu. Pēc tam veiksmīgākas bija Pekinas Olimpiskajās spēles, kurās viņa izcīnīja olimpisko bronzas medaļu un svinēja vislielāko panākumu savā karjerā. Papildus olimpiskajai bronzai Agņeška Veščeka ieguva bronzas medaļas 2009. gada Eiropas čempionātos Viļņā un 2011. gada Eiropas čempionātos Dortmundē. No 2009. līdz 2011. gadam viņa piedalījās tikai 2011. gada pasaules čempionātā Stambulā. Viņa tur zaudēja Stankai Zlatevai un Guzelei Manjurovai no Kazahstānas un nolaidās uz 30. vietu. Piedaloties turnīros Sofijā, Taijuaņā un Helsinkos, viņa centās iegūt tiesības startēt 2012. gada vasaras olimpiskajās spēlēs Londonā. Tomēr attiecīgi iegūtās 3., 10. un 17. vietas viņai tādu iespēju nedeva. Agņeška Veščeka ir arī daudzkārtēja Polijas čempione svara klasēs no 67 līdz 72 kg. Zelta Nopelnu krusts (Polija, 2008). «AGNIESZKA WIESZCZEK-KORDUS» (poļu). Onet Sport. Arhivēts no oriģināla, laiks: 2019-05-27. Skatīts: 2019-05-27. Postanowienie Prezydenta Rzeczypospolitej Polskiej z dnia 8 października 2008 r. o nadaniu orderów i odznaczeń Arhivēts 2016. gada 12. oktobrī, Wayback Machine vietnē. (poliski) Vikikrātuvē par šo tēmu ir pieejami multivides faili. Skatīt: Agņeška Veščeka. Olympedia profils (angliski) FILA profils (angliski)