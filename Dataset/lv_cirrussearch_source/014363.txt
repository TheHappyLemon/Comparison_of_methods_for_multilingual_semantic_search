Teodors Bļugers, Ziemeļamerikā pazīstams arī kā Teddy Blueger, (dzimis 1994. gada 15. augustā Rīgā) ir latviešu hokejists, spēlē centra uzbrucēja pozīcijā, Latvijas jaunatnes un pieaugušo izlašu dalībnieks. Pašlaik (2024) pārstāv Nacionālās hokeja līgas klubu Vankūveras "Canucks". 2009.—2010. gada sezonā spēlēja Midget līgas komandā Shattuck St. Mary's U16, taču jau nākamajā sezonā spēlēja ASV hokeja līgas (USHS) klubā Shattuck St. Mary's Midget Prep, kur aizvadīja arī 2011.—2012. gada sezonu. 2012. gada NHL draftā viņu Pitsburgas "Penguins" izraudzījās ar kopējo 52. kārtas numuru drafta otrajā kārtā. Bļugers kļuva par visu laiku trešo visaugstāk draftēto latviešu hokejistu pēc Zemgus Girgensona (2012. gadā tika izvēlēts ar 14. numuru) un Sanda Ozoliņa (1991. gadā tika izvēlēts ar 30. numuru). 2012. gada rudenī uzsāka mācības Minesotas Štata universitātē, spēlējot tās komandā arī NCAA čempionātā. 2015.—16. gada sezonā bjia komandas rezultatīvākais spēlētājs un tika iekļauts arī NCAA simboliskajā izlasē. 2016. gada 23. martā noslēdza divu gadu līgumu ar NHL vienību Pitsburgas "Penguins" un līdz sezonas beigām uz pārbaudes laiku pievienojās AHL klubam Skrentonas "Penguins". Arī turpmākās sezonas Bļugers aizvadīja Skrentonas "Penguins" rindās. Lai gan 2018. gada februārī tika izsaukts uz Pitsburgas "Penguins" un tās sastāvā bija desmit dienas, nevienā NHL spēlē uzbrucējs laukumā tā arī nedevās. 2019. gada janvāra beigās vēlreiz tika izsaukts uz Pitsburgas "Penguins" un šīs komandas sastāvā debitēja NHL 2019. gada 30. janvārī. Savā otrajā NHL spēlē pret Otavas "Senators" guva savus pirmos vārtus šajā līgā. Īsi pirms regulārās sezonas izskaņas vairākas spēles aizvadīja komandas otrajā maiņā kopā ar Jevgeņiju Malkinu un Filu Keselu. Nākamo sezonu Bļugers jau pilnībā aizvadīja NHL, tās lielāko daļu spēlējot "Penguins" ceturtās maiņas centra pozīcijā. 2020.—21. gada sezonā visbiežāk spēlēja kā trešās maiņas centra uzbrucējs. 2023. gada 1. martā Bļugers tika aizmainīts uz Vegasas "Golden Knights". 2023. gada 13. jūnijā kļuva par Stenlija kausa ieguvēju. Stenlija kausa finālsērijā laukumā nedevās, bet izslēgšanas spēlēs kopumā aizvadīja sešas spēles, gūstot divus rezultativitātes punktus. 2023. gada 1. jūlijā noslēdza viena gada līgumu ar Vankūveras "Canucks". Latvijas hokeja izlases sastāvā spēlējis 2012., 2013. un 2014. gada Pasaules čempionātos junioriem, kā arī 2017., 2018. un 2019. gada pasaules čempionātos. «Teddy Blueger Stats and News». NHL.com (en-US). Skatīts: 2019-02-02. «Teodoru Bļugeru ar 52. numuru draftē "Penguins"». Sportacentrs.com. 2012. gada 23. jūnijā. Skatīts: 2012. gada 24. jūnijā. «Bļugers NHL debitē Pitsburgas «Penguins» uzvarētā spēlē». www.lsm.lv (latviešu). Skatīts: 2019-01-31. «Bļugers otrajā spēlē NHL gūst debijas vārtus ar pirmo metienu, "Penguins" pārspēj "Senators"». Sportacentrs.com (latviešu). 2019-02-02. Skatīts: 2019-02-02. «Bļugers tiek aizmainīts: latvietis turpmāk pārstāvēs "Golden Knights" vienību». sportacentrs.com. 2023. gada 2. marts. Skatīts: 2023. gada 2. jūlijā. «Teodora Bļugera vārds būs iegravēts uz Stenlija kausa». sportacentrs.com. 2023. gada 14. jūnijs. Skatīts: 2023. gada 2. jūlijā. «Teodors Bļugers pievienosies Šilova pārstāvētajai Vankūveras Canucks». sportacentrs.com. 2023. gada 1. jūlijs. Skatīts: 2023. gada 2. jūlijā. Vikikrātuvē par šo tēmu ir pieejami multivides faili. Skatīt: Teodors Bļugers. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)