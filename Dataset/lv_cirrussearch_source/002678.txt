Likums un taisnīgums (poļu: Prawo i Sprawiedliwość , PiS) ir konservatīva partija Polijā. Šobrīd (2016) tā ir valdošā partija Polijā. Partiju 2001. gadā dibināja dvīņubrāļi Lehs un Jaroslavs Kačiņski uz labējās politiskās partijas Solidaritātes vēlēšanu akcija (Akcja Wyborcza Solidarność, AWS) bāzes. 2005. gada vēlēšanās partija ieguva lielāko balsu skaitu. 2005. gada 23. decembrī Lehs Kačiņskis kļuva par Polijas prezidentu, bet 2006. gada 14. jūlijā Jaroslavs Kačiņskis kļuva par premjerministru. 2007. gada vēlēšanās partija ieguva 32.1% balsu, taču ierindojās tikai otrajā vietā un nokļuva opozīcijā. 2010. gada 10. aprīlī Lehs Kačiņskis gāja bojā aviokatastrofā. 2015. gada vēlēšanās partija ieguva lielāko balsu skaitu (37.58%) un kļuva par valdošo partiju. Kaut arī konservatīva, ekonomiski partija ir drīzāk kreisi noskaņota. Partija ir par valsts iejaukšanos ekonomikas procesos, vairāku sabiedrībai svarīgu nozaru saglabāšanu valsts rokās, ir par valsts garantētu aizdevumu sistēmu mājokļu iegādei un PVN samazināšanu vairākām preču grupām. Partija balstās uz Romas katoļu baznīcas uzskatiem daudzos jautājumos. Tā ir pret eitanāziju, abortiem, viendzimuma laulībām, par nāvessoda ieviešanu. Partija deklarē sevi kā niktu cīnītāju pret korupciju. Ārpolitikā partija ir par labu attiecību uzturēšanu ar ASV, tā atbalstīja Irākas karu. Ir par ES attīstību, strikti ievērojot Polijas intereses.