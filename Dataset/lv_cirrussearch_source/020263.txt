Šis raksts ir par ezeru Rīgā. Par citām jēdziena Ķīšezers nozīmēm skatīt nozīmju atdalīšanas lapu. Ķīšezers ir liels ezers Rīgas pilsētas ziemeļaustrumu daļā. Rīgas administratīvajā teritorijā iekļauts viss ezers un tā piekrastes daļa. Senākais ezera nosaukums kopā ar Juglas ezeru bija Ropažu ezers, vēlāk ezers saukts arī par Stintezeru (vācu: Stintsee). Lielākā pieteka — Jugla. Agrāk pa Langu ezera ūdens iztecēja uz Gauju, bet Daugavgrīvas klostera mūki ap 1266. gadu uz toreizējās Dūņupes ierīkoja pirmās ūdensdzirnavas un izraka dzirnavu grāvi (Mühlgraben), pa kuru ezera ūdens sāka noplūst uz Daugavu. Vēlāk izveidotais kanāls ar tuvējo Daugavu vēl arvien tiek dēvēts par Mīlgrāvi. Savukārt Ķīšezera dienvidu krasts piederēja Livonijas ordenim, kas 1297. gadā uz Bērzupītes jeb Bukultu strauta (tagad Juglas kanāls) iekārtoja savas ūdens dzirnavas un mūra pili, ko sāka saukt par Jaunajām dzirnavām (latīņu: Novum Molendinum, vācu: Neuermühlen) jeb Bukultu pili. 1924. gadā Rīgas pilsētas teritorijā iekļāva Ķīšezera dienvidu un rietumu krastu, bet 1927. gadā austrumu krastu. 1960. gados pārveidots ezera dienvidu gals TEC-1 kūdras pelnu lauku izveidei. Ezerā atrodas Sniķera sala un vēl divas salas ar kopējo platību 8 ha. Krasti gan lēzeni (ziemeļu daļa), gan stāvi (Mežaparks, vietām ziemeļaustrumu krastā). Ja ir spēcīgs rietumu vējš, ezerā caur Mīlgrāvi ieplūst iesāļūdens no Rīgas līča. 11 zivju sugas. Austrumu krastā Bulduru pilskalns. Rietumu krastā Rīgas Zooloģiskais dārzs, Ozo Golfa klubs. 1999. gadā izveidots Jaunciema dabas liegums. Ezera dienvidu galā (uz ziemeļiem no Pakalniešu ielas) padomju laikos iegūtas smiltis būvniecībai. Smilšu iegūšanas rezultātā netālu no krasta radušās dziļas bedres. «Ķīšezers». www.ezeri.lv. Skatīts: 2023-12-22. «Riga.lv. Nezināmais par Rīgu: Juglas vēsture». Arhivēts no oriģināla, laiks: 2020. gada 3. janvārī. Skatīts: 2020. gada 3. janvārī. www.ezeri.lv datu bāze Par copi Ķīšezerā Latvijas lielākie ezeri