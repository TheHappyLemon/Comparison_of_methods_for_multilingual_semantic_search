Gaijs Mezijs Kvints Decijs (latīņu: Gaius Messius Quintus Decius Augustus; ap 201 — 251) bija Romas imperators no 249. gada līdz savai nāvei 251. gadā. Pasludinājis savu dēlu Herreniju par līdzvaldnieku. Pirms kļūšanas par imperatoru ieguvis plašu administratīva darba pieredzi. Bijis senators, pildījis arī konsula amatu 232. gadā. Bijis Mēzijas, Ģermānijas un Spānijas provinču pārvaldnieks kā arī Romas pilsētas prefekts. 248 gadā imperators Filips Arābs uzticēja Decijam apspiest sacelšanos Balkānos, Mēzijas un Pannonijas provincēs. 249. gadā, pēc sacelšanās apspiešanas, karaspēks pasludināja Deciju par imperatoru. Devies uz Itāliju, kur kaujā pie Veronas 249. gada septembrī nogalināja līdzšinējo imperatoru Filipu, līdz ar to arī senāts bija spiests atzīt viņu par valdnieku. 250. gada janvārī izdeva ediktu, ka ikviena Romas pilsoņa pienākums ir upurēt dieviem valsts drošības labā. Lai arī kristieši šajā ediktā nav minēti, plašā impērijas kristiešu kopiena šo ediktu Decijam nekad nepiedeva un uzskatīja viņu par savu ienaidnieku un tirānu. Īstenojis vairākus celtniecības projektus Romā. Decija valdīšanas laikā pirmo reizi goti šķērsoja Donavu un iebruka impērijas teritorijā. Imperators reorganizēja impērijas armiju un devās likvidēt iebrukumu. Ar mainīgām sekmēmt ika aizvadītas vairākas kaujas mūsdienu Bulgārijas teritorijā, līdz 251. gada jūnijā Romas karaspēks piedzīvoja smagu sakāvi kaujā pie Abrittas. Kaujā krita gan imperators Decijs, gan viņa vecākais dēls un līdzvaldnieks Herrenijs. Vikikrātuvē par šo tēmu ir pieejami multivides faili. Skatīt: Decijs. Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski) Pasaules vēstures enciklopēdijas raksts (angliski) Katoļu enciklopēdijas raksts (angliski) Pareizticīgo enciklopēdijas raksts (krieviski) Enciklopēdijas Krugosvet raksts (krieviski)