Dāvids Pšepjurka (poļu: Dawid Przepiórka; 1880. gada 22. decembris, Varšava — 1940) bija ebreju izcelsmes Polijas meistars šahā. Piedzimis turīga uzņēmēja ģimenē. Kopš bērnības aizrāvies ar šahu un matemātiku, uzrādot abās jomās lieliskus rezultātus. No 1903. līdz 1905. gadam studējis matemātiku Varšavas Universitātē. No 1905. līdz 1914. gadam dzīvojis Vācijā, kur turpinājis studijas Getingenes un Minhenes universitātēs. 1904. gadā turnīrā Koburgā (Vācija) ieguvis šaha meistara nosaukumu. Pirmā pasaules kara laikā dzīvojis Šveicē. Pēc Pirmā pasaules kara kļuvis par vienu no spēcīgākajiem Polijas šahistiem. 1926. gadā uzvarējis pirmajā Polijas šaha čempionātā. 1928. gadā bijis otrais Pasaules amatieru šaha čempionātā aiz uzvarētāja Makša Eives, bet apsteidzot Hermani Matisonu. 1930. gadā Hamburgā Polijas komandas sastāvā uzvarējis Pasaules šaha olimpiādē, bet 1931. gada olimpiādē komandas sastāvā kļuvis par olimpiādes vicečempionu. 1895. gadā publicējis savu pirmo šaha uzdevumu - divvilci. Vēlākajos gados publicējis vairāk nekā 200 šaha uzdevumus un etīdes, kuri izdoti atsevišķās grāmatās (1911, 1932). Vēlākajos gados vairāk pievērsies Polijas šaha dzīves organizācijai. No 1926. līdz 1933. gadam bijis šaha laikraksta Świat szachowy galvenais redaktors. Šajā laikā bijis arī Polijas šaha federācijas viceprezidents. Daudz pūļu un līdzekļu ieguldījis 1935. gada šaha olimpiādē, kas noritēja Varšavā. Savā villā ierīkojis Varšavas šaha klubu un populāru šaha kafejnīcu. Nacistu okupācijas laikā arestēts un 1940. gada aprīlī nošauts Palmiru ciemā Čosnovas gminā (tagad Novi Dvoras apriņķis Mazovijā). Pēc nāves ievēlēts par FIDE goda biedru. Pēc Otrā pasaules kara Polijā notikuši trīs Pšepjurkas atceres turnīri (1950, 1957, 1983). «I Szachowe Mistrzostwa Polski Warszawa 1926». Arhivēts no oriģināla, laiks: 2014. gada 20. oktobrī. Skatīts: 2016. gada 18. aprīlī. Amateur World Championship 1928 Dāvids Pšepjurka. Atjaunināts: 2016. gada 18. aprīlī šahista profils vietnē chessgames.com Dāvids Pšepjurka šahista profils vietnē 365chess.com Dāvids Pšepjurka šahista profils vietnē olimpbase.org (Pasaules šaha olimpiādes) Dāvids Pšepjurka šahista kompozīcijas vietnē "Chess Problem Database Server"