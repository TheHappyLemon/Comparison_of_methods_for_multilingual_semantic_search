Meteoroloģiskā redzamība ir attālums, no kura dienā pazūd pēdējās kāda objekta pazīmes, bet naktī vairs nevar redzēt noteiktas intensitātes gaismas avotu. Redzamību var novērtēt pēc acumēra ar 10 ballu optiskās redzamības skalu. Meteoroloģiskā redzamība ir atkarīga no putekļu daudzuma gaisā, ūdens pilieniņu un ledus kristāliņu daudzuma, kuri izkliedē gaismu un pasliktina redzamību līdz dažiem kilometriem. Vēl vairāk redzamību samazina dūmaka, migla, nokrišņi, putenis, smilšu vētra. Dažreiz spēcīga lietus vai miglas laikā redzamība var būt pat tikai daži metri. Izšķir horizontālo redzamību un vertikālo redzamību (pielieto aviācijā). Tā kā redzamības noteikšana ar aci mēdz būt visai subjektīva un neprecīza, pielieto dažādas konstrukcijas redzamības mērītājus. Šī redzamības mērītāja galvenā sastāvdaļa ir dažāda dzidruma gaismas filtri, ko novieto starp aci un novērojamo objektu. Redzamību nosaka pieņemtās vienībās pēc filtra, caur kuru objektu vairs nevar saredzēt. Diafanoskops sastāv no īpašas konstrukcijas tālskata, kurš dod apgrieztu attēlu un skalas ar 13 dažāda dzidruma kvadrātiņiem. Tālskati vērš pret tumšāko redzamo priekšmetu, bet skalai jābūt uz debess fona. Priekšmeta spilgtumu salīdzina ar debess spilgtumu, kas redzama caur kvadrātiņiem. Redzamību atrod pēc tā kvadrātiņa numura, kura spilgtums vienāds ar priekšmeta spilgtumu. Meteoroloģiskais nefelometrs ir aparāts, kas neprasa novērošanas objektu un tas lietojams kā dienā, tā naktī. Tas sastāv no īpašas kameras, kurā iesūc pētāmo gaisu un gaismas avota, ar kuru apgaismo kameras saturu. Ar optiskas ierīces palīdzību novēro izkliedēto gaismu 135° leņķī, ko salīdzina ar balta ekrāna spilgtumu, kuru apgaismo tas pats gaismas avots. Jo lielāka izkliedētā gaisma, jo mazāks ir atmosfēras dzidruma koeficients, pēc kura nosaka meteoroloģisko redzamību. K. Ozola, A. Zirnītis. Meteoroloģija. R:, LVI, 1958, 307.—310. lpp.