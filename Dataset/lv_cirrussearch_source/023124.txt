Džastins Hamiltons (angļu: Justin Hamilton; dzimis 1990. gada 1. aprīlī Ņūportbīčā, Kalifornijas štatā, ASV) ir amerikāņu basketbolists, spēlē centra pozīcijā. Pēdējā NBA komanda, ko pārstāvējis, ir Bruklinas "Nets". 2013. gadā spēlējis arī Rīgas VEF. Šobrīd pārstāv Ķīnas Basketbola asociācijas (CBA) klubu Pekinas "Ducks". Dž. Hamiltona māte ir horvātu izcelsmes, tāpēc spēlētājam ir arī Horvātijas pilsonība. Bērnībā vienu gadu dzīvojis un mācījies Zagrebā. 2012. gada NBA draftā viņu izraudzījās Filadelfijas "76ers" ar kopējo 45. kārtas numuru, taču uzreiz aizmainīja uz Maiami "Heat". Neiekļuvis NBA komandu sastāvā, augustā spēlētājs pievienojās Zagrebas "KK Cibona" un izteica vēlmi spēlēt Horvātijas izlasē. 2013. gadā Dž. Hamiltons pārcēlās uz Rīgas VEF un spēlēja kluba sastāvā, taču nepārstāvēja komandu ULEB Eirokausā nenokārtotu formalitāšu dēļ. Maijā viņš Rīgas komandu pameta. 2013. gada septembrī Dž. Hamiltons noslēdza līgumu ar Maiami "Heat", taču tika atbrīvots oktobrī, neaizvadījis nevienu spēli. Pēc tam spēlēja NBA Attīstības līgas komandā Sioux Falls Skyforce. 2014. gada martā noslēdza 10 dienu kontraktu ar Šarlotas "Bobcats" un tās sastāvā aizvadīja savu pirmo spēli NBA (8. martā 4 spēles minūtes pret Memfisas "Grizzlies"). Pēc līguma darbības beigām Dž. Hmiltons noslēdza līdzīgu 10 dienu līgumu ar Maiami "Heat", kuras sastāvā devās laukumā 7 regulārā čempionāta spēlēs, kopā nospēlējot 68 minūtes un gūstot 26 punktus. Dž. Hamiltons kļuva par pirmo Rīgas VEF spēlējušo basketbolistu, kurš pēc tam spēlējis NBA. 2013.—2014. gada sezonā tika iekļauts NBA Attīstības līgas simboliskajā pirmajā izlasē un aizsardzības izlasē. 2014.—2015. gada NBA sezonā Dž. Hamiltons nostiprinājās "Heat" sastāvā, aizvadot 24 spēles (5 no tām devās laukumā starta pieciniekā), līdz februārī tika aizmainīts uz Ņūorleānas "Pelicans" plašā trīs komandu maiņas darījumā. Pēc tam, kad "Pelicans" spēlētāju atbrīvoja (nedevās laukumā nevienā spēlē šīs komandas sastāvā), Dž. Hamiltons noslēdza līgumu ar Minesotas "Timberwolves". Izmantojot situāciju, kad vairāki komandas garie spēlētāji bija traumēti, viņš nostiprinājās sastāvā, vairumā spēļu dodoties laukumā starta pieciniekā un spēlējot vidēji vairāk kā 25 minūtes spēlē. Nākamo sezonu aizvadīja Spānijas ACB līgas klubā Valencia Basket, bet pirms 2016.—2017. gada NBA sezonas atgriezās ASV un noslēdza līgumu ar Bruklinas "Nets". "Nets" sastāvā jau ar pirkmajām sezonas spēlēm apliecināja savu lietderību un, dodoties laukumā kā rezervists, bija rezultatīvs, tostarp gūstot sezonas pirmajā spēlē pret Bostonas "Celtics" 19 punktus, bet pret Ņujorkas "Knicks" pat 21 punktu, kas ir viņa karjeras rekords. 2017. gada vasarā Dž. Hamiltons tika aizmainīts uz Toronto "Raptors" maiņas darījumā pret Demaru Kerolu, taču, kā bija plānots, komanda spēlētāju jau nākamajā dienā atbrīvoja no līguma. Jūlijā noslēdza līgumu ar Ķīnas Basketbola asociācijas (CBA) klubu Pekinas "Ducks". Justin Hamilton Arhivēts 2014. gada 15. aprīlī, Wayback Machine vietnē. basketball-reference.com NBA profils (angliski) Basketball Reference profils (angliski)