Karpālā kanāla (tuneļa) sindroms ir vidusnerva nospieduma simptomu komplekss plaukstā. Parasti tas izpaužas kā īkšķa, rādītāja un vidējā pirksta notirpums, sāpes un dedzināšanas sajūtas, kuras vairāk izteiktas naktī. Lai kaut daļēji atbrīvotos no nepatīkamajām sajūtām, pacienti parasti cenšas plaukstu masēt vai papurināt. Karpālā kanāla sindroms ir sekas paaugstinātam spiedienam kanālā plaukstas pamatnē, caur kuru iet visas saliecējcīpslas un vidus nervs (Nervus Medianus). Šis sindroms biežāk nekā citkārt populācijā ir sastopams cukura diabēta slimniekiem, artrīta slimniekiem, kā arī pacientiem ar pazeminātu vairogdziedzera funkciju. Izolēta karpālā kanāla sindroma gadījumā bieži pie vainas ir nepareiza darba vides ergonomika, gan cilvēkam strādājot pie datora, gan intensīvi fiziski strādājot (ja ikdienā manuālais darbs nav saistīts ar šādu slodzi). Parasti ārstēšana ir konservatīva ar nakts šinām, pretiekaisuma līdzekļiem un triamcionolona injekcijām karpālajā tunelī. Reizēm palīdz B vitamīnu komplekss, bet tam konkrētu zinātnisku pierādījumu nav. Ja konservatīvā ārstēšana nelīdz, tad jāizdara operācija: karpālās saites šķelšana. Šī saite tilta veidā šķērso visas saliecējcīsplas un vidusnervu. Pāršķeļot šo saiti, tiek samazināts spiediens karpālajā kanālā un līdz ar to tiek samazināts spiediens uz vidusnervu. Karpālā kanāla sindroms samērā reti novērojams pats par sevi, bet ir biežāk kombinācijā ar proksimāliem (tuvāk ķermenim esošiem) nervu nospiedumiem (piemēram, pronatora sindroms un Thoracic Outlet sindroms) vai nervu saknīšu nospiedumiem kakla skriemeļu līmenī. Šādas operācijas veic plaukstas ķirurgi, mikroķirurgi (plastiskie ķirurgi), ortopēdi un reizēm neiroķirurgi. Latvijas Plastiskās un Mikroķirurģijas centrs[novecojusi saite]