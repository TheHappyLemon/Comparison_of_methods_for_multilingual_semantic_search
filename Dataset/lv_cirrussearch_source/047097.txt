Cīņas sports 1912. gada vasaras olimpiskajās spēlēs bija viens no olimpiādes programmā iekļautajiem sporta veidiem. Tā sacensības notika Stokholmā no 6. līdz 11. jūlijam. Programmā bija tikai grieķu-romiešu cīņā piecās svara kategorijās. Cīkstoņi sacentās Stokholmas olimpiskajā stadionā uz trim 5x5 metru paklājiem. Cīņas viena kārta ilga 30 minūtes, to tiesāja trīs tiesneši. Pēc katras kārtas tiesneši varēja atzīt vienu no cīkstoņiem par uzvarētāju, abiem piešķirt zaudējumu pasīvas cīņas dēļ vai nozīmēt cīņas turpināšanai nākamo kārtu, kārtu skaits nebija ierobežots. Par uzvarētāju tika atzīts sportists, kurš spēja savu pretinieku nosviest uz pleciem vai ar tiesnešu lēmumu. Vidējā svarā cīņa starp Krievijas pārstāvi igauni Martinu Kleinu un somu Alfredu Asikainenu ilga 11 stundas un 40 minūtes un ir garākā olimpisko cīņu vēsturē. Otrā dienā Kleinam vajadzēja cīnīties finālā, bet viņš bija tā noguris, ka no finālcīņas atteicās un viņa pretinieks zviedrs Klāss Juhansons ieguva zelta medaļu bez cīņas. Savukārt pussmagā svara finālisti zviedrs Anderss Ālgrēns un soms Ivars Bēlings cīnījās deviņas stundas, pēc tam tika paziņots, ka cīņa beigusies neizšķirti. Rezultātā nolēma abus cīkstoņus apbalvot ar sudraba medaļu. Sacensībās piedalījās 170 cīkstoņi no 18 valstīm:  ASV (2)  Austrija (8)  Beļģija (1)  Bohēmija (4)  Dānija (9)  Francija (6)  Grieķija (1)  Islande (1)  Itālija (6)  Krievija (11)  Lielbritānija (12)  Nīderlande (3)  Norvēģija (9)  Portugāle (2)  Somija (37)  Ungārija (10)  Vācija (14)  Zviedrija (34) Iekavās uzrādīts cīkstoņu daudzums no valsts. Olimpiādes rezultāti cīņas sportā Arhivēts 2012. gada 8. novembrī, Wayback Machine vietnē. (angliski) Grieķu-romiešu cīņas vidējā svara rezultāti. Arhivēts 2020. gada 18. aprīlī, Wayback Machine vietnē. (angliski) Grieķu-romiešu cīņas pussmagā svara rezultāti. Arhivēts 2020. gada 18. aprīlī, Wayback Machine vietnē. (angliski) «Wrestling at the 1912 Stockholm Summer Games». sports-reference.com. Arhivēts no oriģināla, laiks: 2012-11-08. Skatīts: 2019-02-24. Vikikrātuvē par šo tēmu ir pieejami multivides faili. Skatīt: Cīņas sports 1912. gada vasaras olimpiskajās spēlēs. Zviedrijas olimpiskās komitejas oficiālais ziņojums par 1912. gada olipiskajām spēlēm. (angliski)