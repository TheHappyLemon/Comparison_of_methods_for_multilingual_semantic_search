Hailendas ponijs ir poniju šķirne, kas dzīvo Skotijas Hailendas reģionā un Rietumu salās. Tas ir vislielākais no 9 poniju šķmirnēm Britu salās. Ir teiciens, ka Hailendas ponija šķirne ir tik veca, ka neviens neatceras, cik veca. Ir zināms, ka Hailendas ponijs Skotijas salās dzīvoja jau 8 gadsimtā pirms mūsu ēras. Nav zināms, vai ponijus kāds ir atvedis uz salām, vai tie ir pēcteči primitīvajiem savvaļas zirgiem, kas Britu salās dzīvoja pirms 10 000 gadiem. Hailendas ponijam joprojām ir visas primitīvā zirga pazīmes: peļu taka un zebras lāsumi uz kājām. 16. gadsimtā šķirne tika uzlabota ar tā laika populāro šķirni - franču peršerona zirgu, 19. gadsimtā šķirne tika jaukta ar arābu zirgu un klaidesdeila zirgu. Hailendas ponijs ir viena no retajām šķirnēm, kurai Lielbritānijā mūsdienās netiek veikts nopietns selekcijas darbs, zirgi tiek krustoti diezgan brīvi. Hailendas poniji ir ļoti spēcīgi, un tam ir izteikti pakļāvīgs raksturs. Kādreiz to lietoja kā darba zirgu lauksaimniecības darbiem un meža darbiem. Hailendas ponijs var nest nastas, kas ir 114 kg smagas. Mūsdienās tas tiek izmantots kā hobija jājamzirgs vai sporta zirgs. Tie ir labi piemēroti konkūram. Hailendas ponijam izšķir divus tipus; lielāks un masīvāks, kas dzīvo kontinentā, un smalkāks, mazāks, kas dzīvo salās. Abi tipi ir labi piemērojušies Skotijas bargajam un mainīgajam klimatam. Ziemā tam uzaug biezs, dubults kažoks, ar siltu pavilnu un pret nokrišņiem izturīgu akotspalvu. Hailendas ponijs visbiežāk sastopams pāta krāsas visās iespējamās variācijās, gan pelēkā, gan rudi un bēri pātos toņos ar primitīvajām pazīmēm. Rama salā Hailendas poniji dzīvo savvaļā, un salas populācijai pāta krāsa ir valdošā. Hailendas poniji mēdz būt arī bēri, sirmi, melni un tumši palsi - tumši rudi zirgi ar gaišām krēpēm un asti. Ponijam drīkst būt tikai neliela balta zvaigznīte pierē, bet cita veida baltas zīmes netiek akceptētas. Poniju šovos nedrīkst piedalīties ar Hailendas poniju, kuram uz galvas būtu balta zīme, kas ir lielāka par zvaigznīti, vai tam būtu baltas zīmes uz kājām, vai balti nagi. Hailendas ponija augums skaustā ir 132 - 148 cm. Ponijam ir kompakts un labi balansēts ķermenis, platas krūtis, spēcīgi krusti un kājas. Nagi tumši un labi veidoti. Krēpes un astes ir kuplas un garas. Nicola Jane Swinney "Horse Breeds of the world" Elwyn Hartley Edwards "Horses" «Kirkcarrion Highland Ponies - Colours». Arhivēts no oriģināla, laiks: 2011. gada 1. oktobrī. Skatīts: 2011. gada 2. novembrī. http://www.highlandponysociety.com/ http://www.highlandponyenthusiasts.co.uk/ http://www.ansi.okstate.edu/breeds/horses/highland/