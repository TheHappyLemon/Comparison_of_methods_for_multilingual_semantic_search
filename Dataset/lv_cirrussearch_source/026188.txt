Dombes putnu parks (Parc des oiseaux) ir zoodārzs, kas atrodas Villarsledombas komūnā, Ēnas (Rona-Alpi) departamentā, Francijā. Parka teritorija ir 35 ha, un tajā mīt ap 400 sugas, kas pārstāv visus Zemeslodes kontinentus un klimatiskās zonas. Putnu parkā ir vairāki aviāriji, putnu mājas un brīvdabas iežogojumi. Atsevišķi aviāriji iekārtoti bez nožogojumiem. Tajos zoodārza apmeklētāji var aplūkot zem plašas nojumes brīvi lidojošus putnus, kuru apstākļi pēc iespējas pietuvināti to dabiskajai videi. Zoodārzā izvietotas aptuveni divdesmit ekspozīcijas. Parka centrā plešas ezers, kuru apdzīvo dažādas ūdensputnu sugas. Arī nelielāki dīķi un ūdensteces caurvij lielu daļu parka teritorijas. Zoodārza tālākajā daļā izvietots atsevišķs nostūris "Mazā Dombe" (La petite Dombes) ar apvidum raksturīgo floru, plašu dīķi un aprakstiem, kas iepazīstina ar vietējo augu un dzīvnieku valsti. Pantanalas kompleksā (La voliére du Patanal) pārstāvētas vairākas sugas, kas raksturīgas Pantanalai — plašam, upēm un mežiem klātam reģionam Dienvidamerikā. Dažas no aviārijā pārstāvētām sugām ir Čīles flamings, sārtais ibiss (Eudocimus ruber), laivknābju gārnis, Jamaikas zilknābis. Ekspozīciju "Austrālijas krūmājs" (Le bush Australien) ietver plašs brīvdabas iežogojums, kurā mitinās emu, melnie gulbji un citi ūdensputni un ķenguri, kā arī aviārijs ar mazākiem putnu pasaules pārstāvjiem. Parkā ēkās izvietotās ekspozīcijās aplūkojami papagaiļveidīgie, tukāni, dažnedažādi citi tropisko reģionu pārstāvji. Katrai no tām dots savs nosaukums — "Papagaiļu pilsēta" (La cité perroquets), "Lori voljērs" (La voliére des lorris), "Putnu māja" (La maison oiseaux), "Putnu dārzs" (Le jardin des oiseaux) , "Audzētava" (Nurserie). Arī brīvdabas novietnes un aviārijus raksturo to spilgtie epiteti — "Kubas līcis"(La baie de Cuba), "Tropu mežs" (La fôret tropicale), "Kondoru voljērs"(La voliére condors), "Nandu pampa" (La pampa nandous), "Stārķu lauks" (Le champ cigognes), "Āfrikas savanna" (La plaine Africaine), "Āfrikas degunragputnu zeme", (Les terres de calaos Africains), "Āfrikas voljērs" (La voliére Africaine), "Āzijas degunragputnu zeme" (Les terres de calaos Asiatiques), "Pelikānu dīķis" (L'etang des pélicans), "Dzērvju sala" (L'île aux échassiers), "(Bambusu) labirints" (Le labyrinthe), "Pingvīnu ielīcis" (La crique manchots), Ezera malā iekārtota skatuve, kur noteiktā laikā tiek demonstrēti ibisu, papagaiļu, pelikānu, vainagdzērvju un citu putnu lidojumi. Sārtais ibiss (Eudocimus ruber) Pantanalas voljērā Humbolta pingvīni (Spheniscus humboldti) Ķīvītes Vanellus miles Lielais nandu (Rhea americana) un ūdensputni Lidojumu demonstrēšana ezera krastā Lidojumu demonstrēšana Abesīnijas degunragputns (Bucorvus abyssinicus) Vikikrātuvē par šo tēmu ir pieejami multivides faili. Skatīt: Dombes putnu parks. Oficiālā tīmekļa vietne