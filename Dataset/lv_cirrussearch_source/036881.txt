Klauss Junge (vācu: Klaus Junge; 1924. gada 1. janvāris Konsepsjona — 1945. gada 17. aprīlis Velle) bija Vācijas šahists. Piedzimis Čīles vāciešu ģimenē. Viņa tēvs Oto Junge bijis labs šahists un uzvarējis Čīles šaha čempionātā 1922. gadā. 1928. gadā Junges vecāki kopā ar saviem pieciem dēliem pārcēlušies uz Vāciju. 1939. gada augustā Villija Šlāges vadībā sācis nodarboties Vācijas jauno šahistu grupā, kurā bijuši arī Volfgangs Uncikers, Edīte Kellere un citi. Jau 1941. gadā kļuvis par vienu no Vācijas vadošajiem šahistiem. 1941. gadā uzvarējis Hamburgas pilsētas šaha čempionātā. 1941. gada maijā uzvarējis Vācijas šaha čempionāta atlases turnīrā, bet augustā dalījis ar Paulu Šmitu 1.-2. vietu Vācijas šaha čempionāta finālā. Papildu mačā gan nācies atzīt Šmita pārākumu ar ½:3½. 1941. gada oktobrī ierindojies 4. vietā šaha turnīrā Krakovā aiz Aleksandra Aļehina, Paula Šmita un Jefima Bogoļubova. 1942. gada sākumā tika izcīnīta uzvara Drēzdenes šaha turnīrā, bet pēc tam iegūta 2. vieta Leipcigā aiz Valtera Nīfava. 1942. gada aprīlī Junge ieņēma 2. vietu Rostokas šaha turnīrā aiz Kārļa Karlsa. 1942. gada jūnijā Zalcburgā viņš dalīja 3.-4. vietu ar Paulu Šmitu aiz Aleksandra Aļehina un Paula Keresa. 1942. gada septembrī Junge ieņēma 7. vietu Eiropas šaha individuālajā čempionātā. 1942. gada oktobrī viņš izcīnīja 2. vietu aiz Aleksandra Aļehina Varšavas, Ļubļinas un Krakovas turnīrā. 1942. gada decembrī Junge dalīja 1.-2. vietu ar Aļehinu Oldržiha Durasa 60 gadu jubilejas turnīrā Prāgā. Lai gan Junge bija Hamburgas Universitātes students, sava tēva ietekmē, kurš bija NSDAP biedrs kopš 1932. gada, viņš devās Otrajā pasaules karā. Kā Vērmahta leitnants Junge krita kaujās pret sabiedrotajiem Rietumu frontē netālu no Hamburgas (tagadējā Lejassaksijas federālā zeme) trīs nedēļas pirms kara beigām. 33. Deutsche Schacheinzelmeisterschaft 1941 in Bad Oeynhausen Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)