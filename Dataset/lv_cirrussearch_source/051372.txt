Aleksandrs Nīlanders (zviedru: Alexander Nylander, dzimis 1998. gada 2. martā) ir Kanādā dzimis Zviedrijas hokejists, spēlē uzbrucēja pozīcijā. Pašlaik (2023) Nīlanders spēlē NHL komandā Kolumbusas "Blue Jackets". Viņa tēvs Mīkaels arī bija profesionāls hokejists, kas NHL aizvadījis 920 spēles. NHL hokejists ir arī Aleksandra brālis Viljams. Pēc 2016. gada NHL drafta lielāko daļu nākamās sezonas aizvadījis spēlējot AHL vienības Ročesteras "Americans" sastāvā, kurā 65 spēlēs atzīmējies ar 10 vārtiem un 18 piespēlēm, kā arī aizvadījis četras spēles NHL komandas Bufalo "Sabres" sastāvā, nopelnot vienu rezultatīvu piespēli. Nākamās sezonas turpinājis spēlēt gan Ročesteras "Americans", gan Bufalo "Sabres" komandu sastāvos. 2019. gadā maiņas rezultātā nonāca Čikāgas "Blackhawks" īpašumā, Bufalo "Sabres" saņemot somu aizsargu Henri Jokiharju. Spēlējis U16, U18, U20 jauniešu pasaules čempionātos, pārstāvot Zviedrijas jauniešu komandas. Zviedrijas izlases sastāvā spēlējis 2023. gada pasaules čempionātā. Eliteprospects profils (angliski) Internet Hockey Database profils (angliski) Hockey-Reference profils (angliski)