Diablo II ir Blizzard North izstrādāta un Blizzard 2000. gadā izdota fantāzijas lomu datorspēle tā dēvētajā hack and slash stilā. Pasaulē pavisam pārdoti vairāk nekā 4 miljoni Diablo II spēles kopiju, un 2001. gada aprīlī tā atzīta par vienu no visu laiku populārākajām datorspēlēm.[nepieciešama atsauce] Tumšās fantāzijas un šausmu tematikā ieturēto datorspēli trīs gadu laikā izstrādāja Deivids Breviks un Eriks Šēfers, kas kopā ar Maksu Šēferu bija projekta vadītāji, bet Metjū Hausholders un Bills Ropers darbojās kā spēles producenti. Spēles izstrāde aizņēma par pusotru gadu ilgāk nekā sākotnēji paredzēts. Diablo II ir turpinājums 1997. gadās izdotajai Diablo. Jaunākais Diablo II papildinājums ir Diablo II: Lord of Destruction (1.14a versija), kas izdots 2001. gadā. 2012. gada 15. maijā izdota spēles nākamā daļa — Diablo III, bet 2021. gadā paziņots par Diablo II pārstrādātā papildinājuma Diablo II: Resurrected izdošanu. Spēlētājs pieņem varoņa lomu, kas ceļo pa Diablo pasauli, cīnoties ar briesmoņiem, attīstot prasmes un vācot dažādus priekšmetus. Diablo II spēlētājam ļauts izvēlēties starp piecām varoņu klasēm: nekromantu, amazoni, barbaru, burvi un paladīnu, bet Diablo II: Lord of Destruction papildinājumā pieejami arī slepkava un druīds. Visa spēle ir sadalīta četros aktos (Diablo II: Lord of Destruction papildinājumā ir piektais akts), un katra akta beigās ir boss — galvenais briesmonis, kuru uzvarot, spēlētājs var doties uz nākamo aktu. Lielākā daļa Diablo II briesmoņu īpašību, līmeņu izkārtojumu un priekšmetu tiek ģenerēti pēc nejaušības principa. Spēlē ir dažāda retuma un vērtības priekšmeti, kā arī priekšmetu komplekti, kas, savācot pilnu komplektu, dod papildu bonusus. Priekšmetus var uzlabot, tajos ievietojot dārgakmeņus, ja tiem ir tāda iespēja, vai pārvēršot ar Horadric Cube. Spēlētājam ir arī iespēja nolīgt vienu no vairākiem datora vadītiem algotņiem, kas seko spēlētājam un palīdz cīnīties ar briesmoņiem. Lai arī spēlē ir ar galveno sižeta līniju nesaistītas vietas, ceļš un uzdevumi (quests) lielā mērā jau ir noteikti iepriekš, lai arī daži no uzdevumiem nav obligāti. Pēc visu aktu pabeigšanas spēlētājam tiek piedāvāts iziet spēli vēlreiz, tikai šoreiz ar paaugstinātu grūtības līmeni. Grūtības līmeņi ir trīs — Normal (normāls), Nightmare (murgs) un Hell (elle). Katrā nākamajā grūtības līmenī briesmoņi ir stiprāki, nomirstot zaudētā varoņa pieredze ir lielāka, bet arī iegūstamie priekšmeti ir spēcīgāki. Mainot grūtības līmeni, varonis saglabā visas savas prasmes, bruņojumu un visu pārējo. Starp pieejamajiem grūtības līmeņiem var brīvi pārslēgties. Pabeidzot spēli normālajā grūtības līmenī, spēlētājs var izvēlēties sākt jaunu spēli ar hardcore varoni. Parasti, kad spēlētāja vadītais varonis nomirst, tas parādās attiecīgā akta pilsētā bez mantām, ko var atgūt varoņa nomiršanas vietā, bet, izejot no spēles, varoņa līķis parādās pilsētā, blakus dzīvajam varonim. Savukārt, nomirstot hardcore varonim, spēli ar šo varoni vairs nevar turpināt. Amazone ir "aktīvo prasmju" lietotāja. Viņas prasmes galvenokārt ir vērstas uz sevi (pasīvās aizsardzības spējas, loka, arbeleta un šķēpu lietotprasme). Tā ļoti līdzīga zagles klasei no Diablo, jo abas izmanto lokus un arbaletus, un ir starp burvi un cīnītāju, bvet amazonei atšķirībā no zagles ir arī šķēpu lietotprasme. Amazones klase ir brīvi balstīta uz amazoņu mitoloģiju. Tās balsi ir ieskaņojusi Džesika Strausa. Barbars ir spēcīgs tuvcīņas karotājs, un vienīgais no varoņiem, kas vienlaikus var turēt rokās divus ieročus. Viņam piejamas dažādas ieroču prasmes, kaujas saucieni un kaujas prasmes, bet pārējās barbara prasmes ir gandrīz pilnībā pasīvas, un ļauj viņam specializēties dažāda veida ieroču lietošanā. Barbara kaujas saucieni var pastiprināt gan viņu pašu, gan viņa komandas biedrus, kā arī novājināt, iebiedēt un ievainot pretiniekus. Diablo 2 barbari cēlušies no ziemeļu kalnienes (Northern Highlands), uz kurieni spēlētāju 5. aktā aizved spēles papildinājums, un kur tie pieejami nolīgšanai kā algotņi. Sākotnēji barbari ir konceptualizēti no Hellfire, Sierra izstrādātā Diablo "papildinājuma", kas beigu beigās netika iekļauts spēles gala versijā, bet barbars tika iekļauts kā slēptā varoņu klase 1.01 versijā. Barbariem bija tāds pats izskats un balss kā cīnītājam, bet prasmes bija citas. Barbars ir vienīgā klase, kas var pasīvi (t.i., bez priekšmetiem vai burvestībām) palielināt savu dabīgo aizsardzību pret elementiem (uguni, zibeni, ledu vai indi), kas varoņiem samazinās elles grūtības līmenī. Viņa balsi ir ieskaņojis Deivids Tomass. Burve specializējas ledus, zibens un uguns burvestībās. Ledus burvestības palēnina vai sasaldē pretiniekus, taču nodara mazāk bojājumu nekā elektrības vai uguns burvestības. Zibens burvestību nodarīto bojājumu amplitūda ir ļoti liela, un tās var nodarīt gan ļoti lielus, gan mazus bojājumus. Teleportēšanās burvestība ļauj burvei pārvietoties ātrāk par visiem pārējiem varoņiem. Burves priekšrocības ir ļoti spēcīgās burvestības un lielais buršanās ātrums, bet trūkumi — mazais dzīvību skaits un vājas pieejamās bruņas. Pēc stāsta burves ir sievietes, kas apguva burvestību noslēpumus un sadumpojās pret vīriešu vadītajiem austrumu magu klaniem. Burves balsi ir ieskaņojusi Liana Janga. Arī nekromants ir burvja tipa personāžs, kurš atdzīvina kritušos briesmoņus kā savus padotos. Viņa prasmes ir sadalītas lāstos, izsaukšanā, indes un kaulu burvestībās. Izsaukšanas burvestības ļauj viņam izsaukt skeletus vai golemus, kā arī atdzīvināt jebkuru nogalināto briesmoni. Indes un kaulu burvestības izdara tūlītējus bojājumus. Daudzspēlētāju režīmā kaulu prasmes noder šķēršļu izlikšanai. Noderīga nekromanta arsenāla sastāvdaļa ir lāsti, kas atvieglo cīņu, piemēram, sakūdot briesmoņus vienam pret otru. Nekromanta balsi ir ieskaņojis Maikls Makonahijs. Paladīns ir reliģiozs karotājs, kurš cīnās pret visu ļauno. Tā prasmes ir sadalītas zobena uzbrukuma veidos, svētajās burvestībās, kaujas aurās un uzbrukuma aurās, kas, piemēram, palielina aizsardzību vai dzīvību atjaunošanās ātrumu. Šīs auras ir noderīgas daudzspēlētāju režīmā, jo vairums no tām iedarbojas arī uz komandas biedriem. Vairums auru nepatērē burvestību punktus, un tas padara paladīnu ļoti ekonomisku, jo tam ir maz jātērē manas atjaunošanā. Tie ir ļoti spēcīgi ar vairogu, ko var izmantot arī uzbrukumā. Paladīns ir vislabākais varonis aizsardzībai un pasīvai ienaidnieku novājināšanai. Visas tā burvestības ir ļoti spēcīgas pret mirušajiem. Viņa balsi ir ieskaņojis Lerijs B. Skots. Atšķirībā no Diablo, Diablo II apzināti veidots spēlēšanai internetā. Dažas burvestības (piemēram, auras un kaujas saucieni) iedarbojas uz tuvējiem grupas biedriem, un pazemē ir atstāta vairāk brīva vieta. Vairāku spēlētāju spēlēšanu kopā nodrošina Blizzard Battle.net bezmaksas interneta pakalpojums vai LAN. Battle.net ir sadalīts "atvērtajos" un "slēgtajos" serveros. Atvērtajos spēlētāji var spēlēt ar saviem parastās spēles personāžiem, bet slēgto serveru personāži, lai novērstu krāpšanos, tiek glabāti Blizzard serveros, un ar to ir jāspēlē vismaz reizi 90 dienās, lai personāžs netiktu izslēgts no spēles. Spēlēšana internetā citādi ir ļoti līdzīga vienspēlētāja režīmam. Galvenā izmaiņa ir tāda, ka spēlētājiem pēc ieiešanas serveros kartes tiek nejauši ģenerētas, bet ne internetā, kartes saglabājas datora atmiņā. Spēli var spēlēt, spēlētājiem sadarbojoties (jeb tā sauktajā PvM režīmā), spēlētāju grupas ar specifiskām mantām un spēcīgākām prasmēm var uzvarēt dažas no klimatiskajām kaujām pāris sekunžu laikā. Vienā spēlē var būt līdz astoņiem spēlētājiem; viņi var vai nu apvienoties grupā/s, vai spēlēt pa vienam. Briesmoņu dzīvības, tos nogalinot iegūstamā pieredze, izturība un mantu labums pieaug vairāk spēlētājiem spēlējot. Spēlētājiem ir atļauts cīnīties vienam pret otru, kur visi bojājumi tiek samazināti kā spēlētājam pret spēlētāju (PvP). Uzvarējušais spēlētājs saņem daļu no pretinieka naudas un ausi ar viņa vārdu, līmeni un klasi. 1.10 versijā ir iekļauta iespēja spēlēt ar ladder personāžu. Ladder sistēmu var uzlikt uz dažādiem intervāliem, kas ļauj jaunajiem spēlētājiem sākt ar līdzīgiem līmeņiem. Ladder sezonas ir no 8 mēnešiem, līdz pat gadam. Kad laiks beidzas, visi personāži ar savām mantām tiek pārcelti uz normālu spēlēšanu. Dažādas retās mantas un rūnas ir pieejamas tikai ladder spēlēs, lai gan tās var manīt un tirgot arī pēc laika beigšanās. Pavisam izlaistas 22 Diablo II versijas. Caur versiju vēsturei, ir aizliegtas dažas lietas (kā nelegāla mantu pavairošana), liela spēles balansēšana. Ne visas versijas ir tieši izmainījušas Diablo II spēlēšanu, un dažām uz pašu spēli ir bijusi minimāla ietekme. Jaunākā spēles versija ir 1.14a. Precīzu versiju skaitu noteikt nav iespējams, jo Battle.net veica daudz sīku izmaiņu vienmēr, kad tas bija nepieciešams. Diablo II stāsts turpinās pēc iepriekšējās Diablo spēles beigām, kurā kāds mirstīgais varonis uzvarēja Diablo. Diablo iesprostojušais varonis (cīnītājs pirmajā daļā) iespiež tā dvēseļakmeni (burvju akmeni, kas glabā velna vai eņģeļa dvēseli) savā galvā, mēģinot panākt, ka Diablo viņā iemiesojas. Pēc šī notikuma varonis pamazām sāk zaudēt kontroli pār Diablo dvēseli un lēnām sajūk prātā. Diablo II sākuma video teicējs Mariuss runā par to, ka ir redzējis kritušo varoni, kurš nu jau ir pilnībā zaudējis kontroli, uzrīdam tavernai dēmonus. Mariuss vienīgais izdzīvoja un sapratis, ka dēmoni viņu apzināti neaiztika, sāka kritušajam varonim sekot. Spēlētājs pieņem varoņa lomu, kas dzen pēdas šim kritušajam varonim, mēģinot tam visam pielikt punktu. Spēles pārējais sižets pamazām atklājas turpmāko aktu gaitā, spēlētājam stājoties pretim ne tikai šausmu pavēlniekam Diablo, bet arī diviem viņa brāļiem — dēmoniem Mefisto un Bālam. Diablo apņēmies viņus atbrīvot no ieslodzījuma dvēseļakmeņos, no kura pats pamanījās izbēgt pirmajā spēlē. Varonis ceļo caur dažādām zemēm, cīnīdamies pret elles spēkiem un beigu beigās sasniegdams arī pašu elli. Artis Ābols. «Diablo II: Resurrected šogad gaidāms datoros un spēļu konsolēs». kursors.lv, 2021. gada 23. februāris. Skatīts: 2021. gada 3. martā. Spēles oficiālā tīmekļa lapa (angliski) Diablo Vikipēdija (angliski)