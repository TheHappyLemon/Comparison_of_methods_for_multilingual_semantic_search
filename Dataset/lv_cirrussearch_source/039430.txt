Vormsa (vācu: Worms) ir sena pilsēta Vācijas dienvidrietumos pie Reinas upes, Reinzemes-Pfalcas federālajā zemē. Pilsēta pazīstama kā vieta, kur risinās "Nībelungu dziesmas" galvenie notikumi, ar Liebfraumilch vīnu un romānisko Vormsas katedrāli. Vormsas nosaukums ir atvasināts no seno ķeltu vārda Borbetomagus (mitra pļava), 14. gadā p.m.ē. to ieņēma romiešu karavadonis Druzs un Romas imperatora Augusta vārdā nosauca par Augusta Vangionum. Pilsētā bija forums un romiešu dieviem Jupiteram, Junonai, Minervai un Marsam veltīti tempļi. Romas impērijas sabrukuma periodā 411. gadā burgundu vadonis Ginters (Gundicar), kurš bija viens no centrālajiem "Nībelungu dziesmas" (vācu: Nibelungenlied) varoņiem, pasludināja romiešu senatoru Jovinu par Romas imperatoru. Vēlāk pilsēta kļuva par pirmās Burgundijas karalistes galvaspilsētu, līdz 437. gadā to ar romiešu palīdzību nopostīja huņņi Attilas vadībā. 613. gadā Vormsa kļuva par bīskapa rezidences vietu (bīskapija pastāvēja līdz 1801. gadam). 11. gadsimtā Vormsa ieguva impērijas brīvpilsētas statusu. 1122. gadā pilsētā tika noslēgts Vormsas konkordāts. Viduslaikos pilsēta pazīstama arī kā ebreju kultūras centrs, pisētas rabīns bija hasīdu (“dievbijīgo”) novirziena pārstāvis Eliazārs ben Jūda ben Kalonimus. 1521. gadā Vormsā tika izdots Vormsas edikts, kurš pasludināja ārpus likuma Luteru un tā sekotājus. 1698. gadā Augsburgas līgas kara laikā franči nopostīja pilsētu. No 1789. līdz 1816. gadam Vormsa bija Francijas sastāvā. 2. pasaules kara laikā 1945. gada 22. februārī Vormsa smagi cieta Sabiedroto aviācijas uzlidojumā. Tika sagrauti 39% no pilsētas apbūves. Vormsā dzimuši: Hermanis Štaudingers (Hermann Staudinger, 1881—1965), ķīmiķis Timo Hildebrands (Timo Hildebrand, 1979), futbolists 2022. gada Vācijas pašvaldību reģistrs; pārbaudes datums: 7 oktobris 2023. Vikikrātuvē par šo tēmu ir pieejami multivides faili. Skatīt: Vormsa. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)