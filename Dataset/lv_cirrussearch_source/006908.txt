Džuvans Antonio Hauards (angļu: Juwan Antonio Howard; dzimis 1973. gada 7. februārī Čikāgā, Ilinoisas štatā, ASV) ir profesionāls amerikāņu basketbolists, spēlē spēka uzbrucēja pozīcijā. Pašlaik (2013) pārstāv NBA klubu Maiami "Heat". 1994. gada NBA draftā viņu izraudzījās Vašingtonas "Bullets" ar kopējo 5. kārtas numuru. Basketbolu spēlējis vidusskolā, kur pārstāvēja savas skolas basketbola komandu kā centra spēlētājs. Vidusskolā aizvadīja sekmīgu basketbolista karjeru, kā arī guva labus panākumus izglītībā. Pēc tam piecus gadus pārstāvēja Mičiganas Universitātes basketbola komandu NCAA turnīrā. Viņš bija viens no Fab Five komandas dalībniekiem, komanda tiek uzskatīta par vienu no visu laiku labākajām NCAA komandām NCAA vēsturē. Viņa pārstāvēta komanda sasniedza NCAA finālu 1992. un 1993. gadā. Pēc draftēšanas 1994. gada NBA draftā viņš septiņus gadus pārstāvēja Vašingtonas "Wizards" (iepriekš "Bullets"). Vēl trīs pilnas sezonas ir pārstāvējis Hjūstonas "Rockets" komandu. Pārējās komandas nav pārstāvējis vairāk par divām sezonām. Kopumā ir spēlējis 8 dažādos NBA klubos. Debijas sezonā viņš tika iekļauts simboliskajā debitantu otrajā izlasē, otrajā sezonā viņš piedalījās NBA All-Star spēlē, pēc tam viņš kļuva par pirmo NBA spēlētāju, kas paraksta 100 miljonus ASV dolārus vērtu līgumu. Lai arī turpmāk viņš sevi ir pierādījis kā produktīvs pamatpiecinieka spēlētājs, viņš nekad vairs nav spēlējis Visu zvaigžņu spēlē. 2005.—2006. gada sezona pašlaik ir pēdējā, kurā viņš vairāk nekā pusē spēļu, kurās piedalījies, ir bijis starta sastāvā. 2011. gadā "Heat" sastāvā kvalificējies finālsērijai, tomēr jau nākamajā sezonā izcīnīja NBA čempiontitulu. Arī 2013. gadā tika izcīnīts NBA čempiontituls, šoreiz finālā tika uzvarēta Sanantonio "Spurs" vienība. Oficiālā mājaslapa NBA profils (angliski) Basketball Reference profils (angliski) ESPN profils (angliski) IMDb profils (angliski)