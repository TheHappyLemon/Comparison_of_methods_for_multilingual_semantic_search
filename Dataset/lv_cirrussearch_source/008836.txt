Turmalē pāreja (franču: Col du Tourmalet; 2115 m) ir augstākais ceļš Pireneju centrālajā daļā Augšpireneju departamentā Francjā. Austrumu pakājē atrodas Kampanas komūna un divas trešdaļas pa ceļu uz augšu slēpošanas stacija La Mongie. Rietumos lejā atrodas Luz-Saint-Sauveur komūna. Tourmalet ir arī siera šķirne, ko gatavo no aitas piena, ko iegūst šajos kalnos. Turmalē pāreja ir viens no atpazīstamākajiem kāpumiem Tour de France. Tas sacensību distancē ir iekļauts vairāk reižu kā jebkura cita no kalnu pārejām, sākot ar 1910. gadu, kad pirmoreiz maršrutā tika iekļauti Pireneji. Pirmais braucējs, kurā sasniedza šo pāreju bija Oktāvs Lapizs, kurš pēc tam Parīzē ieguva dzelteno kreklu. 1913. gadā Ežēns Kristofs Turmalē pārejā salauza sava velosipēda dakšu un pats to salaboja pie kalēja Kampanā. Kopā tūres laikā virsotne ir šķērsota 87 reizes (2020). Trīs reizes finišs ir noticis La Mongie stacijā, bet vēl trīs reizes pārejas virsotnē. Kopš 1980. gada tas ir iekļauts hors catégorie jeb ārkārtējā kategorijā. Arī Vuelta a España šo pāreju ir šķērsojusi vairākas reizes. 2010. gada sacensībās pāreja bija iekļauta divus etapos pēc kārtas, 16. posmā to šķērsojot rietumu virzienā uz Po un 17. posmā austrumu virzienā ar finišu virsotnē. Virsotnē atrodas memoriāls Žakam Godē, kurš bija Tour de France direktors no 1936. līdz 1987. gadam un liela statuja Oktāvam Lapizam, kur viņš attēlots strauji elsojot un cīnoties ar kāpumu. Turmalē pāreja ir iekļauts arī citās velosacensībās, ieskaitot Vuelta a España, kad tam ir bijuši posmi Francijā. Tas ir iekļauts arī dažādās amatieru sacensībās. Tāpat katru gadu tūkstošiem entuziastu veic šo kāpumu, ņemot līdzi dokumentu, kuru virsotnē apzīmogo, lai pierādītu, ka viņi to ir pieveikuši. Koordinātas: 42°54′29″N 0°08′46″E﻿ / ﻿42.90806°N 0.14611°E﻿ / 42.90806; 0.14611