Mainca (vācu: Mainz) ir pilsēta Vācijā, Reinas upes kreisajā krastā. Mainca ir Reinzemes-Pfalcas federālās zemes galvaspilsēta. Mainca atrodas Reinas rietumu (kreisajā) krastā, kas vienlaikus iezīmē arī pilsētas austrumu robežu. Dienvidos un rietumos pilsētas nomalē sākas Reinhesenes augstiene, bet ziemeļos no Reinas atvirzījusies piekrastes josla. Cauri Maincai iet 50. ziemeļu platuma grāds. Reinas upe ir arī vienlaikus robeža starp divām Vācijas federālajām zemēm — Heseni (labajā krastā) un Reinzemi-Pfalcu (kreisajā krastā). Labajā Reinas krastā atrodas arī kādreizējie Maincas pilsētas rajoni Mainca-Kastela, Mainca-Kosthaima un Mainca-Amēneburga, kas mūsdienās ir Vīsbādenes pilsētas sastāvdaļa. Pilsētas teritorija tikusi apdzīvota jau pirms 20—25 tūkstošiem gadu, par ko liecina liels skaits atrasto mednieku apmetņu. Pirmie uz ilgstošu dzīvi gan te apmetās tikai ķelti. No ķeltu dieva Moguna ir cēlies arī pilsētas vārds, un pēc Gallu kariem šeit izveidotā romiešu apmetne tiek nosaukta par "Moguntiacum". Mainca ir iedalīta 15 rajonos: Maincas sabiedriskā transporta tīkls satur 3 tramvaja līnijas un 21 autobusu līniju. Tās apkalpo Maincas Satiksmes kompānija (Mainzer Verkehrsgesellschaft, MVG). Ļoti cieša sadarbība notiek ar Vīsbādenes kolēģiem - ESWE Satiksmes kompāniju. Abu pilsētu satiksmes līnijas daļēji pārklājas, ir izveidotas vairākas autobusu līnijas, kas savieno abas pilsētas, tādējādi ļaujot pasažieriem nokļūt no vienas pilsētas otrā izmantojot parasto pilsētas tarifu braucienam. ESWE Satiksmes kompānijas transportlīdzekļiem ir iedalīti numuri līdz 49, savukārt Maincas Satiksmes kompānijas transportlīdzekļiem ir numuri sākot ar 50. Līdzīga situācija ir arī ar vilcienu satiksmi. Mainca ir vienlaikus 2 satiksmes tīklu — Rhein-Nahe-Nahverkehrsverbund (RNN) un Rhein-Main-Verkehrsverbund (RMV) — sastāvdaļa. Tas ļauj Maincas iedzīvotājiem pārvietoties abos tīklos izmantojot reģionālo tarifu. Maincā ir dzimis un miris izgudrotājs Johans Gūtenbergs, kurš atklāja grāmatu iespiešanas tehnoloģiju (200 gadus pēc tam, kad tika iespiestas pirmās grāmatas Korejā). Viņa vārdā tika nosaukta arī Maincas Universitāte, kuras darbība tika atjaunota 1946. gadā. Mainca ir slavena ar savu karnevālu (Mainzer Fassenacht), kas aizsākās jau 19. gadsimtā. Karnevāla kulminācija ir rožu pirmdienā (Rosenmontag), kad notiek svētku gājiens, un ielas svinībās piedalās ap 500 000 cilvēku. Mainca Vācijā ir plaši pazīstama kā pilsēta, kurā atrodas Vācijas Otrā Televīzijas kanāla ZDF sēdeklis. Maincā dzimuši: Rabans Maurs (Rabanus Maurus, ap 780—856) — teologs; Eliazārs ben Jūda (Eliasar ben Judah, ap 1176—1238) — viens no izcilākajiem Talmuda un Kabalas mācītājiem viduslaiku Vācijā; Johans Gūtenbergs (Johannes Gutenberg, ap 1400—1468) — izgudrotājs; Francis Bops (Franz Bopp, 1791—1867) — valodnieks; Pēters Kornēlijs (Peter Cornelius, 1824—1874) — komponists; Rūdolfs Rokers (Rudolf Rocker, 1873—1958) — anarhosindikālists; Anna Zēgerse (Anna Seghers, 1900—1983) — rakstniece; Valters Halšteins (Walter Hallstein, 1901—1982) — politiķis; Johens Rints (Jochen Rindt, 1942—1970) — austriešu Formula 1 pilots. 2022. gada Vācijas pašvaldību reģistrs; pārbaudes datums: 7 oktobris 2023. Vikikrātuvē par šo tēmu ir pieejami multivides faili. Skatīt: Mainca. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Katoļu enciklopēdijas raksts (angliski)