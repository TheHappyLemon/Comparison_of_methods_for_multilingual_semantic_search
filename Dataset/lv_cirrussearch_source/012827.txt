Ķīnieši ir viena no Āzijas tautām, lielākā tauta pasaulē. Ķīnieši lieto ķīniešu valodu un rakstībai izmanto hieroglifu rakstu, kas parādījās jau 13. gadsimtā pirms mūsu ēras. Reliģija — daoisms, budisms, konfūcisms, kā arī mazāk islāms un kristietība. Seno ķīniešu etniskā kopība aizsākās konsolidējoties Huanhes baseina pamatiedzīvotājiem ap 7.—6. gadsimtu pirms mūsu ēras. No šīs teritorijas tālāk senie ķīnieši izplatījās uz dienvidiem, ziemeļiem un rietumiem, kas viņiem ļāva pārtautot daudzas kaimiņu tautas. Lielais izplatības areāls un dažādu reģionu nošķirtība ir veicinājusi atšķirības starp dažādām ķīniešu daļām. Antropoloģiskā ziņā lielākā daļa ķīniešu pieder austrummongoloīdiem, bet Ķīnas dienvidos pārsvaru ņem dienvidmongoloīdu varianti. Pastāv atšķirīgas koncepcijas par to, kas pieder ķīniešiem: Ķīnas Tautas Republikas (ĶTR) un Ķīnas Republikas pilsoņi. Etniskā skatījumā ĶTR kopumā ir atzinusi 56 etniskās grupas, kas mīt Ķīnā vismaz kopš pēdējās imperatoru dinastijas (Cjiņu dinastija) laikiem, kā arī pieskaita ķīniešus, kas mīt ārzemēs (huacjao). Tādā variantā ķīniešos iekļaujas arī mongoļi, tibetieši, mandžūri un citas tautības, tomēr sašaurināti par ķīniešiem var uzskatīt tikai haņus, kas sastāda 92% ĶTR un 98% Ķīnas Republikas iedzīvotāju, un tiem etniski tuvākās tautības.