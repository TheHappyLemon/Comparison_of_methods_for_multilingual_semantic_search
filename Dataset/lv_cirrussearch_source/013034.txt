Jaromīrs Jāgrs (čehu: Jaromír Jágr, izrunā: [ˈjaromiːr ˈjaːɡr̩]; dzimis 1972. gada 15. februārī Kladno, Čehoslovākijā) ir profesionāls čehu hokejists, spēlē labās malas uzbrucēja pozīcijā, Čehijas hokeja izlases dalībnieks. Pašlaik pārstāv Čehijas Ekstralīga klubu HC Kladno. J. Jāgrs bija Čehijas karognesējs 2010. gada Vankūveras olimpiskajās spēlēs. J. Jāgrs kļuva par 15. hokejistu, kas ir pievienojies Trīs zeltu klubam. J. Jāgrs savu profesionāļa karjeru uzsāka 16 gadu vecumā Čehoslovākijas augstākās līgas kluba HC Kladno sastāvā. 1990. gada NHL draftā viņu izraudzījās Pitsburgas "Penguins" ar kopējo 5. kārtas numuru. 1991. un 1992. gadā kopā ar "Penguins" viņš izcīnīja Stenlija kausu. Viņš kļuva par visu laiku jaunāko spēlētāju, kam izdevies gūt vārtus Stenlija kausa izcīņas finālsērijā (19 gadi). "Penguins" sastāvā viņš pavadīja 11 sezonas. Nākamās trīs sezonas viņš aizvadīja Vašingtonas "Capitals" sastāvā. "Capitals" parakstītais līgums ar J. Jāgru bija tā brīža lielākais parakstītais līgums NHL vēsturē: 77 miljoni ASV dolāru liels līgums uz 7 gadiem. 2003. gadā parakstīja līgumu ar Ņujorkas "Rangers", kluba sastāvā viņš pavadīja kopumā 4 sezonas. 2006. gada novembrī viņš kļuva par visu laiku rezultatīvāko eiropieti NHL, gūstot savus 602. vārtus, tādējādi apdzenot somu Jari Kurri, kuram ir 601 vārtu guvums. 2004.—2005. gada sezonu viņš aizvadīja Eiropā lokauta dēļ. 2008. gadā parakstīja līgumu ar KHL klubu Omskas "Avangard". 2009. gada 10. janvārī spēlēja Pirmajā Kontinentālās hokeja līgas Zvaigžņu spēlē, tajā atzīmējoties ar divām rezultatīvām piespēlēm. 2011. gada vasarā Jāgrs atgriezās NHL, 2011.—12. gada sezonu aizvadot Filadelfijas "Flyers" rindās. 2012.—13. gada sezonā kopā ar Bostonas "Bruins" sasniedza Stenlija kausa finālu, taču pēc sezonas beigām noslēdza līgumu ar Ņūdžersijas "Devils" vienību. "Devils" rindās aizvadīja pusotru sezonu, līdz 2015. gada februāra nogalē tika aizmainīts uz Floridas "Panthers". 2015.—16. gada sezonā ar 66 punktiem Jāgrs bija rezultatīvākais "Panthers" spēlētājs un vecākais NHL spēlētājs vēsturē, kurš sezonā pārsniedzis 60 punktu robežu. Kopš 2018. gada pārstāv Čehijas Ekstralīgas klubu HC Kladno. Čehijas hokeja izlases rindās piedalījies piecās olimpiskajās spēlēs (1998, 2002, 2006, 2010, 2014), 1998. gadā Nagano izcīnīja zelta medaļu un 2006. gadā Turīnā — bronzu. Piedalījies astoņos Pasaules čempionātos (1994, 2002, 2004, 2005, 2009, 2010, 2011, 2014), kopumā izcīnījis divas zelta medaļas (2005. un 2010. gadā), kā arī vienu bronzu 2011. gadā. Pēc 2014. gada Pasaules čempionāta Jāgrs paziņoja par karjeras beigšanu Čehijas izlasē. 1990. gadā Čehoslovākijas izlases rindās izcīnījis Pasaules čempionāta bronzas medaļas. NHL: Stenlija kausa ieguvējs — 1991, 1992 Arta Rosa balva (rezultatīvākais spēlētājs) — 1995, 1998, 1999, 2000, 2001 Lestera Pīrsona balva (vērtīgākais spēlētājs — balsojumā) — 1999, 2000, 2006 Harta balva (vērtīgākais spēlētājs) — 1999 / (finālists: 1995, 1998, 2000, 2001, 2006) Visu laiku rezultatīvākais eiropietis NHL Citi: 1998. gada Olimpisko spēļu uzvarētājs Čehijas izlases sastāvā. 2005. gada Pasaules meistarsacīkšu uzvarētājs Čehijas izlases sastāvā. 2010. gada Pasaules meistarsacīkšu uzvarētājs Čehijas izlases sastāvā. Eliteprospects profils (angliski) The Internet Hockey Database profils (angliski) Eurohockey profils (angliski) TSN profils (angliski)