Vladimirs Komarovs (krievu: Владимир Михайлович Комаров; dzimis 1927. gada 16. martā, miris 1967. gada 24. aprīlī) bija PSRS kosmonauts, lidotājs. Viņš bija pirmais padomju kosmonauts, kas bijis kosmosā divreiz, kā arī pirmais cilvēks, kas gājis bojā kosmiskajā lidojumā. Viņa vārdā nosaukts asteroīds 1836 Komarov, krāteris uz Mēness. Komarova vārdā bija nosaukta iela Rīgā (tagadējais Kurzemes prospekts posmā no Slokas ielas līdz Dammes ielai). Dzimis 1927. gadā Maskavā. Komarovs iekļuva pirmajā PSRS kosmonautu grupā 1960. gadā, kas gatavojās lidojumiem ar kosmosa kuģi Vostok. 1962. gadā viņš bija Vostok-4 dublieris Pāvelam Popovičam. Pēc tam gatavojās kā dublieris Vostok-5. 1963. gada maijā tika atstādināts no treniņiem veselības problēmu dēļ. 1964. gadā Komarovs gatavojās Voshod-1 trīs cilvēku kosmiskajam lidojumam kā komandieris dublieru apkalpē kopā ar Konstantīnu Feoktistovu un Alekseju Sorokinu. Oktobra sākumā viņu ar Feoktistovu pārcēla uz pamatapkalpi, kurā no sākotnējās komandas bija atstāts tikai Boriss Jegorovs. 1964. gada 12. oktobrī Komarovs startēja ar kosmosa kuģi Voshod-1 un kosmosā pavadīja vairāk nekā diennakti. Otrais Komarova lidojums notika ar kosmosa kuģi Sojuz-1. Viņš gāja bojā 1967. gada 24. aprīlī, nolaižamajam aparātam ietriecoties zemē izpletņa kļūmes dēļ. Vladimirs Komarovs apglabāts Maskavā pie Kremļa sienas. Vikikrātuvē par šo tēmu ir pieejami multivides faili. Skatīt: Vladimirs Komarovs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Komarova biogrāfija (krieviski) Komarovs Padomju Savienības Varoņu mājaslapā (krieviski)