Attālvārpu grīslis (latīņu: Carex remota) ir grīšļu dzimtas suga. Savvaļā tā ir sastopama Austrumāzijā un Eiropā. Latvijā suga ir sastopama reti visā valsts teritorijā — tā aug mēreni mitros un pārmitros lapkoku un jauktos mežos, sevišķi plūstoša ūdens tuvumā. Attālvārpu grīslis ir daudzgadīgs, 30-60 cm garš lakstaugs, kurš pieder vienādvārpu grīšļu grupai, jo tā vīrišķie ziedi atrodas vārpiņu apakšdaļā. Augs veido nelielu, skraju ceru. Stublājs ir trīsšķautņains, visā garumā ar 0,15-0,2 cm šaurām lapām. Ziedkopu veido sīkas, aptuveni 0,5 cm sīkas, savstarpēji attālu novietotas 4-10 vārpiņas. Seglapas ir ļoti garas, līdzīgas stublāja lapām un pārsniedz ziedkopu. Augļa pūslītis ir zaļš, knābītis īsi divzobains. Segplēksne bāli plēvjaina, strupa, īsāka nekā pūslītis. Zied jūnijā. «attālvārpu grīslis - Carex remota L. - Augi - Latvijas daba». www.latvijasdaba.lv. Skatīts: 2022-05-03.