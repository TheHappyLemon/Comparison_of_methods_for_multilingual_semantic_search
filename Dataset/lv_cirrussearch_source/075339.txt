Johans VI Ambundi (vācu: Johannes Ambundi von Schwan, latīņu: Iohannes Habundus, saukts arī par Abundi, Ambundij, Habundi, Habindi, Habendi, miris 1424. gada 16. jūnijā) vai Jānis Habunds bija Rīgas desmitais virsbīskaps. Dzimis 1384. gadā. 1391. gadā studēja tieslietas Prāgas Kārļa universitātē un ieguva ļoti labu izglītību. 1412. gadā darbojās Nirnbergā, piedalījās daudzās diplomātiskās misijās. 1416. gadā ievēlēts par Kūras (Chur) bīskapu Šveicē. 1418. gadā pēc Vācijas impērijas ķeizara Zigismunda ieteikuma pāvests viņu apstiprināja par Rīgas arhibīskapu un caur Lībeku viņš devās jūras ceļojumā uz savu jauno rezidences vietu. 1418. gada 13.oktobrī piedalījās Vācu ordeņa sarunās ar Polijas karali Jagaili. 1419. gadā arhibīskaps Ambundi panāca Livonijas konfederācijas landtāgu regulāru sasaukšanu Valkā. 1423. gadā viņš panāca, ka tika atcelta pāvesta Bonifācija IX bulla par Rīgas baznīcas inkorporāciju Livonijas ordenī. Ordeņa brāļi sūdzējušies, ka jaunais virsbīskaps esot skops vīrs ar cietu raksturu. Miris 1424. gada 16. jūnijā. Rusova hronika: "Zīverts Landers no Španheimas, 32. Vācu ordeņa mestris, valdīja pēc Ditriķa Tirka un veda pastāvīgus kaŗus ar leišiem. Viņa laikā bija arī lieli strīdi starp Rēveles pilsētu un mūķieņu klosteri, šo strīdu mestris izbeidza 1422.gadā. Rīgas virsbiskapiju tajā laikā pārvaldīja agrākais Kurzemes biskaps Jānis Habunds, 10. virsbiskaps pēc skaita". Rīgas arhibīskapi