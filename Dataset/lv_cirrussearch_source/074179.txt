Parole (franču: parole — 'vārds') ir slepens vārds, vārdu salikums vai simbolu virkne, kura glabā pieeju kādai nozīmīgai informācijai, piemēram, bankas kontam, e-pastam, telefona SIM kartei un/vai telefonam, seifam, kāpņu telpas durvīm, operētājsistēmu piekļuvei. Parolei ir jābūt grūti uzminamai, lai turētu savus datus noslēpumā. Daudzi mūsdienu lietotāji, lai neaizmirstu paroli, mēģina veidot vieglas paroles, kuras viņiem asociējas ar sevi vai sev tuvākajiem, piemēram, personas koda pirmā daļa, telefona numuru, uzvārdu, taču tādas paroles ir viegli atminamas un nesniedz vajadzīgo aizsardzību. Pērn populārākās paroles ASV bija: 123456, password, blink182, admin, qwerty, letmein, kā arī mīļākā krāsa, vietējais pasta indekss. Šīs paroles ir viegli uzminēt, pat nelietojot paroļu uzlaušanas programmas. Ir svarīgi savu paroli turēt drošībā un neatklāt to nevienam citam. Paroles nonākšana svešās rokās ļauj ne vien piekļūt cita lietotāja datiem, bet arī rīkoties cita lietotāja vārdā. Par drošāku risinājumu tiek uzskatīta paroļu pārvaldnieku izmantošana, kas ļauj izmantot garas, unikālas nejaušu simbolu virknes. Arī vairākos populāros tīmekļa pārlūkos, piemēram, Firefox un Chrome, ir iekļauti savi paroļu pārvaldnieki. Ja paroļu pārvaldnieks izmantots netiek, lielāko drošību nodrošinās parole, kas ir grūti uzminama (gan cilvēkiem, gan datorizētiem minētājiem), taču arī tādai, ko viegli atcerēties, lai to nebūtu jāglabā pierakstītu. Agrāk populārie ieteikumi paroles izmantot speciālos simbolus, aizstājot ar tiem burtus, kā arī uzspiest lietotājiem regulāru paroļu maiņu, vairs netiek uzskatīti par labiem, jo noved pie viegli uzminamu shēmu izmantošanas vai paroļu pierakstīšanas. Tā vietā ieteicams ievērot šādus principus: Dažādām sistēmām izmantojiet atšķirīgas paroles. Neizmantojiet triviālas paroles. Ziema2020, wikiKantoris, parole vai jūsu dzimšanas datums nebūs droša parole. Izvēlieties stiprāko paroli ko varat atcerēties. Nav jēgas no paroles `²7 -%òv9¶Ã,ÒEãþ_`, ja tā stāvēs pierakstīta uz lapiņas. Tā vietā izvēlieties dažu nesaistītu vārdu frāzi (piemēram, AģentsVētraināPiparballe vai MargaretThatcheris110%SEXY.) vai 8-10 nejaušu simbolu paroles un atrodiet kā to iegaumēt (piem. kMI/-17cm — ķermeņa masas indekss dalīts ar mīnus septiņpadsmit centimetriem). Neizmantojiet paroles no piemēriem. Nedz no šiem, nedz citiem. Populārākā parole tagad ir "password1" (latviski) «OUCH! septembra numurā - paroļu pārvaldnieki». 2017-09-22. Skatīts: 2019-12-22. «The Man Who Wrote Those Password Rules Has a New Tip: N3v$r M1^d!». Skatīts: 2017-08-07. «Nopublicētās paroles - atgādinājums ievērot labo praksi». 2018-04-26. Skatīts: 2019-12-22. «NIST Special Publication 800-63B». Skatīts: 2019-12-22. «OUCH! aprīļa numurā - paroļu frāzes». 2017-04-19. Skatīts: 2019-12-22. «MargaretThatcheris110%SEXY.». Skatīts: 2019-12-22.