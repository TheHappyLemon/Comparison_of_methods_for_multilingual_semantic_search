Karmelo Kijens Entonijs (angļu: Carmelo Kiyan Anthony; dzimis 1984. gada 29. maijā Bruklinā, ASV) ir bijušais amerikāņu basketbolists, spēlēja vieglā uzbrucēja un spēka uzbrucēja pozīcijā. Bijis ASV basketbola izlases dalībnieks, kuras sastāvā kļuvis par trīskārtēju olimpisko čempionu. Pēdējā komanda, ko pārstāvēja 2022. gadā ir Nacionālās basketbola asociācijas (NBA) klubs Losandželosas "Lakers", bet ilgāko karjeras daļu aizvadījis Denveras "Nuggets" un Ņujorkas "Knicks". Piedalījies 10 NBA Visu Zvaigžņu spēlēs. 2003. gada NBA draftā viņu izraudzījās Denveras "Nuggets" ar kopējo 3. kārtas numuru. Pirmās septiņas ar pusi NBA sezonas K. Entonijs pārstāvēja Denveras "Nuggets", būdams komandas līderis. Ņujorkas "Knicks" viņš nokļuva 2011. gada 21. februārī kā liela maiņas darījuma starp "Nuggets", "Knicks" un Minesotas "Timberwolves" svarīgākais dalībnieks. 2012.—2013. gada sezonā kļuva par regulārās sezonas rezultatīvāko spēlētāju ar vidēji spēlē gūtiem 28,7 punktiem. Visās "Knicks" sastāvā nospēlētajās sezonās K. Entonijs ir bijis komandas rezultatīvākais spēlētājs. 2014. gada 24. janvāra spēlē pret Šarlotas "Bobcats" viņš uzstādīja savu un "Knicks" rezultativitātes rekordu, iemetot 62 punktus. 2017. gadā, kad "Knicks" rezultāti bija vāji, un komandai bija parādījusies alternatīva līdera lomai — latviešu basketbolists Kristaps Porziņģis, arvien biežāk izskanēja informācija par komandas vēlmi tās ilggadīgo līderi aizmainīt. Septembrī tika veikts maiņas darījums ar Oklahomasitijas "Thunder", kurā pret K. Entoniju komanda ieguva Enesu Kanteru, Dagu Makdermotu un 2018. gada drafta otrās kārtas izvēli. 2018. gada jūlijā K. Entonijs tika aizmainīts uz Atlantas "Hawks" pret Denisu Šrēderu un Filadelfijas "76ers" spēlētāju Timotē Luvavu-Kabarro. Maiņas darījumā tika plānots, ka komanda spēlētāju uzreiz atbrīvos no līguma. 13. augustā K. Entonijs kā brīvais aģents noslēdza līgumu ar Hjūstonas "Rockets" un sezonā saņēma veterānu minimumu — 2,4 miljonu atalgojumu. 2019. gada novembrī K. Entonijs pievienojās Portlendas "Trail Blazers", kur aizvadīja pilnvērtīgu sezonu, dodoties starta pieciniekā visās 58 spēlēs, kurās piedalījās, tāpat arī izslēgšanas spēlēs, kurām komanda kvalificējās. 2021. gada augustā K. Entonijs noslēdza līgumu ar vienu no līgas vadošajām komandām Losandželosas "Lakers", pievienojoties vairākiem citiem izciliem līgas veterāniem ar Lebronu Džeimsu priekšgalā. Traumu un citu iemeslu dēļ sezona nebija veiksmīga, "Lakers" nekvalificējoties izslēgšanas spēlēm, taču K. Entonijs guva vidēji 13,3 punktus spēlē. Sekojošajā 2022.—2023. gada sezonā neviena NBA komanda neiekļāva pieredzējušo spēlētāju savā sastāvā un 2023. gada maijā tika paziņots, ka K. Entonijs beidz savu profesionālā basketbola karjeru. Kopā ar ASV izlasi K. Entonijs četras reizes ir piedalījies olimpiskajās spēlēs, izcīnot trīs olimpiskās zelta medaļas (2008, 2012, 2016) un bronzas medaļu 2004. gada vasaras olimpiskajās spēlēs. Izcīnījis bronzu 2006. gada Pasaules čempionātā. K. Entonijs ir ASV basketbola izlases visu laiku rezultatīvākais spēlētājs, kā arī līderis pēc nospēlēto spēļu un izcīnīto atlēkušo bumbu skaita. 2016. gada vasaras olimpiskajās spēlēs K. Entonijs bija ASV izlases kapteinis. «NBA.com: Carmelo Anthony Player Info». NBA.com. Arhivēts no oriģināla, laiks: 2003-12-04. Skatīts: 2008-07-08. «Knicks, 'Melo get their wishes with blockbuster deal». NBA.com. 2011. gada 21. februāris. Arhivēts no oriģināla, laiks: 2014. gada 27. decembrī. Skatīts: 2011. gada 22. februāris. (angliski) Jānis Celmiņš. «Entonijs pievienojies "Knicks"». sportacentrs.com, 2011. gada 22. februāris. Skatīts: 2011. gada 22. februāris. Frank Isola. «Carmelo Anthony breaks Knicks’ all-time single-game record with 62 points». New York Daily News (en-US), 2014-01-27. Skatīts: 2024-04-01. «Trīskārtējais olimpiskais čempions Karmelo Entonijs noslēdz profesionāļa karjeru». Sportacentrs.com (latviešu). 2023-05-22. Skatīts: 2023-05-23. Vikikrātuvē par šo tēmu ir pieejami multivides faili. Skatīt: Karmelo Entonijs. Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski) IMDb profils (angliski)