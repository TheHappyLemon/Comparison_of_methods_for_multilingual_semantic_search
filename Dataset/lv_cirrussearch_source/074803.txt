Barbs ir viena no karstasiņu zirgu šķirnēm pasaulē. Barbs tāpat kā tā slavenais kaimiņš arābu zirgs ir ietekmējis lielu daļu zirgu šķirņu izveidi pasaulē. Ir viedoklis, ka Godolfīna arābs, kas kļuva par vienu no angļu tīrasiņu zirga ciltstēvu, patiesībā bija barbs. Barbs tāpat kā arābu zirgs ir tuksneša zirgs. Tā ir berberu veidota zirgu šķirne Marokā. Ir uzskats, ka barbs ir tiešais pēctecis savvaļas zirgiem, kas apdzīvoja Ziemeļāfriku ledus laikmeta laikā. Ja tā ir patiesība, tad barbs ir vecāka zirgu šķirne nekā arābu zirgi, lai gan mūsdienās vairs nav sastopami "tīri" barbi, jo barbi savā laikā ir tikuši diezgan nekontrolēti krustoti ar dažādām šķirnēm. Ir zināms, ka barba asinīm ir bijis piejaukts arābu zirgs, bet barba izskatā tas nav redzams. Barbs ir masīvs un lielāka auguma nekā arābs. Augstums skaustā 1,40-1,55 m, svars 400-550 kg. Starp barbu un arābu ir fundamentālas atšķirības. Barbam ir jaudīga krūšu daļa, augsti pleci, īsa mugura, slīpi krusti un zemu novietota aste, barba galvas forma atgādina primitīvos zirgus. Tā profils ir taisns vai reizēm izliekts ("romiešu deguns"). Barbam ir spēcīgas kājas un nelieli, izturīgi nagi. Barbs neizceļas ar vieglām gaitām, bet tam ir ļoti jaudīgs sprints. Barbs parasti ir sirms, bērs, melns un ruds. Barba ietekme ir redzama Andalūzijas un lucitano zirga izskatā. Šo šķirņu izveidē barbam ir vislielākā ietekme. Barba asinis ir bijušas piejauktas amerikāņu kvarterzirgam un Amerikas jājamzirgam. Barbs ir arī ietekmējis Kamargas zirgu šķirni un Ziemeļamerikas mustangu. Barbs bija berberu kara zirgs. Berberi augstu vērtēja barba izturību, pieticību un spēju ļoti ātri skriet īsās distancēs, kā arī dedzīgo temperamentu. Nicola Jane Swinney "Horse Breeds of the world" Elwyn Hartley Edwards "Horses" http://www.infohorse.com/wildhorses.asp http://www.arkwild.org/ https://web.archive.org/web/20070606075422/http://www.saudiaramcoworld.com/issue/200701/the.barb.htm