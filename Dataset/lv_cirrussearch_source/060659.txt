Terēza Štadlobere (vācu: Teresa Stadlober; dzimusi 1993. gada 1. februārī) ir austriešu distanču slēpotāja, 2022. gada ziemas olimpisko spēļu bronzas medaļas ieguvēja skiatlonā. Viņas tēvs Aloizs Štadlobers arī bijis distanču slēpotājs, piecu olimpisko spēļu dalībnieks, bet māte ir kalnu slēpotāja Rosvita Šteinere, piedalījusies divās olimpiskajās spēlēs, 1987. gada Pasaules čempionāta sudraba medaļas ieguvēja slalomā. Terēzas vecākais brālis Luiss arī ir nodarbojies ar distanču slēpošanu, piedalījies 2018. gada ziemas olimpiskajās spēlēs. 2013. gada Pasaules čempionātā junioriem Liberecā T. Štadlobere izcīnīja divas medaļas: zeltu 10 km skiatlonā un sudrabu 5 km brīvā stila distancē. 2013. gadā 20 gadu vecumā pirmoreiz piedalījās arī Pasaules čempionātā, ieņēma 29. vietu skiatlonā un 26. vietu 10 km distancē brīvajā stilā, startēja arī Austrijas komandas sastāvā stafetē (11. vieta). Pasaules kausa (PK) sacensībās debitēja 2013. gada 29. novembrī Kūsamo. 2014. gada Pasaules U-23 čempionātā izcīnīja bronzas medaļu skiatlonā. Piedalījās 2014. gada ziemas olimpiskajās spēlēs Sočos, labāko rezultātu individuāli sasniedza 30 km distancē brīvajā stilā, ieņemot 20. vietu. Sieviešu stafetē ieņēma 12. vietu, bet komandu sprintā kopā ar Kateržinu Smutnu ierindojās 8. vietā. 2014.—2015. gada sezonā izcīnīja 2. vietu Pasaules kausa U-23 kategorijā, nākamajā sezonā šajā vērtējumā ieņēma 3. vietu. 2018. gada 6. janvārī Tour de Ski posmā Valdifjemmē, ieņemot trešo vietu 10 km distancē klasiskajā stilā ar kopēju startu, izcīnīja savu pirmo pjedestālu PK posmos. 2018. gada ziemas olimpiskajās spēlēs Phjončhanā labāko rezultātu sasniedza skiatlonā, ieņemot 7. vietu. Arī pārējās individuālajās distancēs ieņēma vietas labāko desmitniekā, iegūstot 9. vietu gan 10 km distancē brīvajā stilā, gan 30 km klasiskajā stilā. 2017.—2018. gada sezonā ieņēma 8. vietu PK kopvērtējumā, kas ir viņas labākais sasniegums karjerā. 2021. gada Pasaules čempionātā ieņēma 4. vietu skiatlonā, sasniedzot savu labāko rezultātu pasaules čempionātos. 2022. gada ziemas olimpiskajās spēlēs Pekinā skiatlonā izcīnīja bronzas medaļu. «Teresa Stadlober». olympics.com (angļu). Arhivēts no oriģināla, laiks: 2022. gada 24. martā. Skatīts: 2022. gada 15. martā. «Weng and Poltoranin take 6th stage of Tour de Ski». fis-ski.com (angļu). 2018. gada 6. janvārī. Skatīts: 2022. gada 15. martā. Vikikrātuvē par šo tēmu ir pieejami multivides faili. Skatīt: Terēza Štadlobere. Olympedia profils (angliski) FIS profils (distanču slēpošana) (angliski)