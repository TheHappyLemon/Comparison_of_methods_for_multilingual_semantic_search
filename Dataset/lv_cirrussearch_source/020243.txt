Alisa Mariča (serbu: Алиса Марић; dzimusi 1970. gada 10. janvārī Ņujorkā) ir Serbijas starptautiskā lielmeistare šahā (WGM, 1988). Piedzimusi ASV, kur viņas tēvs strādājis ANO. Agri pierādījusi savas spējas šahā, 12 gadu vecumā uzvarot Belgradas šaha čempionātā sievietēm un iegūstot 2. vietu Pasaules junioru čempionātā U20 vecuma grupā. Pēc gada triumfējusi Dienvidslāvijas sieviešu šaha čempionātā, bet 18 gadu vecumā FIDE Maričai piešķīra starptautiskās lielmeistares nosaukumu (WGM). 1980. gadu beigās izvirzījusies par vienu no spēcīgākajām šahistēm, četras reizes piedaloties Pasaules čempiones nosaukuma izcīņas pretendentu turnīros. Lielākais panākums bija 1990. gadā, kad Gruzijas pilsētā Boržomi Mariča dalīja pirmo vietu ar Ķīnas pārstāvi Sje Dzjuņa, bet papildmačā par tiesībām spēlēt ar toreizējo Pasaules čempioni Maiju Čiburdanidzi viņai zaudēja ar 2½:4½ (+1 -3 =3). Arī turpmākajos pretendentu turnīros Mariča uzrādīja labus rezultātus: 1992. gadā Šanhajā — 4. vieta; 1994. gadā Tilburgā — 5. vieta; 1997. gadā Groningenā — 6. vieta. Pēc tam, kad Pasaules čempionāti pārgāja uz izslēgšanas sistēmu, Mariča tajos piedalījās divas reizes: 2000. gadā sasniedza pusfinālu, kur zaudēja Cjiņai Kaņjinai; 2002. gadā izstājās 3. raundā pēc zaudējuma Džu Čeņai. No 1986. gada līdz 2006. gadam 10 reizes piedalījusies Pasaules šaha olimpiādēs, kur pārstāvējusi Dienvidslāvijas un Serbijas nacionālās izlases. Izcīnījusi bronzas medaļu komandu ieskaitē (1988) un bronzas medaļu individuālajā ieskaitē (1998). No 1999. gada līdz 2009. gadam piedalījusies arī Eiropas komandu šaha čempionātos, kur savā debijas gadā palīdzējusi Dienvidslāvijas izlasei izcīnīt sudraba medaļu komandu ieskaitē. 1993. gadā FIDE Maričai ir piešķīrusi starptautiskā vīriešu meistara nosaukumu (IM). Alisai Maričai ir dvīņumāsa Mirjana, kas ir piedzimusi tikai par 20 minūtēm vēlāk un arī ir šaha lielmeistare. Māsas Maričas ir vienīgās dvīņu māsas pasaulē ar lielmeistares tituliem. Alisa Mariča ir precējusies ar Josipu Asiku, kas strādā par šaha izdevuma «Chess Informant» redaktoru. 2011. gada 21. februārī pārim piedzima dvīņi — meitene un puika, Milica un Dušans. Alisa Mariča ir Ekonomikas zinātņu doktore un ir strādājusi par profesori Belgradas Universitātes Kultūras un mediju fakultātē. 2012. gadā bijusi Jaunatnes un sporta ministre Serbijas valdībā. 1990 Borzomi Candidates Tournament 1992 Shanghai Candidates Tournament 1994 Tilburg Candidates Tournament «1997 Groningen Candidates Tournament». Arhivēts no oriģināla, laiks: 2020. gada 3. jūlijā. Skatīts: 2013. gada 11. jūlijā. 2000 FIDE Knockout Matches 2001-02 FIDE Knockout Matches FIDE profils (angliski) Chess Games profils (angliski) 365Chess.com profils (angliski) Alisa Mariča šahista profils vietnē chesstempo.com Alisa Mariča šahista profils vietnē olimpbase.org (Pasaules šaha olimpiādes) Alisa Mariča šahista profils vietnē olimpbase.org (Eiropas komandu šaha čempionāti)