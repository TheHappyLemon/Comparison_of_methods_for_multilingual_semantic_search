Meteora medības (franču: La Chasse au météore) ir Žila Verna romāns. Tas bija viens no pēdējiem ražīgā franču zinātniskās fantastikas pioniera sarakstītajiem romāniem. Tomēr to mazāk uztver kā agrīnu zinātniskās fantastikas darbu, bet vairāk kā sociālu satīru, kas izsmej alkatību, monomāniju un iedomību. Verns romānu pirmoreiz sarakstīja 1901. gadā, bet pirms savas nāves to pārrakstīja. Tas tika publicēts tikai 1908. gadā trīs gadus pēc autora nāves un bija viens no septiņiem pēc viņa nāves publicētajiem darbiem. Romānā aprakstīta sāncensība starp diviem amatierastronomiem nelielā ASV mazpilsētā, kuri pamana jaunu meteoru un mēģina iegūt atzinību par tā atklāšanu. Izrādās, ka meteors sastāv no zelta, tātad ir ārkārtīgi vērtīgs. Tāpēc vēl viens ekscentrisks amatierzinātnieks izgudrotājs rada iekārtu, kas meteoram liks nokrist viņa izvēlētā vietā. Romānā plašus labojumus veicis Verna dēls Mišels Verns, kurš bez citām izmaiņām radīja izgudrotāja tēlu, uzsvēra romantisku apakšsižeta līniju un paplašināja romānu no 17 līdz 21 nodaļu apjomam. Romānā attēlotā nākotnes pasaule iekļauj divus politiskus pareģojumus, kuri gadsimta laikā kopš grāmatas izdošanas nav realizējušies: pirmkārt, ASV veidos 51 štats un tā karogā būs 51 zvaigzne; 1905. gadā, kad nomira Žils Verns, ASV bija 45 štati; otrkārt, Grenlande kļūs par neatkarīgu un pilnībā suverēnu valsti. Romāns latviski izdots 1979. gadā vienā grāmatā kopā ar romānu Begumas pieci simti miljonu (sērijā "Fantastikas pasaulē"). Brian Taves. «Books in Review. Review of: Jules Verne. The Chase of the Golden Meteor». jv.gilead.org.il, 1999. Arhivēts no oriģināla, laiks: 2016-03-03. Skatīts: 2016-04-09. Arhivēts 2016-03-03 Wayback Machine vietnē. Vikikrātuvē par šo tēmu ir pieejami multivides faili. Skatīt: Meteora medības.