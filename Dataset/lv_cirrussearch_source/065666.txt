Butona (indonēziešu: Pulau Buton) ir sala Indonēzijā, Lielo Zunda salu arhipelāgā. Administratīvi ietilpst Dienvidaustrumu Sulavesi provincē, dalās četros apriņķos un vienā pilsētā. Lielākā apdzīvotā vieta ir Baubau, bet iedzīvotāji lielākoties pieder butonu tautai. Sala izvietojusies Indonēzijas dienviddaļā. Austrumos to apskalo Javas jūra, bet Butonas šaurums rietumos to šķir no Sulavesi un Munas salām. Sala izstiepta ziemeļu—dienvidu virzienā 150 km garumā. Reljefs kalnains, piekrastē plaši līdzenumi, augstākā virsotne ir Lambohogo kalns (1063 m vjl) salas ziemeļos. Salā valda tropiskais klimats. Ainavā dominē lietusmeži. Salā izveidoti divi dabas rezervāti — Ziemeļbutonas rezervāts salas ziemeļos un Lambusano rezervāts dienvidos. Butona pirmoreiz minēta 14. gadsimta javiešu poēmā kā Nagarakretagama. No 14. līdz 16. gadsimtam pieminēti sešu Butonas karaļu vārdi, no kuriem sestais pieņēma islāmu un 1542. gadā pārveidoja karalisti par sultanātu. Ap 1550. gadu sultanāts nonāca Ternates kontrolē. 1612. gadā Butonas valdnieki noslēdza līgumu ar Nīderlandes Austrumindijas kompāniju un bija tās aizsardzībā līdz Indonēzijas neatkarībai. Pēdējais Butonas sultāns mira 1960. gadā. Salas ekonomika lielākoties bāzēta lauksaimniecībā un zvejā. Ievērojamas dabīgā asfalta iegulas. «Butunga». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 135. lpp. Digital Observatory for Protected Areas (DOPA) Explorer. Buton Utara Seputar Balai KSDA Sulawesi Tenggara. SM Lambusango Vikikrātuvē par šo tēmu ir pieejami multivides faili. Skatīt: Butona. Encyclopædia Britannica raksts (angliski)