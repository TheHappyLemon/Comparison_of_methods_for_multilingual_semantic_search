Admiralitātes šaurums Admiralitātes šaurums (angļu: Admiralty Sound, spāņu: Paso Almirantazgo) vai Bušāra šaurums (Estrecho Bouchard; argentīniešu avotos) ir ap 55 km garš un 5—20 km plats jūras šaurums Antarktīdas piekrastē. Atdala Snouhilas un Sīmora salas dienvidos no Džeimsa Rosa salas ziemeļos un savieno Vedela jūras Erebusa un Terora līci ziemeļaustrumos ar Larsena līci dienvidrietumos. Šauruma abos galos atrodas divas nelielas saliņas: ziemeļaustrumu galā Kokbērna sala, dienvidrietumu — Lokjera sala. Visās salās šauruma piekrastē atrodamas krīta un terciāra augu un dzīvnieku fosilijas. Šauruma ziemeļaustrumu galu atklāja britu Džeimsa Rosa ekspedīcija 1843. gada 6. janvārī un atzīmēja to kā Admiralitātes līci (Admiralty Inlet), jo nebija noskaidrots tā garums. Šaurumu starp Snouhilas un Džeimsa Rosa salu atklāja un nokartēja zviedru ekspedīcija Oto Nordenšelda vadībā 1902. gada 9.—10. martā. Šauruma dienvidu krastā Snouhilas salā zviedru ekspedīcija ierīkoja bāzes nometni, kas bija nepārtraukti apdzīvota no 1902. gada 12. februāra līdz 1903. gada 11. novembrim. Šauruma ziemeļaustrumu galā Sīmora salas krastā 1969. gadā tika ierīkota lielākā Argentīnas bāze Antarktīdā Marambio. «SCAR Composite Gazetteer of Antarctica». Arhivēts no oriģināla, laiks: 2018. gada 5. janvārī. Skatīts: 2012. gada 16. decembrī. Koordinātas: 64°20′S 57°10′W﻿ / ﻿64.333°S 57.167°W﻿ / -64.333; -57.167