Kolektīvā iepirkšanās ir iepirkšanās organizācijas princips, pie kura vairākas personas apvienojas grupā, lai iegūtu vairumtirdzniecības atlaides precēm un pakalpojumiem. Tipiskākais piemērs ir, kad vairāki cilvēki, izmantojot kolektīvas iepirkšanās interneta portālu, piesakās kādas piegādātāja piedāvātās preces vai pakalpojuma iepirkšanai, kā rezultātā saņem atlaižu kuponus, kas sniedz iespēju saņemt kāroto preci vai pakalpojumu ar atbilstošu atlaidi. Piegādātājs savukārt apņemas piešķirt salīdzinoši lielu atlaidi tajā gadījumā, ja būs savākts noteikts minimālais pircēju skaits, kas to apmierina. Pasaulē populārākais kolektīvas iepirkšanās portāls ir 2008. gadā dibinātais amerikāņu serviss Groupon. Latvijā Groupon savu darbību neuzsāka, taču no 2012. līdz 2017. gadam Rīgā bija reģistrēta SIA "GroupON Latvija". 2010. gada augustā parādījās pirmie Latvijas kolektīvās iepirkšanās portāli - oppaa.lv un KopāLētāk.lv. Tajā pašā gadā tiem sekoja bigo.lv; Draugiem Grupas zīmols Pērkam Kopā; CityLife.lv (zināms arī kā Atlaizuklubs.lv), kas darbojās arī Lietuvā; deal24.lv, kas darbojās Baltijas valstīs un Somijā; SIA "VideoCV.lv" piederošais Superakcijas.lv un citi. 2011. gadā tirgū no Igaunijas ienāca portāls Cherry.lv un Krievijas zīmola KupiKupon.ru meitas uzņēmums ZiZu.lv. 2012. gada maijā Cherry.lv apvienojās ar CityLife.lv un apvienotais uzņēmums kopā ar citiem Igaunijas un Lietuvas kolektīvās iepirkšanās portāliem tika iekļauti Igaunijas Cherry Media grupā, kura bija dibināta 2010. gadā un 2011. gadā uzsāka kopīgu darbību ar Čehijas e-komercijas uzņēmumu grupu Slevomat. 2011. un 2012. gadā nozare vēl piedzīvoja uzplaukumu, taču kādu laiku pēc ekonomiskās krīzes beigām nozares ieņēmumi sāka kristies - piemēram, 2014. gadā Cherry.lv apgrozījums kritās un nācās atlaist daļu darbinieku. 2016. gada maijā Cherry Media paziņoja, ka finansiālu grūtību dēļ pārtrauc darbību Latvijā un Igaunijā, taču solīja, ka pircēji saņems nopirktos pakalpojumus. Augustā Patērētāju tiesību aizsardzības centrs vērsās Valsts policijā, prasot izmeklēt portāla darbību no 2015. gada beigām, saskatot tajā noziedzīga nodarījuma pazīmes, jo kuponu pakalpojumu sniedzēji šajā laikā no portāla nebija saņēmuši solīto apmaksu par tiem. 2017. gadā portālu Kopā Lētāk pārņēma uzņēmējs Aldis Kaļiņins, solot to "restartēt". 2020. gada pavasarī, sākoties COVID-19 pandēmijas dēļ izsludinātajam ārkārtas stāvoklim Latvijā, darbību pārtrauca portāls ZiZu, lai gan pakalpojumu sniedzēji ziņoja, ka naudu no ZiZu par pakalpojumiem nav saņēmuši jau kopš janvāra. Portāls piederēja uzbeku uzņēmējam Samadjonam Muhamedovam. 2019. gada sākumā līdzīgos apstākļos darbību pātrauca portāls kumi.lv. Šobrīd (2021. gada martā) savu darbību vēl turpina serviss Pērkam Kopā; portāla Kopā Lētāk sākumlapā izvietots paziņojums, ka tajā "notiek rekonstrukcija". «GroupON Latvija, SIA, 40103569054 - par uzņēmumu». Lursoft (latviešu). 2021-03-12. Skatīts: 2021-03-12. «Pērkam Kopā | Facebook». Facebook. 2010-08-17. Skatīts: 2021-03-12. «Mūsu zīmoli - Draugiem Group». draugiemgroup.com. Skatīts: 2021-03-12. «Pērkam Kopā | Facebook». Facebook. 2010-09-25. Skatīts: 2021-03-12. «Kolektīvās iepirkšanās portāls "Superakcijas.lv" meklē investoru». Jauns.lv (latviešu). 2011-04-11. Skatīts: 2021-03-12. «Jauns bizness - kolektīvās iepirkšanās portāli • IR.lv». IR.lv (lv-LV). 2011-03-05. Skatīts: 2021-03-12. Willie Johnston. «Ieskats kolektīvās iepirkšanās nozares vēsturē Latvijā». mrdeal.lv, 2020-11-12. Skatīts: 2021-03-12. «Apvienojas divi spēcīgākie kolektīvās iepirkšanās portāli Latvijā – Cherry.lv un CityLife.lv». 15min.lv (lv-LV). 2012-05-09. Skatīts: 2021-03-12. Ģirts Slaviņš. «Cherry Media pievienojas e-komercijas lieluzņēmumam Slevomat Grupai - Tirgus vēstis - Latvijas reitingi». www.reitingi.lv (latviešu), 2011-02-12. Skatīts: 2021-03-12. Elza Zīda. «Cherry Media un Slevomat Grupa izveido Centrāleiropas lielāko kolektīvās iepirkšanās portālu grupu - Tirgus vēstis - Latvijas reitingi». www.reitingi.lv (latviešu), 2011-12-22. Skatīts: 2021-03-12. «Pērnā gada e-komercijas dzinulis - kolektīvā iepirkšanās». BNN (lv-LV). 2012-04-20. Arhivēts no oriģināla, laiks: 2014-07-12. Skatīts: 2021-03-12. «Kolektīvās iepirkšanās durvis aizveras. Igauņu “ķirsis” aiziet no Latvijas». LA.LV (latviešu). 2016-08-16. Skatīts: 2021-03-12. «Kolektīvās iepirkšanās portāli Cherry.lv un Citylife.lv beidz savu darbību». skaties.lv. 2016-05-27. Skatīts: 2021-03-12. «Cherry Media - Patērētāju tiesību aizsardzības centrs». 2016-05-03. Arhivēts no oriģināla, laiks: 2022-03-08. Skatīts: 2021-03-12. «Uzņēmējs: Uzticības līmenis kolektīvās iepirkšanās portāliem ir krities». Dienas Bizness (latviešu). 2017-03-27. Skatīts: 2021-03-12. Apmaksāta informācija. «Kolektīvās iepirkšanās portāli joprojām aktuāli». TVNET (latviešu), 2017-03-22. Skatīts: 2021-03-12. «Atlaižu kuponu portāls paliek parādā prāvu summu». Jauns.lv (latviešu). 2020-08-10. Skatīts: 2021-03-12. «Kopā Lētāk mājaslapa». www.kopaletak.lv. Arhivēts no oriģināla, laiks: 2022-03-08. Skatīts: 2021-03-12. Studiju darbs "Kolektīvo iepirkšanās portālu attīstība Baltijas valstīs" (Rīgas Tehniskā universitāte, 2012) Portāls Pērkam Kopā.lv