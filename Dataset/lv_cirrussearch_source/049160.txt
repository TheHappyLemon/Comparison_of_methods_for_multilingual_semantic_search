Labiodentāls nazāls līdzskanis tiek lietots dažās runātajās valodās. IPA simbols šai skaņai ir ɱ, attiecīgais X-SAMPA simbols ir F. Reizēm IPA tiek lietots <m> ar dentālo diakritisko zīmi: [m̪]. Tiek izrunāts ļoti līdzīgi bilabiālajam nazālajam līdzskanim [m], tikai tā vietā, lai lūpas pieskartos viena otrai, apakšlūpa pieskaras augšzobiem. Lūpu un zobu pozīcija ir tāda pati, kā izrunājot pārējos labiodentālos līdzskaņus, kā [f] un [v]. Nav apstiprināts tas, ka labiodentālais nazālais līdzskanis kādā valodā pastāvētu kā atsevišķa fonēma. Tomēr tā ir bieži sastopama, jo ir universāls alofons /m/ (un reizēm /n/) pirms labiodentālajiem berzeņiem [f] un [v], kā angļu valodas vārdā comfort vai krievu valodas vārdā трамвай. Iespējams, ka tādā pašā (alofona) funkcionalitātē [ɱ] sastopams latviešu valodā, bet nav apskatīts pieejamajos valodnieku darbos.[nepieciešama atsauce] Labiodentāla nazāla līdzskaņa raksturojumi: Pēc artikulācijas veida tas ir slēdzenis; balss traktā tiek noslēgta gaisa plūsma. Pēc Artikulācijas vietas tas ir labiodentāls līdzskanis; tiek artikulēts ar apakšlūpu un augšzobiem. Pēc fonācijas tas ir balsīgs; artikulācijas laikā balss saites vibrē. Tas ir nazāls līdzskanis; gaiss plūst caur degunu. Tas ir centrāls līdzskanis; gaiss plūst pāri mēles vidum, nevis tās malām. Pēc gaisa plūsmas mehānisma tas ir ekspiratorisks; gaisa plūsma tiek virzīta uz āru ar plaušu palīdzību. Latviešu valodā tiek atveidots pēc alofona formas - ar "m" vai "n".