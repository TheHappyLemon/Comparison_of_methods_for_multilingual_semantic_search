Genādijs Židko (krievu: Геннадий Валериевич Жидко, dzimis 1965. gada 12. septembrī, miris 2023. gada 16. augustā) bija Krievijas Federācijas ģenerālpulkvedis, Austrumu kara apgabala pavēlnieks (2018—2021). Krievijas bruņoto spēku kontingenta štāba priekšnieks Sīrijas pilsoņu karā (2016). Krievijas 2022. gada iebrukuma Ukrainā laikā viņš no jūnija līdz oktobrim bija Krievijas bruņoto spēku Apvienotā grupējuma pavēlnieks "speciālās militārās operācijas zonā" (командующий Объединённой группировкой войск Вооружённых Сил России в зоне специальной военной операции). Dzimis 1965. gadā Sirdarjas apgabala Jangiabadas ciemā. 1987. gadā absolvēja Taškentas Augstāko tanku komandieru skolu un dienēja 27. gvardes motorizēto strēlnieku divīzijā Volgas un Volgas-Urālu militārajā apgabalā. Pēc PSRS sabrukuma piedalījās Tadžikistānas pilsoņu karā, 1997. gadā absolvēja Maļinovska Bruņutanku spēku militāro akadēmiju, 2007. gadā Ģenerālštāba akadēmiju. Bija Volgogradas 20. gvardes motorizēto strēlnieku divīzijas komandieris (2007—2009), 20. gvardes armijas komandiera vietnieks (2009—2011), 6. armijas komandiera pirmais vietnieks (2011—2015), 2. gvardes armijas komandiera pirmais vietnieks (2015—2016), 2. gvardes armijas komandieris (2016—2017). 2016. gadā ģenerālmajors Židko piedalījās Sīrijas pilsoņu karā, būdams tur izvietoto Krievijas Federācijas Bruņoto spēku štāba priekšnieks. No 2017. līdz 2018. gadam viņš bija Krievijas Federācijas Bruņoto spēku Ģenerālštāba priekšnieka vietnieks. 2018. gadā viņu paaugstināja par ģenerālleitnantu un iecēla par Austrumu militārā apgabala komandieri. 2020. gadā paaugstināja par ģenerālpulkvedi un 2021. gadā iecēla par Krievijas aizsardzības ministra vietnieku — Krievijas Federācijas Bruņoto spēku Galvenās militāri politiskās direkcijas vadītāju. Kad pēc Krievijas bruņoto spēku militārajām neveiksmēm Krievijas iebrukumā Ukrainā 2022. gada jūnijā armijas ģenerāli Dvorņikovu atstādināja no Krievijas BS virspavēlnieka amata Ukrainā, viņa vietu ieņēma Genādijs Židko. Ukrainas bruņoto spēku pretuzbrukuma laikā 8. oktobrī viņu nomainīja armijas ģenerālis Sergejs Surovikins. Židko nomira 2023. gada 16. augustā Maskavā, 57 gadu vecumā. Lielbritānijas Aizsardzības ministrija: Kopš iebrukuma Ukrainā sākuma Krievijā atlaisti vairāki armijas komandieri lsm.lv, LETA 2022. gada 7. augustā Krievijas karaspēka jaunais pavēlnieks Ukrainā — «totāli nežēlīgs» lsm.lv 2022. gada 9. oktobrī «Умер бывший командующий Восточным военным округом Геннадий Жидко» [Former commander of the Eastern Military District Gennady Zhidko died]. RIA Novosti (krievu). 2023. gada 16. augusts. «Russia's Former Top Commander in Ukraine Dies». The Moscow Times (angļu). 2023. gada 17. augusts. Skatīts: 2023. gada 17. augusts. Marc Bennetts. «Russian commander dismissed over war failings dies ‘of illness’ in Moscow». The Times (angļu), 2023. gada 17. augusts. Skatīts: 2023. gada 17. augusts. Vikikrātuvē par šo tēmu ir pieejami multivides faili. Skatīt: Genādijs Židko.