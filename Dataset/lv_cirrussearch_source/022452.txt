LitSat-1 ir Lietuvas viens no diviem pirmajiem pavadoņiem. Otrs ir LituanicaSAT-1; tie Starptautiskajā kosmosa stacijā nogādāti 2014. gada janvārī, bet februārī palaisti brīvā lidojumā. Projekta primārais mērķis ir izmēģināt jauna veida pjezoelektrisko orientācijas sistēmu, kas tālāk varētu tikt pārbaudīta nākamajā lidojumā 2015. gadā. Paredzēts, ka LitSat-1 no orbītas translēs trīs sabiedrības balsojumā izvēlētus vārdus lietuviešu valodā. LitSat-1 veidojusi komanda no Lietuvas kosmosa asociācijas, Kauņas tehnoloģiju universitātes, Kosmosa zinātņu un tehnoloģiju institūta un Viļņas Ģedimina tehnikas universitātes. Pavadonis veltīts lietuviešu pilotu Steponas Darius un Stasys Girėnas pirmā transatlantiskā lidojuma 80 gadadienai. Misija nosaukta par Misija Lituanica 80. LitSat-1 veidots pēc CubeSat 1U standarta kuba formā ar malām 10 cm un masu 1,33 kg. LitSat-1 līdz ar citiem 32 nanopavadoņiem tika palaists 2014. gada 9. janvārī plkst. 18:07:05 UTC kosmosa kuģa Cygnus Orb-1 kravas telpā ar nesējraķeti Antares 120 no Vidusatlantiskā reģionālā kosmoporta (MARS) starta laukuma LP-0A. 12. janvārī Cygnus ieradās Starptautiskajā kosmosa stacijā (SKS). LitSat-1 brīvā lidojumā palaists no stacijas Kibo moduļa īpašas nanopavadoņu palaišanas ierīces 28. februārī 07:30 UTC. Reizē ar to palaisti pavadoņi LituanicaSAT-1, SkyCube-1, ArduSat-2 un UAPSAT. LituanicaSAT-1 ESTCube-1 Venta-1 Pirmie Lietuvas nanopavadoņi devušies kosmosā LETA-AFP, 2014-01-09 Misija Lituanica 80 (lietuviski)