Jūsaku Maedzava (前澤 友作, Maezawa Yūsaku, dzimis 1975. gada 22. novembrī) ir Japānas uzņēmējs, miljardieris, mūziķis, mākslas darbu kolekcionārs. 1991. gadā iestājās Waseda Jitsugyo vidusskolā. Tur viņš kopā ar klasesbiedriem izveidoja mūzikas grupu Switch Style, kurā viņš bija bundzinieks. 1993. gadā grupa izlaida pirmo EP ierakstu. Pēc vidusskolas beigšanas Maedzava nolēma nemācīties koledžā; tā vietā viņš ar draudzeni pārcēlās uz ASV. Tur viņš sāka kolekcionēt mūzikas kompaktdiskus un ierakstus. Kad 1995. gadā Maedzava atgriezās Japānā, viņa albumu kolekcija kļuva par viņa pamatu viņa pirmajam uzņēmumam, kas pārdeva importētos albumus un CD pa pastu. 1998. gadā Jūsaku Maedzava izmantoja albumu pasta pasūtījumu biznesu par pamatu, lai izveidotu uzņēmumu Start Today. Tajā pašā gadā viņa mūzikas grupa parakstīja līgumu ar BMG Japan. 2000. gadā Start Today bija pārgājis uz tiešsaistes platformu, sācis pārdot apģērbu un kļuvis par publisku uzņēmumu. 2001. gadā Maedzava pasludināja pārtraukumu savā mūzikas karjerā. 2004. gadā Start Today atvēra apģērbu mazumtirdzniecības vietni Zozotown. 2010. gadā Start Today iekļuva Tokijas Fondu biržas Mothers indeksā. Līdz 2012. gadam Start Today tika uzskaitīts Tokijas Fondu biržas pirmajā sadaļā. Maezawa atkāpās no ZoZo vadības 2019. gada septembrī pēc uzņēmuma 50,1 % akciju pārdošanas SoftBank par 3,7 miljardiem ASV dolāru (400 miljardiem jēnu). Viņš arī pārdeva 30 % no savas personiskās ZoZo daļas uzņēmumam Yahoo Japan. Jūsaku Maedzava ir Tokijā bāzētā Laikmetīgās mākslas fonda dibinātājs, kuru viņš izveidoja 2012. gadā ar mērķi "atbalstīt jaunos māksliniekus kā nākamās paaudzes laikmetīgās mākslas pīlāru". Laikmetīgās mākslas fonds rīko līdzekļu vākšanu divreiz gadā. 2016. gada maijā Maedzava piesaistīja ievērojamu mediju uzmanību ar rekordlielu pirkuma cenu, izsolē par 57,3 miljoniem dolāru nopērkot Žana Mišela Baskjas 1980. gada gleznu Untitled (velns), un 2017. gada maijā atkal laužot rekordu, par 110,5 miljoniem dolāru nopērkot vēl vienu tā paša mākslinieka 1982. gada darbu Untitled (galvaskauss). 2018. gada 17. septembrī tika paziņots, ka Jūsaku Maedzava būs pirmais komercpasažieris, kas veiks lidojumu ap Mēnesi. Viņš lidotu kosmosa kuģī SpaceX Starship, kas tiek izstrādāts kopš 2017. gada. Lidojums notiktu ne agrāk kā 2023. gadā, un tā ilgums būtu gandrīz sešas dienas. Sākotnēji Maedzava bija iecerējis ņemt līdzi sešus līdz astoņus māksliniekus kā daļu no mākslas projekta ar nosaukumu #dearMoon. 2021. gada martā Maedzava tomēr mainīja plānus par saviem līdzbraucējiem. 2021. gada 13. maijā kosmiskā tūrisma uzņēmums Space Adventures paziņoja, ka 2021. gada decembrī Jūsaku Maedzava dosies ceļojumā uz Starptautisko kosmosa staciju (SKS) ar Krievijas kosmosa kuģi Sojuz, un viņam pievienosies viņa asistents Jodzo Hirano, kurš dokumentēs miljardiera gaitas kosmosā. Jūsaku Maedzavas kosmiskais lidojums sākās 2021. gada 8. decembrī, kosmosa kuģī Sojuz MS-20 dodoties Krievijas 20. viesekspedīcijā uz SKS. Kosmosa kuģa apkalpē bija komandieris Aleksandrs Misurkins un otrs kosmiskā lidojuma dalībnieks, Jūsaku Maedzavas asistents Jodzo Hirano. 20. decembrī viņi atgriezās uz Zemes, lidojumā pavadot 11 dienas 19 stundas 35 minūtes. Kosmisko lidojumu kopsavilkums: Vikikrātuvē par šo tēmu ir pieejami multivides faili. Skatīt: Jūsaku Maedzava. Biogrāfiskie dati astronaut.ru vietnē (krieviski)