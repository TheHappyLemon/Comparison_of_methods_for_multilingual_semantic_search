Bobs Houps (angļu: Bob Hope; dzimis Leslijs Tauness Houps (Leslie Townes Hope) 1903. gada 29. maijā, miris 2003. gada 27. jūlijā) bija Anglijā dzimis amerikāņu komiķis, aktieris, dziedātājs, dejotājs, autors. Houps piecas reizes saņēmis Amerikas Kinoakadēmijas balvas - divas Speciālās balvas (1940, 1944), divas Kinoakadēmijas goda balvas (1952, 1965) un Džīna Heršolta humanitāro balvu (1959). 1998. gadā karaliene Elizabete II iecēla Bobu Houpu bruņinieku kārtā. Vairāk nekā 60 gadus ilgās karjeras laikā piedalījies vairāk nekā 70 filmu un īsfilmu uzņemšanā, tai skaitā kopā ar Bingu Krosbiju un Doroteju Lamūru filmējies Road to ... filmu sērijā. 14 reizes vadījis Amerikas Kinoakadēmijas balvu pasniegšanas ceremonijas, piedalījies vairākos teātra iestudējumos, televīzijas pārraidēs un seriālos, ir 14 grāmatu autors. No 1941. līdz 1991. gadam bijis 57 United Service Organizations tūrēs, lai izklaidētu amerikāņu militāristus. 1997. gadā ASV Kongress atzina viņu par "pirmo un vienīgo ASV Bruņoto spēku goda veterānu". Houps nomira no pneimonijas 2003. gada 27. jūlijā, divus mēnešus pēc savas 100 dzimšanas dienas svinībām. Viņa mazdēls Zeks Houps stāstīja, ka vēl uz nāves gultas vectēvs saglabājis humora izjūtu. Kad viņam jautājuši, kur viņš gribētu tikt apglabāts, viņš atbildējis: "Pārsteidziet mani" (Surprise me). Viņš apglabāts Boba Houpa memoriālajā dārzā Sanfernando misijas kapsētā Losandželosā. «Committee Reports: 105th Congress (1997–1998): House Report 105-109». Library of Congress. Arhivēts no oriģināla, laiks: 2014. gada 8. oktobrī. Skatīts: 2012. gada 3. augusts. Soledad O'Brien. «Hope grandson: Laughter until the end». CNN, 2003. gada 29. jūlijs. IMDb profils (angliski) Internet Broadway Database profils (angliski) AllMovie profils (angliski)