Duresi (Durrës, Durrësi) ir pilsēta Albānijā, Adrijas jūras krastā. Albānijas otrā lielākā pilsēta, galvenā jūras osta un tūrisma centrs. Pilsētu, vārdā Epidamna (Epidamnos) 627. gadā pirms mūsu ēras dibināja Korintas un Korkīras kolonisti. Pieminēta Strabona un Aristoteļa rakstos. 229. gadā p.m.ē. pilsētu ieņēma romieši, un pārsauca par Dirrahiju (Dyrrhachium), domājams latīņu valodā nelabskanīgās izskaņas -damnos dēļ. Romiešu laikā Dirrahija bija svarīga jūras osta, jo šeit sākās romiešu Via Egnatia - galvenais ceļš no Itālijas uz Mazāziju. Dirrahija bija arī Romas provinces Epirus nova galvaspilsēta. 48. gadā p.m.ē. pie Dirrahijas notika kauja starp Cēzara un Pompeja karaspēku. Kopš apmēram 58. gada Dirrahijā ir bīskapija. Bizantijas laikos Dirrahija bija valsts galvenā osta tirdzniecībai ar rietumiem. X līdz XII gs. Dirrahija bija cīņu objekts starp Bizantiju un Sicīlijas karalisti. 1392.gadā Dirrahiju ieņēma Venēcija, nosaucot par Duraco (Durazzo). 1501.gadā Osmaņu imperators Mehmeds II pievienoja Duraco savai impērijai. Osmaņu valdīšanas laikā pilsētas nosaukums bija Dirača (Dıraç). Tā pamazām panīka, līdz XIX gs. vidū tajā bija vairs tikai 1000 iedzīvotāju. 1913.gada 17.martā Durresa kļuva par Albānijas valsts galvaspilsētu. Pirmā pasaules kara laikā pilsētu okupēja Itālija (1915) un Austroungārija (1916-1918). Starp 1918.gada oktobri un 1920.gada martu Durresa bija Albānijas pagaidu galvaspilsēta. 1926.gada zemestrīce nopostīja daļu pilsētas. 1927.gadā tika izbūvēta jauna jūras osta. 1939.gada 7.aprīlī Itālijas karaspēks no Durresas ostas sāka Albānijas okupāciju. 2.pasaules kara laikā tā atradās Itālijas (1939-1943) un Vācijas (1944) okupācijā. Osta smagi tika izpostīta Sabiedroto gaisa uzbrukumos, bet atkāpjoties to uzspridzināja vācu karaspēks. Beidzoties komunistu režīmam Albānijā, Durresa kļuva par galveno albāņu nelegālo migrantu uz Itāliju centru. Itālija atbildēja ar ostas teritorijas militāru okupāciju, kā arī pilsēta kļuva par ES humanitārās programmas operācija "Pelikāns" centru. Kosovas kara laikā pilsētā patvērumu atrada ap 110 000 albāņu bēgļu. Durresā dzimuši: Anastasijs I (Anastasius I, līdz 430-518) - Bizantijas imperators (491-518) Aleksandrs Moisiu (Aleksander Moisiu, 1879-1935) - teātra aktieris Vikikrātuvē par šo tēmu ir pieejami multivides faili. Skatīt: Duresi. Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Pareizticīgo enciklopēdijas raksts (krieviski) Austrumeiropas enciklopēdijas raksts (vāciski)