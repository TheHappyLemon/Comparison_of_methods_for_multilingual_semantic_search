Isabela (filipīniešu: Lalawigan ng Isabela, angļu: Province of Isabela, iloku: Probinsia ti Isabela, ibanagu: Provinsia na Isabela) ir viena no Filipīnu provincēm valsts ziemeļdaļā, Kagajanas Ielejas reģionā, pēc platības otra lielākā province valstī. Administratīvi dalās 2 pilsētās un 34 municipalitātēs un sīkāk 1018 barangajās. Provinces centrs un lielākā pilsēta ir Ilagana. Santjago neatkarīgā pilsēta politiski un administratīvi provincē neietilpst, bet dažkārt tai tiek pieskaitīta statistiskos nolūkos. Lielākā daļa iedzīvotāju ir iloki (69 %), ibanagi (14 %) un tagali (10 %). Isabela ir viens no valsts galvenajiem kukurūzas un rīsu audzēšanas reģioniem. Province izvietojusies Lusonas salas ziemeļaustrumos Filipīnu jūras krastā. Ziemeļos robežojas ar Kagajanu, rietumos — ar Kalingu, Kalnu provinci un Ifugao, dienvidrietumos — ar Nuevaviskaju, bet dienvidos — ar Kirino un Auroru. Provinces austrumdaļā paceļas Sjerramadres grēda, bet rietumos — Kagajanas ielejas zemiene. Augstākais kalns ir Doskvernoss (1736 m vjl) provinces ziemeļaustrumos. Ievērojamu provinces teritorijas daļu austrumos aizņem 1979. gadā dibinātais Ziemeļu Sjerramadres dabas parks 3595 km² platībā. Līdz 19. gadsimta vidum visa Kagajanas ieleja administratīvi bija sadalīta divās provincēs — Kagajana ziemeļos un Nuevaviskaja dienvidos. 1856. gadā ielejas vidusdaļā no abu provinču daļām ar karalisko dekrētu tika izveidota jauna province, kuru nosauca par godu Spānijas karalienei Izabellai II. Vikikrātuvē par šo tēmu ir pieejami multivides faili. Skatīt: Isabela.