Toyota F1 bija Formula 1 autosacīkšu komanda, kura piederēja Toyota automašīnu koncernam. Lai arī tās bāze atradās Vācijā, komanda pārstāvēja Japānu. Komanda F1 piedalījās no 2002. līdz 2009. gadam. Toyota ienāca motoru sportā 1957. gadā kādā rallijā. F1 komandas saknes tālāk ved uz 1972. gadu, kad vēlākais Toyota F1 komandas direktors, Ūve Andersens, izmantoja Toyota Celica auto savai rallija komandai. Vēlāk komandu pārsauca par Toyota Team Europe un, pēc tam, kad Toyota viņus nopirka 1993. gadā, Toyota Motorsport GmbH. Rallija komanda izcīnīja četrus titulus, pusi no tiem ar Karlosa Sainsa palīdzību. Starptautiskā Automobiļu federācija komandu diskvalificēja uz 12 mēnešiem pēc tam, kad tika lietotas nelegālas detaļas. Atgriežoties čempionātā 1996. gadā viņi atkal izcīnīja uzvaras, taču vairs nedominēja. 1997. un 1998. gadā viņiem neizdevās uzvarēt Lemānas sacīkstēs. 1999. gada 21. janvārī Toyota paziņoja par dalību Formula 1 pasaules čempionātā. Sākotnēji viņi vēlējās debitēt 2001. gadā, taču tas neizdevās un viņi tādēļ zaudēja 11 miljonus ASV dolāru. 2000. gada 30. jūnijā komanda ieguva tiesības startēt 2002. gadā kā divpadsmitā komanda, taču, tā kā Prost bankrotēja un atsauca dalību, viņi kļuva par vienpadsmito komandu. Toyota no citām komandām atšķīrās ar to, ka jau no paša sākuma būvēja sev gan motoru, gan šasiju un nepiesaistīja partnerus. 2001. gadā viņi 11 trasēs testēja komandas pirmo bolīdu, Toyota TF101, kopā ar Miku Salo un Alanu Maknišu. 2002. gadā arī sarkani baltās Toyota formulas bija redzamas peletonā. Pirmā sacīkste izdevās necerēti veiksmīga: Salo izcīnīja vienu punktu, lai gan finišēja tikai astoņi piloti (tolaik punktus deva par pirmajām sešām vietām). Sezonas gaitā viņš vēl reizi bija sestais. Toyota vadība paziņoja, ka sezona pārspēja cerības. 2003. gadā tika nomainīti abi piloti. Tagad pie stūres bija francūzis Olivjē Panī un brazīlietis Krištianu da Mata. Komandas zvaigžņu stunda bija Lielbritānijas Grand Prix, kad drošības mašīna un pitstopu stratēģijas palīdzēja abiem pilotiem nokļūt pirmajās divās vietās. Sacīkstes finišā da Mata bija septītais, bet Panī — vienpadsmitais. Lai arī komanda izcīnīja 16 punktus, viņi bija priekšā tikai vājajām Jordan un Minardi vienībām. Piloti saglabāja savas vietas arī uz nākamo sezonu, taču tās gaitā da Mata tika atlaists un aizvietots ar Rikardu Zontu, bet Panī kļuva par testpilotu un tika aizvietots ar Jarno Trulli. Kopumā komanda ar 9 iegūtiem punktiem atkal bija astotā konstruktoru kausā. Trulli saglabāja savu vietu komandā arī 2005. gadā un viņam piebiedrojās vācietis Ralfs Šūmahers. Sezonā viņi vairākas reizes kāpa uz pjedestāla, cīnījās par uzvarām un bija labākā komanda aiz Renault, McLaren un Ferrari. 2006. gada sezona gan bija daudz vājāka un piloti spēja konstruktoru kausā izcīnīt vien sesto vietu. Par spīti tam, Šūmahers Austrālijas Grand Prix kāpa uz pjedestāla. Piloti saglabāja savas vietas arī 2007. gadā un viņiem veicās ne tik labi kā iepriekš. 2007. gada vidū tika paziņots, ka Ralfs Šūmahers pēc sezonas beigām nepagarinās līgumu ar Toyota. 2007. gada 16. novembrī Timo Gloks, pēc divu nedēļu sarunām ar BMW Sauber par viņa atlaišanu no testpilota amata, tika apstiprināts kā Toyota komandas pilots uz 2008. gada sezonu. Abi komandas piloti sezonā ir bijuši labāko trijniekā — Trulli finišēja trešais Francijas Grand Prix, bet Gloks bija otrais Ungārijas Grand Prix. 2009. gadā komanda paturēja abus pilotus. Malaizijas Grand Prix Gloks atkal izcīnīja 2. vietu. Bahreinas Grand Prix komandas piloti kvalificējās pirmajā starta rindā, tomēr sacīkstē Trulli ieguva 3. vietu un Gloks — 7. vietu. Japānas Grand Prix Gloks guva kājas traumu un sacīkstē nepiedalījās. Vēlāk tika atklāts arī skriemeļu plīsums, tādēļ Brazīlijas Grand Prix un Abū Dabī Grand Prix viņa vietā brauca komandas testpilots Kamui Kobajaši. 2009. gada 4. novembrī komanda paziņoja, ka 2010. gada sezonā nepiedalīsies.