Maikls Viljams "Maiks" Komrijs (angļu: Michael William "Mike" Comrie; dzimis 1980. gada 11. septembrī Edmontonā, Kanādā) ir bijušais kanādiešu hokejists, centra uzbrucējs. Karjeras laikā aizvadījis 589 spēles Nacionālajā hokeja līgā, tajās gūstos 365 punktus. Kanādas hokeja izlases rindās kļuvis par 2003. gada Pasaules čempionu. 1999. gada NHL draftā viņu izraudzījās Edmontonas "Oilers" trešajā kārtā ar kopējo 91. kārtas numuru. "Oilers" sastāvā spēlēja no 2000. līdz 2003. gadam, kad tika aizmainīts uz Filadelfijas "Flyers", neilgu laiku nospēlēja arī Fīniksas "Coyotes" sastāvā. 2004.—2005. gada NHL lokauta laikā viņš spēlēja Zviedrijas Elitsērijas līgas kluba Farjestadas BK rindās, 10 spēlēs gūstot vienus vārtus un atdodot 6 rezultatīvas piespēles. Pēc tam atgriezās NHL, divas sezonas aizvadot "Coyotes" vienībā. 2006.—2007. gada sezonas laikā M. Komrijs pārgāja uz Otavas "Senators" (sasniedza Stenlija kausa izcīņas finālu, kurā viņa pārstāvētā vienība zaudēja Anahaimas "Ducks"), taču jau nākamajā sezonā pārstāvēja Ņujorkas "Islanders", kur aizvadīja pusotru sezonu, pēc tam atgriezās "Senators" rindās. 2009.—2010. gada sezonā viņš pārstāvēja "Oilers", savukārt 2010.—2011. gada sezonā — Pitsburgas "Penguins". 2012. gada februārī paziņojas par karjeras beigšanu. Kanādas hokeja izlases sastāvā piedalījies 2002., 2003. un 2006. gada Pasaules čempionātos, 2003. gadā izcīnot zelta medaļas. Vikikrātuvē par šo tēmu ir pieejami multivides faili. Skatīt: Maiks Komrijs. Eliteprospects profils (angliski) Internet Hockey Database profils (angliski) Eurohockey profils (angliski) NHL profils (angliski) Hockey-Reference profils (angliski)