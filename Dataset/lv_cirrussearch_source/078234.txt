Enaliarktīdi (Enaliarctos) ir aizvēsturisku dzīvnieku vienīgā zināmā ģints enaliarktīdu dzimtā (Enaliarctidae). Tie pieder plēsēju kārtas (Carnivora) airkāju virsdzimtai (Pinnipedia). Enaliarktīdu ģintī ir 5 sugas, kuras visas ir izmirušas pirms vairākiem miljoniem gadu. Enaliarktīdi ir vecākie zināmie airkāji. To fosilijas pieder vēlajam oligocēnam un agrajam miocēnam. Enaliarktīdi dzīvoja pirms 24—22 miljoniem gadu Kalifornijā un Oregonā. Šobrīd zinātnieki uzskata, ka visu mūsdienu airkāju priekštecis ir bijis enaliarktīds, ka no enaliarktīdiem ir attīstījušies gan roņi, gan ausainie roņi, gan valzirgi. Enaliarktīdam bija īsa aste un starp pirkstiem bija attīstījušās peldplēves, bet atšķirībā no mūsdienu airkājiem, kuriem ir konusveidīgi, caururbjoši zobi, enaliarktīdiem bija plēsējiem tipiskie griezējzobi, kas liecina par to, ka medījums bija jāiznes krastā, lai to varētu apēst. Enaliarktīdiem tāpat kā modernajiem airkājiem bija lielas acis, jutīgas ūsas un īpaši veidotas iekšējās ausis, lai varētu dzirdēt zem ūdens. Enaliarktīdu biomehānikas izpēte liecina, ka peldot tas lietojis gan priekškājas, gan pakaļkājas. Mūsdienu ausroņi lieto tikai priekškājas, roņi pamatā lieto pakaļkājas, un tikai valzirgi peldot lieto gan priekškājas, gan pakaļkājas. No tā zinātnieki secina, ka attīstoties roņi zaudēja īpašību peldot lietot priekškājas, bet ausroņi pakaļkājas. Locekļu labi attīstītie kauli liecina, ka kājām ir bijusi ievērojama muskuļu masa, bet tas liecina, ka enaliarktīds vairāk laika pavadījis uz sauszemes nekā ūdenī. Enaliarktīdu dzimta (Enaliarctidae) Enaliarktīdu ģints (Enaliarctos) Enaliarctos mealsi Enaliarctos barnesi Enaliarctos emlongi Enaliarctos mitchelli Enaliarctos tedfordi' Skeleton of the Oldest Known Pinniped, Enaliarctos mealsi «The Paleobiology Database». Arhivēts no oriģināla, laiks: 2009. gada 4. maijā. Skatīts: 2009. gada 7. oktobrī. Swimming Mode Inferred from Skeletal Proportions in the Fossil Pinnipeds Ratha's Creatures Enaliarctos