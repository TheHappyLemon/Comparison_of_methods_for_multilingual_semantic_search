Šis raksts ir par Čīles administratīvā iedalījuma vienību. Par pretenziju Antarktikā skatīt rakstu Čīles Antarktiskā teritorija. Čīles Antarktikas province (spāņu: Provincia Antártica Chilena) ir viena no Čīles Magaljanesas reģiona provincēm valsts dienvidos Ugunszemes arhipelāgā, kā arī Antarktikā. Provinces centrs un vienīgā pilsēta ir Puertoviljamsa Navarino salā. Administratīvi dalās divās komūnās — Kabodeornosa un Antartika. Robežojas pa sauszemi ziemeļos ar Čīles Tjerras del Fuego provinci, bet ziemeļaustrumos — ar Argentīnas Tjerras del Fuego provinci. Province aizņem divus ģeogrāfiski nodalītus reģionus: Kabodeornosas (Cabo de Hornos) komūna (15 578,7 km²) aizņem salas Ugunszemes arhipelāga dienvidos (Lielās Ugunszemes dienvidrietumu daļa, Oste, Navarino, Londonderi, Gordona sala, Vulastona salas, Djego Ramiresa salas u.c. mazākas saliņas), no kurām pastāvīgi apdzīvota ir tikai Navarino. Antartikas (Antártica) komūna (1 250 257,6 km²) aizņem Čīles Antarktisko teritoriju — sektoru uz dienvidiem no 60° dienvidu platuma paralēles un starp 53° to 90° rietumu garumu meridiāniem. Iekļauj Antarktīdas pussalu, Dienvidšetlendas salas, daļu Elsvērta Zemes un Ronnes šelfa ledāja. Komūnas centrs ir Puertokavadonga (Heneralas Bernardo O'Higinsas polārstacijas civilais nosaukums). Komūnā nav pastāvīgo iedzīvotāju. Vikikrātuvē par šo tēmu ir pieejami multivides faili. Skatīt: Čīles Antarktika.