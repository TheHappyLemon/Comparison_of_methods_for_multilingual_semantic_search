Acetofenons (fenilmetilketons, С6H5–СО–СН3) ir vienkāršākais aromātiskais ketons. Acetofenons ir viegli kūstoši kristāli ar patīkamu smaržu. Acetofenons atrodams ābolos, ķiršos, aprikozēs, banānos un citos pārtikas produktos. Ietilpst arī akmeņogļu darvas sastāvā. Acetofenonu iegūst kalcija benzoāta un acetāta maisījuma sausajā destilācijā. Acetofenons rodas kā fenola un acetona iegūšanas blakusprodukts kumola metodē. Var iegūt arī no benzola un acetilhlorīda Frīdela-Kraftsa reakcijā. Lieto kā celulozes ēteru un esteru šķīdinātāju, parfimērijā, kā pārtikas smaržvielu. Agrāk acetofenonu izmantoja kā miega līdzekli ar nosaukumu hipnons.