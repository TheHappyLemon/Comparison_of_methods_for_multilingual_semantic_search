Emīlija Šmite (1899. gads — 1977. gada 16. septembris) bija Latvijas šahiste. Pirmo Latvijas sieviešu šaha čempionātu pastāvīga dalībniece un daudzkārtēja laureāte. Vairākas reizes bijusi ļoti tuvu, lai izcīnītu Latvijas šaha čempiones titulu. 1938. gada Latvijas sieviešu šaha čempionātā dalījusi 1.-3. vietu, turklāt savākusi 1½ punktus no 2 iespējamajiem pret savām tuvākajām sāncensēm Elīzu Fogeli un Martu Krūmiņu, taču neplānotais zaudējums 5. kārtā pret Lūciju Lipsti liedzis uzvarēt turnīrā. Papildu turnīrā bijis jāatzīst Fogeles pārākums. Arī pēc Otrā pasaules kara sīvi konkurējusi ar tā laika vadošo Latvijas šahisti Mildu Lauberti. 1948. gada Latvijas sieviešu šaha čempionātā bijusi līdere ar 7 punktiem no 7 iespējamajiem, taču izšķirošajā cīņā ar Lauberti izlaidusi lielu pārsvaru, pēc tam nepamatoti turpinājusi spēlēt uz uzvaru un zaudējusi. Arī 1949. gada Latvijas sieviešu šaha čempionātā bijusi tuvu uzvarai visā turnīrā, taču atkal izšķirošajā partijā piekāpusies Laubertei un palikusi otrā. 1949. gada decembrī un 1950. gada janvārī Tallinā piedalījusies PSRS 10. sieviešu šaha čempionātā pusfinālā, kurā dalījusi 11.-12. vietu, taču bijusi vienīgā, kas pieveikusi turnīra uzvarētāju Kiru Zvorikinu. 1950. gados Šmites rezultāti šaha turnīros vairs nav bijuši tik labi kā iepriekš, tomēr Latvijas sieviešu šaha čempionātu finālos viņa regulāri piedalījusies līdz 1963. gadam. 1960. gados strādājusi rūpnīcas "VEF" elektrotehniskajā cehā. 1960. gadā pārstāvējusi "VEF" komandu Latvijas 1. komandu šaha čempionātā. Apbedīta Rīgas Raiņa kapos. 1937. gads — 3.-4. vieta. 1938. gads — 2. vieta. 1941. gads — 3.-4. vieta. 1948. gads — 2.-3. vieta. 1949. gads — 2. vieta. 1950. gads — 5.-6. vieta. 1951. gads — 3.-4. vieta. 1953. gads — 8. vieta. 1954. gads — 4. vieta. 1955. gads — 5.-6. vieta. 1956. gads — 8. vieta. 1957. gads — 7. vieta. 1958. gads — 13. vieta. 1959. gads — 10.-11. vieta. 1960. gads — izstājās pēc 3. kārtas. 1961. gads — 12. vieta. 1963. gads — 10.-11. vieta. Nekropole: Emīlija Šmite Laikraksts "Padomju Jaunatne" 07.05.1948 Laikraksts "Padomju Kuldīga" 05.07.1960 Encyclopedia of Latvian chessplayers : 1900-2000 / compiled by Val Zemitis ; editors, J. Vitomskis ... [et al. ]. [ASV : b. n.], 2009 2 sēj. : il., portr. ; 29 cm. Ģ.Salmiņš, V.Zemītis "Sudraba važiņa no Stokholmas. Milda Lauberte šaha cīņās", Liepāja, LiePA, 2007, ISBN 9984-754-90-1. Z.Trenko "Latvijas pirmā šacha karaliene", Rīga, autora izdevums, 2011, ISBN 978-9984-49-308-4.