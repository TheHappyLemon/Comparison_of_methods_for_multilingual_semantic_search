Neaizmirstules (Myosotis) ir skarblapju dzimtas ģints, kurām lielāka sugu daudzveidība ir sastopama Eirāzijā un Jaunzēlandē. Dažas sugas sastopamas arī citur, tostarp Ziemeļamerikā, Dienvidamerikā, Austrālijā un Āfrikā. Kultivācijas rezultātā neaizmirstuļu sugas ir ieviesušās arī daudzviet citur ārpus to dabiskā izplatības areāla. Neaizmirstules ir sastopamas arī Latvijā. Tie ir viengadīgi, divgadīgi vai daudzgadīgi lakstaugi ar vienkāršām, veselām, pamīšus sakārtotām lapām. Ziedi ir kārtni, ar kātiņiem, sakārtoti rituļos. Vainaga apmale plakana vai piltuvveidīga. Vainaga stobriņš cilindrisks, īss, pie ieejas stobriņā ir 5 dzeltenas zvīņas, kas veido gredzenu. Putekšņlapas — 5, ar īsiem kātiņiem, vainaga stobriņā. Auglenīca ar četrcirkņu sēklotni, pavedienveidīgu irbuli un galviņveidīgu drīksnu. Auglis ir riekstveida, kas sadalās 4 daļās. Lapas ir ar veselu plātni, paralēls dzīslojums, pamīšus sakārtotas lapas. Ģintī ir klasificētas vairāk nekā 150 sugas, no kurām Latvijā ir sastopamas šādas: Ciņu neaizmirstule (Myosotis caespitosa) Schultz Meža neaizmirstule (Myosotis sylvatica) Ehrh. ex Hoffm. Pakalnu neaizmirstule (Myosotis ramosissima) Rochel ex Schult. Purva neaizmirstule (Myosotis palustris) (L.) L. Raibā neaizmirstule (Myosotis discolor) Pers Sīkziedu neaizmirstule (Myosotis sparsiflora) Pohl Smiltāja neaizmirstule (Myosotis stricta) Link ex Roem. et Schult. Tīruma neaizmirstule (Myosostis arvensis) (L.) Hill «Flora of New Zealand | Taxon Profile | Myosotis». www.nzflora.info. Skatīts: 2023-07-13. «Myosotis L. | Plants of the World Online | Kew Science». Plants of the World Online (angļu). Skatīts: 2023-07-13. Populārā botānikas enciklopēdija, 112. lpp, izdevniecība "Liesma" «Skarblapju dzimta - Boraginaceae - Latvijas daba». www.latvijasdaba.lv. Skatīts: 2023-07-13.