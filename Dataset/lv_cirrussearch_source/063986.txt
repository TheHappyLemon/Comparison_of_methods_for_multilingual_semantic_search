Ulfs Jalmars Kristersons (zviedru: Ulf Hjalmar Kristersson; dzimis 1963. gada 29. decembrī Lundā) ir zviedru politiķis. Kopš 2022. gada oktobra viņš ir Zviedrijas premjerministrs, pārstāv Moderātu partiju, kopš 2017. gada ir partijas līderis. Bijis arī sociālās drošības ministrs Frēdrika Reinfelta valdībā (2010—2014). Dzimis Lundā, piecu gadu vecumā ar ģimeni pārcēlies uz Tošhellu netālu no Eskilstūnas. Studējis ekonimiku Upsālas Universitātē, 1988. gadā ieguvis bakalaura grādu. No 1988. līdz 1992. gadam vadīja Moderātu jauniešu apvienību. 1991. gadā pirmoreiz kļuva par Zviedrijas parlamenta Riksdaga deputātu. 2000. gadā atstāja darbu parlamentā un divus gadus strādāja privātajā sektorā. No 2000. līdz 2001. gadam Kristersons strādāja par komunikāciju direktoru informācijas tehnoloģiju uzņēmumā Connecta Stokholmā. Pēc uzņēmuma apvienošanās ar Information Highway tas mainīja nosaukumu uz Adcore AB. No 2001. līdz 2002. gadam viņš bija komunikāciju konsultants uzņēmumā Network AB. 2002. gada atgriezās politikā un darbojās pašvaldībās. Līdz 2006. gadam bija finanšu padomnieks Strengnēsas komūnā, no 2006. līdz 2010. gadam — Stokholmas vicemērs sociālās labklājības un darba jautājumos. 2010. gada 5. oktobrī tika apstiprināts par sociālās drošības ministru Frēdrika Reinfelta valdībā. Šajā amatā nostrādāja līdz 2014. gadam. Pēc tam atkal darbojās kā parlamenta deputāts. 2017. gada 1. oktobrī kļuva par Moderātu partijas vadītāju, amatā nomainot Annu Kinbergu Batru. Pēc 2022. gada Zviedrijas vispārējām vēlēšanām Moderātu partija izveidoja koalīciju ar liberāļiem un kristīgajiem demokrātiem ar Zviedrijas demokrātu atbalstu, un Kristersons tika apstiprināts par premjerministru. «Zviedrijas parlaments uzticējis valdības veidošanu Moderātu partijas līderim Ulfam Kristersonam». lsm.lv. 2022. gada 17. oktobrī. Skatīts: 2022. gada 20. oktobrī. Vikikrātuvē par šo tēmu ir pieejami multivides faili. Skatīt: Ulfs Kristersons. Informācija Zviedrijas parlamenta tīmekļa vietnē, riksdagen.se (zviedriski)