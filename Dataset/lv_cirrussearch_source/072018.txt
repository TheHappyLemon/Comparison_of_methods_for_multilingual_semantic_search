Rodžers Federers (vācu: Roger Federer; dzimis 1981. gada 8. augustā Bāzelē, Šveicē) ir Šveices bijušais tenisists, 20 Grand Slam turnīru uzvarētājs. No 2004. līdz 2012. gadam un 2018. gadā bija ATP ranga līderis jeb pasaules "pirmā rakete" 310 nedēļas, tai skaitā 237 nedēļas pēc kārtas, kas ir labākais sasniegums pasaules tenisa vēsturē. Viņam pieder arī vairāki citi profesionālā tenisa rekordi, bet ar nopelnītiem vairāk nekā 130 miljoniem dolāru sacensību balvu fondos viņš šajā rādītājā ir trešais aiz Novaka Džokoviča un Rafaela Nadala. Tiek uzskatīts par daļu no "Lielā trijnieka" (kopā ar N. Džokoviču un R. Nadalu). Kopumā uzvarējis 103 ATP turnīros vienspēlēs un astoņos dubultspēles. Viņš ir arī 2008. gada vasaras olimpisko spēļu čempions dubultspēlēs un 2012. gada vasaras olimpisko spēļu sudraba medaļas ieguvējs vienspēlēs. Daudzi sporta analītiķi, tenisa kritiķi, pašreizējie un bijušie tenisisti uzskata R. Federeru par visu laiku izcilāko tenisistu. Profesionāļu tenisa turnīros R. Federers piedalās kopš 1998. gada. ATP turnīra finālā pirmo reizi spēlēja 2000. gada 13. februārī, kad Marseļas turnīra finālā zaudēja savam tautietim Markam Rosē. 2001. gadā kopā ar Martinu Hingisu izcīnīja Hopmena kausu, šai pašā gadā guva arī savu pirmo uzvaru ATP turnīrā (4. februārī, Milānā). 2001. gadā R. Federers uzvarēja arī pirmajos divos dubultspēļu ATP turnīros (pārī ar Jonasu Bjorkmanu un Maratu Safinu). Pie pirmās uzvaras Grand Slam turnīrā R. Federers tika 2003. gadā, kad Vimbldonas finālā pārspēja Marku Filipusi ar rezultātu 7-6(5), 6-2, 7-6(3), bet jau nākamajā gadā viņš dominēja pasaules kortos, gūdams uzvaras trijos Grand Slam turnīros. Viņš bija Šveices olimpiskās delegācijas karognesējs 2004. gada Atēnu olimpiskajās spēlēs un 2008. gada Pekinas olimpiskajās spēlēs. Pekinas dubultspēļu turnīrā, spēlējot kopā ar Staņislasu Vavrinku, R. Federers kļuva par olimpisko čempionu. Vienspēlēs R. Federers ceturtdaļfinālā piekāpās amerikānim Džeimsam Bleikam. Pēc četriem gadiem Londonā viņš izcīnīja sudrabu vienspēlēs. R. Federers ir kvalificējies 23 Grand Slam turnīru fināliem, no kuriem 10 tika sasniegti pēc kārtas, 18 no 19 fināliem viņš sasniedza četrarpus gadu laikā: no 2005. gada Vimbldonas čempionāta līdz 2010. gada Austrālijas čempionātam, izlaižot 2008. gada Austrālijas čempionātu. 2011. gada Francijas atklātajā čempionātā R. Federers sasniedza savu 28. ceturtdaļfinālu pēc kārtas Grand Slam turnīros, tā paspējot Džimija Konorsa uzstādīto rekordu. 2010. gada aprīlī R. Federeru, kas tobrīd bija pasaules pirmā rakete, uzvarēja arī latviešu tenisists Ernests Gulbis. 2012. gadā viņš uz vairākiem mēnešiem atkal atgriezās pasaules pirmās raketes pozīcjā, apsteidzot Novaku Džokoviču. No 2002. gada līdz 2013. gadam R. Federers nekad nav bijis ārpus pirmā desmitnieka pasaules rangā. 2014. gadā R. Federers aizveda Šveices izlasi līdz uzvarai Deivisa kausa izcīņā pirmo reizi tās vēsturē, kā arī spēja pēc ilgāka partraukuma atgriezties ATP pasaules ranga otrajā pozīcijā. 2018. gada janvārī Austrālijas atklātajā čempionātā izcīnīja sacu 20. Grand Slam titulu karjerā, kļūstot par pirmo vīriešu kārtas tenisistu, kurš sasniedzis šo atzīmi. 2022. gada septembrī paziņoja par karjeras beigšanu pēc 2022. gada Leivera kausa izcīņas turnīra Londonā. Savu pēdējo spēli aizvadīja 2022. gada 23. septembrī dubultspēlē pārī ar Rafaelu Nadalu, pārstāvot Eiropas izlasi. Viņi piekāpās Pasaules komandu pārstāvošajiem amerikāņiem Džekam Sokam un Frānsisam Tiafo. R. Federers dzimis vācšveicieša Roberta Federera un afrikandietes Linetas du Randas ģimenē. Kopš bērnības runā vācu, franču un angļu valodās. Viņam ir Šveices un Dienvidāfrikas pilsonība. R. Federers ir precējies ar slovāku izcelsmes bijušo Šveices tenisisti Mirku Vavrinecu, 2009. gadā viņiem piedzima dvīnes, 2014. gadā — dvīņi. «Federer Express Cruises To 16th Grand Slam Title, Tops Murray In Australia». All Headline News. 2010. gada 31. janvāris. Arhivēts no oriģināla, laiks: 2011. gada 5. novembrī. Skatīts: 2010. gada 3. februāris. Walsh, Courtney. «Roger Federer express rolls Lleyton Hewitt». The Australian, 2010. gada 26. janvāris. Skatīts: 2010. gada 3. februāris. Cohen, Brandon. «Fed Express steamrolls Lleyton». Sportal.com.au, 2010. gada 25. janvāris. Arhivēts no oriģināla, laiks: 2010. gada 27. janvārī. Skatīts: 2010. gada 3. februāris. «Fed Express powers through». ESPN.co.uk. 2010. gada 23. janvāris. Skatīts: 2010. gada 3. februāris. «ATP website profile of Roger Federer». ATP World Tour. Skatīts: 2009. gada 5. jūlijs. «Profile: Roger Federer – The greatest ever». CNN. 2009. gada 6. jūlijs. Arhivēts no oriģināla, laiks: 2011. gada 30. aprīlī. Skatīts: 2009. gada 3. oktobris. Nadals tuvojas pirmajai vietai (angliski) «Nadals - ATP ranga līderis!». eSports. 02.08.2008. «Federers atgūst Vimbldonas titulu un ranga pirmo vietu». eSports. 05.07.2009. «ATP Prize Money Leaders». protennislive.com (angļu). Skatīts: 2023. gada 14. jūlijā. Richard Evans. «Jack the Lad». The Observer (UK), 2007. gada 24. jūnijs. Skatīts: 2009. gada 15. februāris. Jack Kramer 'is ready to anoint Roger Federer as the best he has seen'. «Federer the greatest ever — Lloyd». BBC Sport. 2009. gada 7. jūnijs. Skatīts: 2009. gada 7. jūnijs. Richard Jago. «'Roger Federer is the greatest' says Pete Sampras after record broken». London. The Guardian, 2009. gada 5. jūnijs. Skatīts: 2010. gada 9. novembris. Simon Barnes. «Roger Federer, greatest of all time, ensures statistics back up unrivalled artistry». The Times (UK), 2009. gada 8. jūnijs. Skatīts: 2009. gada 9. jūnijs. «Is Roger Federer the greatest?». BBC Sport. 2009. gada 4. jūlijs. Skatīts: 2009. gada 4. jūlijs. «Top 10 Men's Tennis Players of All Time». Sports Illustrated. Arhivēts no oriģināla, laiks: 2010. gada 18. septembrī. Skatīts: 2010. gada 23. septembris. Federer the best of all time, says Agassi «Federers ar uzvaru piecu setu finālā svin 20. "Grand Slam" titulu». sportacentrs.com. 2018. gada 28. janvāris. Skatīts: 2018. gada 28. janvārī. «Federers pēdējā turnīrā septembrī noslēgs spilgtu tenisista karjeru». lsm.lv. 2022. gada 15. septembris. Skatīts: 2023. gada 14. jūlijā. «Federers nobirdina asaru, pēc emocijām bagātas spēles atvadās no profesionālā tenisa». lsm.lv. 2022. gada 24. septembris. Skatīts: 2023. gada 14. jūlijā. Vikikrātuvē par šo tēmu ir pieejami multivides faili. Skatīt: Rodžers Federers. Oficiālā tīmekļa vietne (angliski) Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Olympedia profils (angliski) Munzüger Sport profils (vāciski) ATP tenisista profils (angliski) ITF profils (angliski) Deivisa kausa profils (angliski) Tennis Temple profils (angliski) tennisabstract.com profils (angliski) Grand Slam statistika (angliski) IMDb profils (angliski) AllMovie profils (angliski) Blogs: Rodžeram Federeram - 30!