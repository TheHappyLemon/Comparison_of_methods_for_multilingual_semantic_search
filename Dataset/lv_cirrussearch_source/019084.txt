Ingrīda Verbele-Barkāne (dzimusi 1948. gada 18. janvārī Liepājā) ir bijusī latviešu vieglatlēte, startējusi sprinta un barjersprinta distancēs. 12 gadu vecumā 1960. gadā sākusi nodarboties ar peldēšanu. Pēc aptuveni četriem gadiem pārgājusi uz vieglatlētiku. Ar panākumiem startējusi juniores vecumā, izcīnīja medaļas Vissavienības skolēnu spartakiādē PSRS junioru un jaunatnes čempionātos, Eiropas junioru spēlēs. Piedalījusies 1968. gada vasaras olimpiskajās spēlēs Mehiko, kur 400 m distancē sasniegusi pusfinālu (savā skrējienā ierindojās 7. vietā) ar rezultātu 54,6 s. Ar panākumiem startējusi Eiropas čempionātos — PSRS komandas sastāvā 1974. gadā Romā izcīnījusi bronzas medaļu 4x400 m stafetē (3:36,1 min), piedalījusies arī individuālajā 400 m distancē, kur sasniedza pusfinālu (52,52 s), vēl 1978. gadā Prāgā izcīnīja 7. vietu 400 m/b distancē. 1975. gada Eiropas čempionātā telpās Katovicē izcīnīja zeltu PSRS izlases sastāvā 4x2 apļu stafetē (2:46,1 min). Startējusi Eiropas kausa izcīņas sacensībās PSRS sastāvā, 1979. gadā izcīnījusi uzvaru 400 m distancē "Rīgas kausu" sacensībās. Divas reizes izcīnījusi uzvaru PSRS čempionātā 4x400 m stafetes distancē: 1974. gadā "Dinamo" izlases sastāvā, savukārt 1975. gadā Latvijas izlases sastāvā (3:30,2 min), kas vēl joprojām ir Latvijas rekords. Tāpat izcīnījusi vēl astoņas sudraba un trīs bronzas medaļas. Latvijas čempionātā laikā no 1966. līdz 1979. gadam izcīnījusi 12 uzvaras 200 m, 400 m, 400 m/b un stafešu distancēs. 1969. gada 1. jūlijā viņa kopā ar Lilitu Zāģeri, Annu Dundari un Sarmīti Štūlu uzstādīja Pasaules rekordu 4x400 m distancē — 3:43,2 min. Rekordu pēc 21 dienas pārspēja Apvienotās Karalistes izlase (3:37,6 min). PSRS rekordus labojusi trīs reizes 4x400 m distancē. Savukārt Latvijas rekordus — 20 reizes. Viņas vīrs ir airētājs Vitolds Barkāns, kas arī piedalījās 1968. gada Olimpiskajās spēlēs. 1975. gadā tika uzņemta dokumentālā filma "Vienība" (režisors Ansis Epners) par Latvijas kvarteta uzvaru 4x400 m stafetē PSRS Tautu spartakiādē. Ošiņš, Ivars (2006. gada 18. aprīlī). "Barkānei ir, ko atcerēties". Sporta Avīze (Rīga: SIA "Mediju nams") 16 (637): 42.—43. lpp. ISSN 1691-0451. Andris Staģis. Latvijas vieglatlēti olimpiskajos 100 gados. RaKa, 1998. 208.—209. lpp. ISBN 9984558657. Olympedia profils (angliski) LOK profils IAAF profils (angliski)