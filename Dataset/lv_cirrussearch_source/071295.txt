Spirillinīdas (Spirillinida) ir foraminīferu kārta. Kārtas izveidošana tiek piedēvēta austriešu zinātniekiem Johanam Hohenēgeram un Verneram Pilleram ar 1975. gadu, taču faktiski to izveidoja padomju paleontoloģes Tatjana Gorbačika un Valentīna Mancurova 1980. gadā. Spirillinīdas dzīvo no triasa līdz mūsdienām. Spirillinīdas atšķiras no foraminīferu lielākās daļas ar vairākām īpatnībām: Tām ir ameboīdās gametas un gametocītu plastogāmija ar diezgan nelielu gametocītu skaitu; Gametocītam Spirillina un Patellina ģintīm ir maza čaula ar mazu primāro kameru, bet šizontam ir liela čaula ar lielu primāro kameru; Čaulas sieniņai ir monokristāliska struktūra. Šo beidzamo īpatnību ilgu laiku ignorēja pētnieku lielākā daļa. Taču beidzamajā laikā elektronmikroskopiskie pētījumi un kristallogrāfiskās metodes apstiprināja monokristāla (reti divus līdz trīs) pastāvēšanas faktu, kurš veido pilnībā visu čaulu. Polarizācijas mikroskopijas pētījumos tika konstatēts, ka "C" kristalogrāfiskā ass sakrīt ar čaulas vīšanās asi. Tā kā spirallinīdas no foraminīferām vienīgās veido savu čaulu no kalcīta monokristāla, tad tam būtu jāatspoguļojas foraminīferu klasifikācijā. Attiecīgi uz šīs īpatnības pamata tika izveidota spirillinīdu kārta, kas iekļauj sevī Spirillinidae Reuss, 1861 un Patellinidae Rhumbler, 1906, kas pārstāv divus atsevišķus filoģenētiskos atzarus. Bez šīm grupām mūsdienās pie spirillinīdām tiek pieskaitītas arī Ammodiscina Mikhalevich, 1980. Spirillinīdu kārtas dalījums apakškārtās, virsdzimtās un dzimtās:: Kārta: Spirillinida Hohenegger & Piller, 1975 Apakškārta: Ammodiscina Mikhalevich, 1980 Virszimta: Ammodiscoidea Reuss, 1862 Dzimta: Ammodiscidae Reuss, 1862 Dzimta: Glutameandratidae Rigaud & Martini, 2016 † Apakškārta: Spirillinina Hohenegger & Piller 1975 Dzimta: Patellinidae Rhumbler, 1906 Dzimta: Planispirillinidae Piller, 1978 Dzimta: Spirillinidae Reuss & Fritsch, 1861 Т.Н. Горбачик, В.Н. Манцурова, О систематическом положении, ранге и объёме спириллинид (фораминиферы), Материалы VIII микропалеонтологического совещания "Систематика и морфология микроорганизмов" 21-24 октября 1980 года., Изд. "ЭЛМ", Баку, 1980. 36-37. lpp. World Register of Marine Species