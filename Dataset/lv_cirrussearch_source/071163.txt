Kalnu āboliņš (Trifolium montanum) ir daudzgadīgs āboliņu ģints lakstaugs. Eiropā plaši izplatīta suga. Latvijā bieži sastopams visā teritorijā. Kalnu āboliņam ir stāvs, 15—60 cm augsts stublājs, kas blīvā apmatojuma dēļ izskatās zaļganpelēcīgs. Stublāja augšdaļā var būt 1—2 zari. Trīsstaraini salikto lapu plātnes (ga 2—4 cm, pl 1—2 cm) ir eliptiskas ar sīkzobainu malu. Pielapes olveida, ar smailu galu, plaši saaugušas ar lapas kātu. Stublāja galotnē attīstās parasti divas galviņveida ziedkopas (1,5—2 cm diametrā) ar baltiem vai zaļganbaltiem tauriņveida ziediem. Abām ziedkopām ir atšķirīga garuma kāti, to garums 1—7 cm. Zied no jūnija līdz augustam. Pēc ziedēšanas sāk nogatavoties auglis — pāksts ar 1—2 sēklām. Kalnu āboliņš ir Eiropas vidusdaļā un austrumos sastopama suga. Austrumu virzienā sugas izplatība sniedzas Rietumsibīrijā, Kaukāzā un Irānā. Kalnu āboliņš veido nelielas grupas sausos priežu mežos, mežmalās, pļavās un atmatās. Sastopams arī sausās un siltās pauguru nogāzēs, kaļķainās smilšmāla augsnēs. Alpu kalnos Tirolē tas atrasts līdz 2226 metru augstumam, bet Šveicē tika novērots 2560 metru augstumā virs jūras līmeņa. Sugas ekoloģiskās prasības (pēc Landolt et al., 2010): mēreni sausas, neitrālas līdz sārmainas augsnes; nabadzīgs uzturvielu daudzums; spilgts apgaismojums; zems relatīvais gaisa mitrums; iztur lielas temperatūras svārstības, diezgan aukstas ziemas. Kalnu āboliņš Trifolium montanum L. Sugu enciklopēdija Latvijas daba. Skatīts: 2024.02.03. Gustav Hegi, Helmut Gams: Familie Leguminosae. In Gustav Hegi: Illustrierte Flora von Mitteleuropa. 1. Auflage, Band IV, Teil 3, Seite 1310–1312. Verlag Carl Hanser, München 1964. Trifolium montanum Plants of the World Online. Royal Botanic Gardens, Kew. Skatīts: 2024.02.03. Trifolium montanum L. Berg-Klee In: Info Flora, dem nationalen Daten- und Informationszentrum der Schweizer Flora. Abgerufen am 1. August 2022.