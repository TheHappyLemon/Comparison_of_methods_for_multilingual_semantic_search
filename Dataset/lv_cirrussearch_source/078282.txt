Moljērs (franču: Molière), īstajā vārdā Žans Batists Poklēns (Jean-Baptiste Poquelin, dzimis 1622. gada 15. janvārī, miris 1673. gada 17. februārī), bija franču teātra aktieris, režisors un dramaturgs, viens no ievērojamākajiem klasicisma laika autoriem. Moljērs ir uzrakstījis vairākas vēsturiski nozīmīgas komēdijas. Moljērs savās komēdijās satīras formā kritizēja sabiedrību un apspēlēja cilvēka trūkumus — greizsirdību, skopumu, liekulību, bailes no nāves un tamlīdzīgi. Viena no nozīmīgākajām Moljēra lugām ir “Tartifs”. Moljērs izveidoja neilgi pastāvošo teātra trupu Illustre Théâtre, bet vēlāk arī Moljēra trupu. No laikabiedriem ieguva gan slavu, gan pretestību. Moljērs aizstāvēja teātra brīvību un mākslas neatkarību. Moljērs, īstajā vārdā Žans Batists Poklēns, ir dzimis 1622. gada 15. janvārī Parīzē, viņa tēvam piederēja paklāju veikals. Jau jaunībā Moljērs nolēma dzīvot mākslinieka dzīvi. Kad viņam bija 21 gads, viņš nodibināja teātri, bet tas bankrotēja. No 1645. līdz 1658. gadam viņš ar draugiem apceļoja Franciju. Vēlāk karalis Luijs XIV iecēla Moljēru kā atbildīgo par izklaidēm Versaļas galmā netālu no Parīzes. Moljērs bija pagodināts kalpot karalim, it īpaši tāpēc, ka viņam bija ienaidnieki no Romas Katoļu baznīcas. Moljērs savās komēdijās apspēlēja cilvēka trūkumus — greizsirdību, skopumu, liekulību, bailes no nāves un tamlīdzīgi. Viņš vēlējās izklaidēt un izglītot auditoriju, ieliekot radītos tēlus neveiklās situācijās. Dažas no nozīmīgākajām Moljēra lugām ir “Tartifs” (1664), “Dons Žuans” (1665), “Mizantrops” (1666) un “Skopulis” (1668). 1643. gadā Moljērs izveidoja teātra trupu Illustre Théâtre, kas divus gadus vēlāk beidza pastāvēt, bet 1648. gadā izveidoja tā saukto Moljēra trupu. No laikabiedriem ieguva gan slavu, gan pretestību. Moljērs aizstāvēja teātra brīvību un mākslas neatkarību. Moljērs nomira 1673. gada 17. februārī, 51 gada vecumā. Apbedīts Perlašēza kapsētā Parīzē. «Poquelin». personvarduatveide.lv. Skatīts: 2024-01-23. Vikikrātuvē par šo tēmu ir pieejami multivides faili. Skatīt: Moljērs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Katoļu enciklopēdijas raksts (angliski) Enciklopēdijas Krugosvet raksts (krieviski)