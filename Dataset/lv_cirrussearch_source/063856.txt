Pļavas auzene (latīņu: Festuca pratensis) ir augu suga graudzāļu dzimtā. Tā ir plaši sastopama Eirāzijā, tostarp ļoti bieži visā Latvijā. Daudzviet ieviesusies ārpus pamatareāla. Dažāda lieluma grupas aug pļavās, atmatās, skrajos krūmājos, mežmalās un ceļmalās. Pļavas auzene ir daudzgadīgs, 30—110 cm garš lakstaugs, kurš veido skraju ceru. Stiebrs ir stāvs un kails. Lapas ir 0,3—0,8 cm platas, gandrīz kailas un plakanas. Lapas plātnes apakšpuse ir spīdīga. Lapas maksts ir kaila, vaļēja, apakšējām lapām šķeldraina. Lapām ir īsas, lancetiskas austiņas. Mēlīte ir strupa un ļoti īsa. Ziedi ir izvietoti 7—25 cm garā un stāvā skarā. Skaras zari ir gari un stingri, vērsti slīpi augšup. Apakšējā zaru pārī viens no zariem parasti ir ar vienu vārpiņu. Vārpiņas ir 1—1,5 cm garas, to ass kaila, vārpiņas sāniski saplacinātas, ar 7—10 ziediem. Vārpiņas plēksnes lancetiskas. Ārējā zieda plēksne ir bez akota vai akots tik īss, ka nepārsniedz plēksni. Auglis ir plēksnēs ieslēgts sīks grauds ar garenisku rievu. Zied jūnijā un jūlijā. «pļavas auzene - Festuca pratensis Huds. - Augi - Latvijas daba». www.latvijasdaba.lv. Skatīts: 2022-10-08.