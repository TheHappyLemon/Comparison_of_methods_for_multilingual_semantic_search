Mārtiņš Roze (dzimis 1964. gada 28. septembrī Rīgā, miris 2012. gada 8. septembrī Liepājā) bija latviešu biologs, ierēdnis un politiķis, Latvijas Zemnieku savienības biedrs. Viņš bija zemkopības ministrs no 2002. līdz 2009. gadam (visilgāk pie varas bijušais zemkopības ministrs), bijis arī Saeimas deputāts un Zaļo un Zemnieku savienības priekšsēdētājs. M. Roze dzimis 1964. gadā Rīgā, ārstu ģimenē, kura drīz pārcēlusies uz Liepāju, kur nākamais politiķis pavadījis bērnību. 1982. gadā absolvējis Liepājas 1. vidusskolu, 1987. gadā Latvijas Valsts universitātes Bioloģijas fakultātē ieguvis biologa (bioloģijas un ķīmijas skolotāja) izglītību. Jau pēc politiķa karjeras sākuma papildinājis zināšanas un 2002. gadā Latvijas Universitātē ieguvis sociālo zinātņu maģistra grādu politikas zinātnēs. No 1988. līdz 1992. gadam studējis aspirantūrā Latvijas Zemkopības zinātniski pētnieciskajā institūtā un bijušajā Vissavienības augu selekcijas un ģenētikas institūtā Odesā. Pēc universitātes beigšanas strādājis Stendes selekcijas un izmēģinājuma stacijā Dižstendē, bet kopš 1994. gada M. Roze strādāja Zemkopības ministrijā dažādos amatos. Sākotnēji viņš bija Lauksaimniecības departamenta direktora vietnieks un Augkopības un sēklkopības nodaļas vadītājs, vēlāk bijis Stratēģijas un kopsavilkuma nodaļas vadītājs, tad Integrācijas un ārējo sakaru departamenta direktors. Pēc tam, kad 2010. gadā netika ievēlēts Saeimā, M. Roze pārcēlās uz Liepāju, kur bija Liepājas zivju pārstrādes uzņēmuma "Kolumbija" projektu vadītājs, savukārt 2011. gada 17. februārī Roze tika apstiprināts par "Lattelecom" padomes locekli. 1996. gadā M. Roze, būdams augsta ranga Zemkopības ministrijas ierēdnis, iestājās Latvijas Zemnieku savienībā. 2001. gada pašvaldību vēlēšanās kandidēja uz deputāta vietu Rīgas domē, taču netika ievēlēts. Tāpat vēlētāju atbalstu neguva nākamajā gadā notikušajās 8. Saeimas vēlēšanās, kur kandidēja no Zaļo un Zemnieku savienības saraksta. 2002. gada 7. novembrī M. Roze kļuva par zemkopības ministru Einara Repšes valdībā, saglabājot šo amatu arī sekojošajās Induļa Emša, Aigara Kalvīša un Ivara Godmaņa valdībās. Ieņemot ministra amatu vairāk kā sešus gadus viņš bija visilgāk pie varas bijušais zemkopības ministrs. Šajā laikā 2006. gada oktobrī M. Roze tika ievēlēts 9. Saeimā, bet drīz pēc tam nolika deputāta pilnvaras, kad tika apstiprināts zemkopības ministra amatā A. Kalvīša otrajā valdībā un vēlāk arī I. Godmaņa valdībā. 2009. gada 4. februārī demisionēja sakarā ar iepriekšējā dienā rīkoto lauksaimnieku protesta akciju. Pēc demisijas atjaunoja deputāta mandātu un darbojās Saeimā. 10. Saeimas vēlēšanās M. Roze kandidēja ar trešo numuru ZZS sarakstā Latgales vēlēšanu apgabalā, bet netika ievēlēts, lielā svītrojumu skaita dēļ ieņemot pēdējo — deviņpadsmito vietu sarakstā. Mārtiņš Roze nomira 2012. gada 8. septembrī plkst. 11.20. Viņa nāves iemesls bija trombs, kas nosprostoja asinsriti. Viņš tika apbedīts 13. septembrī Liepājas Dienvidu kapos. Laulībā ar Inesi Rozi (Talsu tūrisma informācijas centra vadītāju) dzimuši divi dēli. Vēlāk pāris šķīries. Rozes hobijs bija fotografēšana. Par ZZS priekšsēdētāju ievēl Rozi, LETA, raksts portālā DELFI 17.09.2007., pārskatīts 01.02.2009. Mārtiņš Roze Arhivēts 2016. gada 13. martā, Wayback Machine vietnē., informācija par 9. Saeimas deputātu kandidātu CVK mājaslapā, pārskatīts 01.02.2009. «Mūžībā aizgājis bijušais zemkopības ministrs Mārtiņš Roze». Delfi. 2012.09.08. Skatīts: 2012.09.08. Piens un meitenes, Inga Spriņģe, raksts SestDienā 31.01.2009., pārskatīts 01.02.2009. «Firma: sabiedrība ar ierobežotu atbildību "Lattelecom"». Latvijas Vēstnesis. Skatīts: 2012-04-25. «Mans dzīvesgājums». Mārtiņš Roze. Arhivēts no oriģināla, laiks: 2012. gada 12. janvārī. Skatīts: 2012.09.14. Mārtiņš Roze[novecojusi saite], informācija par deputātu Saeimas mājaslapā, pārskatīta 01.02.2009. «Zaļo un Zemnieku savienība Latgales apgabals». CVK. Arhivēts no oriģināla, laiks: 2010-10-06. Skatīts: 2012-04-25. «Kāpēc eksministrs Roze mira spēka pilnbriedā». Vakara Ziņas. 2012.09.14. Skatīts: 2012.09.14. «Foto: Pēdējā gaitā izvada Mārtiņu Rozi». Apollo. 2012.09.13. Skatīts: 2012.09.13. Oficiālā mājaslapa Mārtiņa Rozes dienasgrāmata ZM mājaslapā