Žoržs Bizē (franču: Georges Bizet; 1838. gada 25. oktobris — 1875. gada 3. jūnijs) bija franču komponists, operas “Karmena” autors. Žoržs Bizē piedzima Parīzē. Viņa tēvs bija dziedātājs un komponists amatieris. Vecāki viņu nosauca par Aleksandru Cēzaru Leopoldu Bizē (franču: Alexandre César Léopold Bizet), bet kristībās viņš ieguva vārdu Žoržs, ar kuru vēlāk kļuva pazīstams. Viņš bija apdāvināts bērns, jo jau agri pazina notis un divas nedēļas pirms 10 gadu jubilejas iestājās Parīzes konservatorijā (1848). 1857. gadā viņš to pabeidza. Par diplomdarbu kantāti “Kloviss un Klotilde” konservatorija piešķīra Bizē lielo Romas prēmiju, kas ļāva apceļot Itāliju. Neilgi pēc atgriešanās, 1861. gadā, nomira viņa māte. 1863. gadā viņš uzrakstīja operu “Pērļu zvejnieki”. Pēc diviem gadiem sekoja opera “Ivans Bargais”, bet vēl pēc viena gada opera “Pertas skaistule”. 1871. gadā tapa viņa opera “Džamilē”. 1875. gadā tapa viņa slavenākais darbs — opera “Karmena”. Savas dzīves laikā viņš sarakstīja vienu simfoniju (kā mājasdarbu konservatorijā), bet otru tā arī nepabeidza. Sarakstījis arī opereti “Doktors Mirakls” (1857), mūziku Alfonsa Dodē drāmai “Arliete” (1872), garīgās mūzikas darbus, skaņdarbus klavierēm, dziesmas un citus sacerējumus. Bijis arī atzīts pianists. Žoržs Bizē nomira trīsdesmit sešu gadu vecumā no sirdstriekas Parīzes piepilsētā Buživālā. http://www2.la.lv/lat/latvijas_avize/jaunakaja_numura/sodien/?doc=39499[novecojusi saite] Sadie, Stanley (Ed.) [1992] (1994), The New Grove Dictionary of Opera, vol. 1, A-D, chpt: "Bizet, Georges (Alexandre César Léopold)" by Hugh Macdonald, New York: MacMillan. p. 485. ISBN 0-935859-92-6 Latvijas padomju enciklopēdija, 2. sējums. Rīga:Galvenā enciklopēdiju redakcija, 1982., 55. lpp. Žoržs Bizē allmusic.com (angliski) Georges Bizet (1838—1875) (angliski) Žorža Bizē notis IMSLP (angliski)