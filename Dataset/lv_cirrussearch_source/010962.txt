Šefīlda (angļu: Sheffield) ir pilsēta un metropole Dienvidjorkšīrā, Anglijas centrālajā daļā. Pilsētas nosaukums cēlies no Šefas upes. Šefīlda ir viena no Anglijas pamatpilsētām (Core City). Tajā 2007. gadā dzīvoja vairāk nekā 530 000 iedzīvotāji, bet ar piepilsētām tās iedzīvotāju skaits bija vairāk nekā 640 000. Šefīlda 19. gadsimta otrajā pusē bija viens no pasaules tērauda ražošanas centriem un tieši šeit pirmoreiz tika radīts augstākā labuma un nerūsošais tērauds. Rūpnieciskās revolūcijas laikā pilsētas iedzīvotāju skaits palielinājās gandrīz desmit reizes. Līdz ar to 1893. gadā tā ieguva oficiālo nosaukumu City of Sheffield (Šefīldas lielpilsēta). Šefīlda ir grupu The Human League, Heaven 17, Pulp, Def Leppard, Arctic Monkeys rašanās vieta. 1296. gadā mūsdienu Šefīldas vietā nodibinājās tirgus. 14. gadsimtā tā bija pazīstama nažu izgatavošanas vietā un to pieminējis Džefrijs Čosers savos Kenterberijas stāstos. Ap 1600. gadu Šefīlda kļuva par galveno Anglijas nažu izgatavošanas centru. No 1570. gada līdz 1584. gadam Šefīldā ieslodzījumu pavadīja Marija Stjuarte. Līdz ar rūpniecisko revolūciju Šefīlda strauji auga un kļuva par lielu tēraudražošanas centru. 1832. gadā holēras epidēmijā gāja bojā 402 cilvēki. 1864. gadā, ūdenim pārraujot dambi, izcēlās plūdi, kuros gāja bojā 270 cilvēki. 1893. gadā Šefīldai beidzot tika piešķirtas pilsētas tiesības. Strauji attīstoties, pilsētas infrastruktūrai netika pievērsta vajadzīgā uzmanība, tāpēc Džordžs Orvels 1937. gadā rakstīja, ka Šefīlda esot Vecās pasaules neglītākā pilsēta. Tā kā Šefīlda bija Anglijas militārās rūpniecības centrs, Otrajā pasaules karā to bombardēja vācu aviācija. Vissmagākie uzlidojumi notika 1940. gada 12. un 15. decembrī (tā sauktais Sheffield Blitz). 20. gadsimta 80. gados lielāko daļu no tēraudlietuvēm un ogļu raktuvēm Šefīldā slēdza. Šefīldā dzimuši: Gordons Benkss (Gordon Banks) (1937-) - futbolists A. S. Baijata (A. S. Byatt) (1936-) - rakstniece Šons Bīns (Sean Bean) (1959-) - aktieris Deivids Blankets (David Blunkett) (1947-) - politiķis Brūss Čatvins (Bruce Chatwin) (1940-1989) - rakstnieks Džārviss Kokers (Jarvis Cocker) (1963-) - mūziķis Džo Kokers (Joe Cocker) (1944-2014) - mūziķis Maikls Pelins (Michael Palin) (1943-) - komiķis Džastins Vilsons (Justin Wilson) (1978-) - autobraucējs Vikikrātuvē par šo tēmu ir pieejami multivides faili. Skatīt: Šefīlda. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)