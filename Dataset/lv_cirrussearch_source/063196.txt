Daudzziedu zemzālīte (latīņu: Luzula multiflora) ir mainīga izskata doņu dzimtas suga, kā ietvaros nodala vairākas pasugas. Tā ir plaši sastopama Eirāzijā, tostarp bieži visā Latvijas teritorijā, un Ziemeļamerikā. Atsevišķi eksemplāri un grupas aug dažādos mežos, krūmājos, mēreni sausās pļavās un atmatās. Daudzziedu zemzālīte ir daudzgadīgs, 10-45 cm garš lakstaugs ar stāvu stublāju, kurš veido diezgan blīvu ceru. Lapas stublāja apakšdaļā ir izvietotas blīvi un pamīšus. Tās ir lineāri lancetiskas vai lineāras. Stublāja augšdaļā ir 1—3 lapas. Lapas gals ir tulznveidīgs, biezāks. Apakšdaļā lapa ir klāta ar gariem, gaišiem matiņiem. Ziedi ir izvietoti čemurveidīgas ziedkopas zariņos. Katra zariņa galā ir 3-14 ziedi. Seglapa ir garāka vai tikpat gara, cik ziedkopa. Putekšņlapas ir 6, apziedņa lapas vienādas, apziednis ir sārti brūns, apmēram olveidīgās pogaļas garumā. Pogaļas knābītis ļoti īss, strups. Zied no maija līdz jūnijam. Vikikrātuvē par šo tēmu ir pieejami multivides faili. Skatīt: Daudzziedu zemzālīte. «daudzziedu zemzālīte - Luzula multiflora (Ehrh.) Lej. - Augi - Latvijas daba». www.latvijasdaba.lv. Skatīts: 2022-08-12.