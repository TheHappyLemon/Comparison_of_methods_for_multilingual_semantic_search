Rādžīvs Gandijs (angļu: Rajiv Gandhi; dzimis 1944. gada 20. augustā, miris 1991. gada 21. maijā) bija Indijas politiķis no Indijas Nacionālā kongresa partijas un Indijas 9. premjerministrs (1984—1989). Neru-Gandiju ģimenes loceklis, nogalināts pašnāvnieku uzbrukumā. Dzimis 1944. gadā Bombejā Ferozes Gandija un viņa sievas Indiras ģimenē kā vecākais dēls. Studējot Kembridžas Universitātē, Rādžīvs iepazinās un vēlāk apprecējās ar itālieti Soniju Maino. Politikā iesaistījās pēc jaunākā brāļa Sandžaja Gandija nāves 1980. gadā. Pirms iesaistīšanās politikā Rādžīvs bija aviācijas pilots nacionālajā aviokompānijā Air India. Kad 1984. gadā sikhu ekstrēmisti nogalināja Indiru Gandiju, Indijas Nacionālais kongresa līderi ievēlēja Rādžīvu par premjerministru. 1984. gadā Rādžīva Gandija vadībā Kongress uzvarēja vēlēšanās, parlamentā iegūstot 411 no 542 vietām. Rādžīva Gandija valdība samazināja valsts iejaukšanos ekonomikā un nodibināja draudzīgākas attiecības ar ASV. Valdība arī iejaucās Šrilankas konfliktā, nosūtot uz turieni miera uzturēšanas spēkus, un nonākot konfliktā ar Tamililamas atbrīvošanas tīģeru kaujiniekiem. 1987. gadā valstī izcēlās "Bofors" korupcijas skandāls, kas bija par pamatu Kongresa zaudējumam 1989. gada vēlēšanās. Rādžīvs Gandijs palika par Kongresa vadītāju līdz 1991. gadam, kad viņu, aģitējot vēlēšanās Tamilnādas štatā, pašnāvnieku uzbrukumā nogalināja Tamililamas atbrīvošanas tīģeru kaujiniece. Vikikrātuvē par šo tēmu ir pieejami multivides faili. Skatīt: Rādžīvs Gandijs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)