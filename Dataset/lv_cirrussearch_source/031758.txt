Valentīna Butāne (1929—2012) bija latviešu estrādes dziedātāja un vokālā pedagoģe Jelgavas mūzikas vidusskolā. No 1956. gada līdz 1963. gadam ieskaņoja apmēram 70 estrādes dziesmu un piedalījās vairāku operešu radio ierakstos. Dzimusi 1929. gada 9. maijā Daugavpilī. Mācījās Daugavpils mūzikas vidusskolā. 1952. gadā iestājās Latvijas Valsts konservatorijā un 1957. gadā absolvēja tās vokālo klasi. 1956. gada aprīlī V. Butāne ieskaņoja Raimonda Paula pirmo estrādes dziesmu "Nenosūtītā vēstulīte jeb Liriskā dziesma", vēlāk arī "Puteņu jeb Jaungada valsis" un citas. Tajā pašā gadā popularitāti guva V. Butānes ieskaņotā Elgas Īgenbergas dziesma "Rīgas bulvāri". Ieskaņojusi arī Ringolda Ores "Pie ezera" un citu komponistu dziesmas. V. Butāne strādāja Liepājas muzikālajā teātrī, kur iestudēja galvenās lomas operetēs, kā arī pati komponēja dziesmas. Pēdējos dzīves gadus viņa aizvadīja, dzīvojot Dobelē kopā ar dēlu. Mirusi 2012. gada 14. martā Dobelē, apbedīta Dobeles Virkas kapos. Nezināmais Pauls: Puteņu jeb Jaungada valsis http://klasika.lsm.lv/lv/raksts/musu-legjendas/latvieshu-estrades-legjenda-valentiina-butane.a37220/ Mūžībā aizgājusi dziedātāja Valentīna Butāne. LETA. 2012. gada 15. martā Latvijas Nacionālās enciklopēdijas šķirklis