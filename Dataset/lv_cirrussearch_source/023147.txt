Maikls Leitons (angļu: Michael Leighton; dzimis 1981. gada 19. maijā) ir bijušais kanādiešu hokejists, vārtsargs. Karjeras laikā aizvadījis 110 spēles dažādos Nacionālās hokeja līgas klubos. Lielāko karjeras daļu pavadījis Amerikas hokeja līgā. Profesionāļa karjeru Leitons sāka 2001.—02. gada sezonā Amerikas hokeja līgas kluba Norfolkas "Admirals" sastāvā. Jau nākamajā sezonā viņš astoņas spēles aizvadīja arī NHL vienībā Čikāgas "Blackhawks". Viņš kļuva par pirmo "Blackhawks" vārtsargu, kurš savā debijas spēlēs nav ielaidis nevienus vārtus. 2004.—05. gada NHL sezonas lokauta laikā spēlēja "Admirals" rindās, taču 2005. gada oktobrī tika aizmainīts uz Bufalo "Sabres", nākamo sezonu aizvadot tās AHL fārmklubā Ročestras "Americans". 2006. gada vasarā pievienojās Anahaimas "Ducks" organizācijai, nākamo sezonu uzsākot Portlendas "Pirates", taču jau drīz no neaizsargāto spēlētāju saraksta viņa tiesības pārņēma Našvilas "Predators", kuras sastāvā viņš aizvadīja vienu spēli, bet 2007. gada janvārī nonācas Filadelfijas "Flyers" rindās. "Flyers" sastāvā 2006.—07. gada sezonā Leitons aizvadīja četras spēles. 2007. gada vasarā Leitons vēl vairākas reizes mainīja savu klubu, 2007.—08. gada sezonu aizvadot Olbani "River Rats" rindās. Trīs spēles Leitons aizvadīja arī Karolīnas "Hurricanes" rindās. 2007.—08. gada sezonā viņš tika atzīts pra labāko AHL vārtsargu. 2008.—09. gada sezonā Leitons bija otrais "Hurricanes" vārtsargs aiz Kema Vorda, taču 2009.—10. gada sezonā tika aizmainīts uz Filadelfijas "Flyers". Tobrīd abi komandas vārtsargi Braiens Bušē un Rejs Emerijs bija traumēti, kā rezultātā Leitons aizvadīja vairākas spēles "Flyers" vārtus, kļūstot par komandas otro vārtsargu. 2010. gada Stenlija kausa izcīņas Austrumu konferences finālā Leitons piecās spēlēs ielaida vien septiņus vārtus, aizvadot trīs sausās spēles un ļaujot "Flyers" sērijā ar 4—1 pārspēt Monreālas "Canadiens". Arī finālsērijā pret Čikāgas "Blackhawks" Leitons bija komandas vārtos visās sešās spēlēs, taču "Flyers" piedzīvoja zaudējumu sērijā ar 2—4. 2010.—11. gada sezonā muguras traumas dēļ pirmo spēli Leitons aizvadīja vien decembra nogalē, taču par vietu komandas vārtos bez Bušē iesaistījies bija arī jaunais Sergejs Bobrovskis, kā rezultātā jau janvārī Leitons tika ievietots neaizsargāto spēlētāju sarakstā. 2011.—12. gada sezonu vārtsargs pilnībā aizvadīja Adirondekas "Phantoms" sastāvā, taču 2012.—13. gada sezonu sāka kā "Flyers" otrais vārtsargs aiz Iļjas Brizgalova, komandas sastāvā gan aizvadot tikai vienu spēli. Leitons tika aizmainīts uz Kolumbusas "Blue Jackets", kur bija otrais vārtsargs aiz Sergeja Bobrovska, komandas rindās nevienu spēli gan neaizvadot. 2013. gada augustā noslēdza viena gada līgumu ar KHL klubu Doneckas "Donbass". Kopā ar komandu sasniedza Gagarina kausa izcīņas Rietumu konferences finālu, kurā piekāpās Prāgas "Lev". Maija nogalē noslēdza līgumu ar līgas jaunpienācēju HK Soči, taču komandas rindās nevienu spēli tā arī neaizvadīja. Rudenī pievienojās AHL vienībai Rokfordas "IceHogs". 2015.—16. gada sezonā aizvadīja vienu spēli Čikāgas "Blackhawks" rindās, savukārt 2016.—17. gada sezonā četras spēles aizvadīja Karolīnas "Hurricanes" sastāvā. Turpmākajās sezonās spēlēja dažādos AHL klubos, līdz 2019. gada novembrī paziņojas par karjeras beigšanu. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)