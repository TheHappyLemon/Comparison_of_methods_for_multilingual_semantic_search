Paulu Alešandre Rodrigešs Fonseka (portugāļu: Paulo Alexandre Rodrigues Fonseca, dzimis 1973. gada 5. martā) ir portugāļu futbola treneris un bijušais futbolists, spēlējis centra aizsarga pozīcijā. Kopš 2022. gada jūnija ir Francijas kluba Lille galvenais treneris. Spēlētāja karjeru sāka Barreirense klubā trešajā pēc līmeņa Portugāles līgā. Vēlāk kļuva par Porto spēlētāju, bet nevienu oficiālo spēli tajā neaizvadīja, uz īres līguma pamata spēlēja Leça, Belenenses un Marítimo. No 1998. līdz 2000. gadam pārstāvēja Gimarainšas Vitória. Karjeru noslēdza 2005 gadā Estrela Amadora vienībā. Pēc spēlētāja karjeras beigām kļuva par treneri, uzsākot darbu Estrela Amadora kluba sistēmā kā jauniešu treneris. Vēlāk vadīja vairākus Portugāles zemāko līgu klubus. 2011.—2012. gada sezonā ar Aves izcīnīja trešo vietu Portugāles Otrajā divīzijā. 2012. gadā kļuva par Primeira Liga kluba Paços Ferreira galveno treneri. Jau savā pirmajā sezonā, vadot Portugāles augstākās līgas klubu, sasniedza trešo vietu. 2013. gada jūnijā kļuva par Porto galveno treneri. Jau pašā sākumā izcīnīja pirmo titulu trenera karjerā, uzvarot Portugāles superkausā. Tomēr 2014. gada martā pēc vairākiem neveiksmīgiem rezultātiem amatu atstāja. Nākamajā sezonā atgriezās Paços Ferreira. 2015.—2016. gada sezonā vadīja citu Portugāles klubu SC Braga, uzvarot Portugāles kausa izcīņā un iegūstot 4. vietu līgā. 2016. gada 31. maijā pirmo reizi uzsāka darbu ar ārzemju klubu, kļūstot par Doneckas "Šahtar" galveno treneri. Ukrainas klubā nostrādāja trīs sezonas, katrā no tām izcīnot gan Ukrainas Premjerlīgas čempiontitulu, gan uzvarot Ukrainas kausa izcīņā. 2017. gadā izcīnīja arī Ukrainas superkausu. 2017.—2018. gada UEFA Čempionu līgā sasniedza astotdaļfinālu. 2017. gadā Fonseka tika atzīts par gada labāko futbola treneri Ukrainā. 2019. gada 11. jūnijā tika apstiprināts par Itālijas A sērijas kluba AS Roma galveno treneri. 2020.—2021. gada sezonas beigās atstāja Romas klubu. 2022. gada 29. jūnijā Fonseka noslēdza divu gadu līgumu ar Francijas klubu Lille. «Фонсека признан лучшим тренером Украины в 2017 году». xsport.ua (krievu). 2017. gada 8. decembrī. Arhivēts no oriģināla, laiks: 2019. gada 21. oktobrī. Skatīts: 2019. gada 9. novembrī. «Fonseka atstāj Doņecku, lai kļūtu par "Roma" galveno treneri». sportacentrs.com. 2019. gada 11. jūnijā. Skatīts: 2019. gada 9. novembrī. «Paulo Fonseca est le nouvel entraîneur de Lille». lequipe.fr (franču). 2022. gada 29. jūnijs. Skatīts: 2022. gada 13. jūlijā. Vikikrātuvē par šo tēmu ir pieejami multivides faili. Skatīt: Paulu Fonseka. WorldFootball profils (angliski) Soccerbase trenera profils (angliski) Transfermarkt spēlētāja profils (angliski) Transfermarkt trenera profils (angliski) FBref spēlētāja profils (angliski)