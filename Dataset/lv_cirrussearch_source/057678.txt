La Cartuja stadions (spāņu: Estadio de La Cartuja) ir daudzfunkcionāls stadions Seviljā, Spānijā. Stadiona ietilpība ir 60 000 vietu. To galvenokārt izmanto futbola spēlēm, tajā tiek rīkotas arī vieglatlētikas un citu sporta veidu sacensības, kā arī koncerti. Seviljā bāzētie futbola klubi Sevilla FC un Real Betis izmanto savus stadionus, bet ir piekrituši aizvadīt savas spēles La Cartuja laikā, kad notiek to stadionu rekonstrukcija. La Cartuja stadionā dažkārt savas spēles aizvada Spānijas futbola izlase, tajā ir rīkotas arī Spānijas Karaļa kausa izcīņas finālspēles. Stadions tika uzcelts, lai rīkotu 1999. gada Pasaules čempionātu vieglatlētikā. Tajā notika 2002.—2003. gada UEFA kausa finālspēle starp FC Porto un Celtic. Tas tika izmantots Seviljas pieteikumos 2004. un 2008. gada vasaras olimpiskajām spēlēm, tāpēc to dēvē arī par Seviljas olimpisko stadionu. Stadionā ir risinājušies arī 2004. un 2011. gada Deivisa kausa izcīņas tenisā fināli. 2021. gada aprīlī UEFA izpildkomiteja nolēma pārcelt uz La Cartuja stadionu 2020. gada Eiropas čempionāta futbolā spēles, kas bija paredzētas San Mames stadionā Bilbao, jo organizatori nespēja nodrošināt skatītāju klātbūtni stadionā vietējo varasiestāžu noteikto ierobežojumu dēļ. Stadionā ir paredzētas visas Spānijas izlases grupu turnīra spēles un viens astotdaļfināls. «Venue changes announced for some UEFA EURO 2020 matches». uefa.com (angļu). 2021. gada 23. aprīlī. Skatīts: 2021. gada 29. maijā. Vikikrātuvē par šo tēmu ir pieejami multivides faili. Skatīt: La Cartuja stadions. Oficiālā tīmekļa vietne (spāņu) Stadiona profils stadiumguide.com (angliski)