Jurijs Babenko (krievu: Юрий Иванович Бабенко; dzimis 1978. gada 2. janvārī) ir bijušais krievu hokejists, centra uzbrucējs. Karjeras laikā 3 spēles aizvadījis Nacionālajā hokeja līgā, taču karjeras lielāko daļu pavadījis dažādos Krievijas Superlīgas un Kontinentālās hokeja līgas klubos, divreiz kļūstot par Gagarina kausa čempionu. Savu profesionālā spēlētāja karjeru Babenko uzsāka 1995.—96. sezonā, kad debitēja Krievijas Superlīgas kluba Maskavas "Krilia Sovetov" sastāvā, komandas sastāvā aizvadot pāris spēles arī 1996.—97. sezonā. 1997. gada vasarā Babenko pārcēlās uz Ziemeļameriku, kur aizvadīja rezultatīvu sezonu OHL junioru līgā. No 1998. līdz 2002. gadam Babenko spēlēja AHL kluba Heršijas "Bears" sastāvā, 2000.—01. sezonā aizvadot arī trīs spēles NHL kluba Kolorādo "Avalanche" sastāvā. No 2002. līdz 2005. gadam Babenko spēlēja Maskavas "Dinamo" sastāvā, tad īsu brīdi Voskresenskas "Khimik" rindās, bet nākamās divas sezonas - Balašihas "HK MVD" sastāvā. No 2007. līdz 2009. gadam uzbrucējs spēlēja Magņitogorskas "Metallurg" rindās, īsu brīdi arī Sanktpēterburgas SKA. 2009. gada vasarā Babenko atgriezās "HK MVD" rindās, kas gan pēc 2009.—10. sezonas apvienojās ar Maskavas "Dinamo". "Dinamo" rindās 2011.—12. un 2012.—13. gada sezonās Jurijs izcīnīja Gagarina kausu. No 2013. līdz 2016. gadam Babenko bija "Dinamo" kapteinis, taču tad noslēdza profesionāļa karjeru. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)