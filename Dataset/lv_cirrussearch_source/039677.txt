Mari Kiviniemi (dzimusi 1968. gada 27. septembrī) ir Somijas politiķe. Viņa ir Somijas Arodbiedrību konfederācijas prezidente. No 2010. līdz 2011. gadam Kiviniemi bija Somijas premjerministre. Viņa ir bijusi Somijas Centra partijas priekšsēdētāja. Mari Kiviniemi dzimusi Seinejoki zemnieka ģimenē. 1988. gadā viņa iestājās Helsinku Universitātē ekonomikas fakultātē. 1994. gadā viņa ieguva maģistra grādu politoloģijā. Studiju laikā viņa viņā bija Somijas Centra Studentu savienības ģenerālsekretāre. 1991. gadā viņa kandidēja parlamentā, bet netika ievēlēta. 1995. gadā Kiviniemi tika ievēlēta Somijas parlamentā Eduskuntā. 1996. gadā viņa apprecējās ar uzņēmēju Juhu Louhivuori. No 2003. līdz 2008. gadam Mari Kiviniemi bija viena no Somijas Centra priekšsēdētāja trīs vietniekiem. 2004. gadā viņa kļuva par premjerministra Mati Vanhanena politisko padomdevēju. No 2005. gada 3. septembra līdz 2006. gada 2. martam Mari Kiviniemi bija ārējās tirdzniecības un attīstības ministra pienākumu izpildītāja, kad ministre Paula Lehtomeki devās bērna kopšanas atvaļinājumā. 2007. gada 19. augustā Kiviniemi kļuva par administrācijas un pašvaldību lietu ministri Vanhanena valdībā. Šo amatu viņa pildīja līdz 2010. gada 22. jūnijam. 2009. gada decembrī Mati Vanhanens paziņoja par vēlmi atstāt Somijas Centra partijas vadītāja amatu. Kiviniemi pieteica savu kandidatūru, un tika ievēlēta 2010. gada 12. jūnijā. Mati Vanhanens 18. jūnijā atkāpās no premjerministra amata. 22. jūnijā Eduskunta apstiprināja Mari Kiviniemi par premjerministru. 2011. gada 17. aprīļa Eduskuntas vēlēšanās pirmoreiz vēsturē uzvarēja Nacionālā koalīcijas partija. Kiviniemi vadītā partija cieta sakāvi, zaudējot 16 vietas parlamentā. 22. jūnijā tika apstiprināts jauns ministru kabinets ar Jirki Katainenu vadībā. Somijas Centrs nokļuva opozīcijā, Mari Kiviniemi turpinot to vadīt. 2012. gada vasarā par Somijas Centra priekšsēdētāju kļuva Juha Sipile 2014. gada 25. augustā Mari Kiviniemi kļuva par ESAO ģenerālsekretāra vietnieci. 2016. gadā viņas pilnvaru termiņu pagarināja līdz 2018. gada augustam. 2019. gada janvārī Kiviniemi kļuva par Arodbiedrību konfederācijas prezidenti. Vikikrātuvē par šo tēmu ir pieejami multivides faili. Skatīt: Mari Kiviniemi. Encyclopædia Britannica raksts (angliski) Brockhaus Enzyklopädie raksts (vāciski) Mari Kiviniemi Eduskuntas vietnē