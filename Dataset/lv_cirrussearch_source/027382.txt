Etnogrāfiskais muzejs (zviedru: Etnografiska museet) ir dažādu pasaules tautu kultūrai, antropoloģijai un vēsturei veltīts muzejs, kas atrodas Stokholmā Zviedrijā. Novietots vairāku muzeju parkā, Djurgårdsbrunnsvägen ielā 34. Muzeja ēkas pirmajā stāvā aplūkojama plaša ar etnogrāfiju saistīta artefaktu kolekcija, kā arī atsevišķu pētnieku darbība, piemēram, zviedru zinātnieka Stena Bergmana dzīve starp Jaungvinejas papuasiem. Otrais stāvs sadalīts atsevišķās zālēs, kas iepazīstina ar Ķīnas un Āfrikas reģioniem, japāņu, ainu, Ziemeļamerikas un Dienvidamerikas pamatiedzīvotāju, Austrālijas aborigēnu un Arktikas tautu kultūru. Ekspozīcijas veido artefakti, maketi, dzīvnieku izbāzeņi, fotogrāfijas, zīmējumi, kartes un filmas, kā arī izzinoši paskaidrojumi un apraksti. Zināms uzsvars veltīts Zviedrijas koloniālajai politikai, piemēram, zviedru kolonistu darbībai Atlantijas okeāna piekrastē Ziemeļamerikā 17. gadsimtā. Oficiālā mājaslapa