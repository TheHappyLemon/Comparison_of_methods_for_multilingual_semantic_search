Ūle Kristians Tolefsens (norvēģu: Ole-Kristian Tollefsen; dzimis 1984. gada 29. martā) ir norvēģu hokejists, aizsargs, Norvēģijas hokeja izlases dalībnieks. Pašlaik (2017) Tolefsens spēlē Zviedrijas Elitsērijas kluba Färjestad BK rindās, pildot arī tās kapteiņa funkcijas. Profesionāļa karjeru sāka 2000.—01. gada sezonā Norvēģijas hokeja līgas kluba HK Lillehammere rindās. Divus gadus vēlāk aizsargs pārcēlās uz Ziemeļameriku, nākamās divas sezonas aizvadot Rietumu hokeja līgā, 2004.—05. gada sezonā spēlējot AHL klubā Sirakūzas "Crunch". 2005.—06. gada sezonā Tolefsens debitēja NHL, Kolumbusas "Blue Jackets" rindās aizvadot piecas spēles. 2006.—07. gada sezonā aizsargs jau bija komandas pamatsastāva spēlētājs. 2009. gada vasarā Tolefsens noslēdza viena gada līgumu ar Filadelfijas "Flyers", taču komandas rindās nespēja nostiprināties, tajā aizvadot vien 18 spēles. 2010. gada vasarā Tolefsens pievienojās Zviedrijas Elitsērijas klubam MODO Hockey. 2012. gadā pārgāja uz Färjestad BK vienību. 2013.—14. gada sezona Tolefsens kļuva par komandas kapteini, un kopā ar Färjestad BK izcīnīja līgas sudraba medaļas. Norvēģijas hokeja izlases sastāvā spēlējis 2010. un 2014. gada olimpisko spēļu turnīros, kā arī astoņos Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)