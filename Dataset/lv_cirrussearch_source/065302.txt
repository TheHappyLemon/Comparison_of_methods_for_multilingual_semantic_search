Endrū Melvins Gudens III (angļu: Andrew Melvin Gooden III; dzimis 1981. gada 24. septembrī Oklendā, Kalifornijas štatā) ir bijušais amerikāņu basketbolists, spēlēja spēka uzbrucēja pozīcijā. Savas karjeras laikā pārstāvējis 10 Nacionālās basketbola asociācijas (NBA) klubus. Pēc karjeras beigām D. Gudens ir sava pēdējā kluba Vašingtonas "Wizards" spēļu komentētājs. D. Gudens ir dzimis jauktā ģimenē, jo viņa māte Ulle ir somiete, vecāki iepazinušies laikā, kad spēlētāja tēvs Endrū Gudens tur dzīvoja un profesionāli spēlēja basketbolu. Pēc vecāku šķiršanās dzīvojis kopā ar tēvu. 2014. gadā viņš mēģināja iegūt Somijas pilsonību, lai pārstāvētu tās basketbola izlasi 2014. gada FIBA kausā, tomēr plāns nerealizējās. Pēc trim izcilām sezonām NCAA čempionātā Kanzasas Universitātē D. Gudens 2002. gada NBA draftā izraudzīts ar kopējo 4. numuru, nonākot Memfisas "Grizzlies". 2003. gada martā viņš kopā ar Gordanu Giričeku tika aizmainīts uz Orlando "Magic" pret Maiku Milleru, Raianu Hamfriju un divām nākotnes drafta izvēlēm. 2004. gada vasarā "Magic" aizmainīja D. Gudenu, Andersonu Varežau un Stīvu Hanteru uz Klīvlendas "Cavaliers" pret Toniju Betiju un divām nākotnes drafta izvēlēm. Spēlētājs noslēdza 3 gadu līgumu ar "Cavaliers", kas nodrošināja 23 miljonu dolāru atalgojumu. 2008. gada februārī "Cavaliers" aizmainīja D. Gudenu uz Čikāgas "Bulls" plašā trīs komandu maiņas darījumā, kas iekļāva kopā 11 spēlētājus. 2009. gada februārī aizmainīts uz Sakramento "Kings" maiņas darījumā, kurā bija iesaistīti 6 spēlētāji. D. Gudens izpirka līgumu no "Kings" un līdz sezonas beigām pievienojās Sanantonio "Spurs". 2009. gada vasarā noslēdza līgumu ar Dalasas "Mavericks", bet jau februārī tika aizmainīts uz Vašingtonas "Wizards" lielā maiņas darījumā, kurš iekļāva 7 spēlētājus un, nenospēlējot nevienu spēli "Wizards" sastāvā, pēc dažām dienām nokļuva Losandželosas "Clippers" cita liela darījuma, kas ietvēra 6 spēlētājus un trīs komandas ietvaros (ievērojamākais spēlētājs šajā maiņā bija Žīdrūns Ilgausks). 2010. gada jūlijā D. Gudens kā brīvais aģents noslēdza 5 gadu līgumu ar Milvoki "Bucks", kas paredzēja 32 miljonu dolāru lielu atalgojumu. 2013. gada vasarā komanda spēlētāju atbrīvoja no līguma saistībām. 2014. gada februārī viņš pievienojās Vašingtonas "Wizards", kur nospēlēja savas karjeras divas pēdējās sezonas, izbeidzot karjeru 2016. gadā pēc tam, kad "Wizards" spēlētājam nepiedāvāja jaunu līgumu. 2023. gadā D. Gudens ir Vašingtonas "Wizards" spēļu komentētājs, strādā NBC Sports Washington. «Hill: Riding with ... Drew Gooden - ESPN Page 2». www.espn.com. Skatīts: 2023-01-29. «Gooden signs three-year, $23M deal with Cavaliers». ESPN.com (angļu). 2006-08-14. Skatīts: 2023-01-29. «CSN MID-ATLANTIC NAMES KARA LAWSON PRIMARY WIZARDS ANALYST». www.nba.com (angļu). Skatīts: 2023-01-29. Vikikrātuvē par šo tēmu ir pieejami multivides faili. Skatīt: Drū Gudens. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) RealGM Basketball profils (angliski)