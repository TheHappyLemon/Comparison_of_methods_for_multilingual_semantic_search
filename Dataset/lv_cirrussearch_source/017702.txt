Pēteris Skudra (dzimis 1973. gada 24. aprīlī Rīgā) ir bijušais latviešu hokejists, vārtsargs, tagad treneris. Savas spēlētāja karjeras laikā sešas sezonas aizvadījis Nacionālajā hokeja līgā. No 2014. līdz 2018. gadam viņš bija Kontinentālās hokeja līgas kluba Ņižņijnovgorodas "Torpedo" galvenais treneris, bet 2019. gadā Čeļabinskas "Traktor" galvenais treneris. No 2020. gada līdz 2021.gadam bija Rīgas Dinamo galvenais treneris. Profesionāļa karjeru Skudra sāka 1990.—91. gada sezonā Rīgā bāzētā PSRS 3. līgas kluba Rīgas RASMS sastāvā. Tajā viņš aizvadīja arī 1991.—92. gada sezonu, taču tad divas sezonas vārtsargs aizvadīja Starptautiskajā hokeja līgā spēlējošās Rīgas "Pārdaugava" sastāvā. 1994. gadā izcīnīja arī Latvijas čempiona hokejā titulu. 1994. gada vasarā pārcēlās uz Ziemeļameriku, kur turpmākajās sezonās spēlēja dažādos CHL, ECHL un AHL klubos līdz 1997. gada 25. septembrī noslēdza līgumu ar NHL klubu Pitsburgas "Penguins", tā rindās 1997. gada 5. novembrī debitējot NHL. 1997.—98. gada sezonā "Penguins" sastāvā Skudra aizvadīja 17 spēles. Pitsburgā Skudra spēlēja līdz 2000. gada vasarai, kad pārcēlās uz Bufalo "Sabres" vienību. Sezonas gaitā "Sabres" vārtsargu izlika neaizsargāto spēlētāju sarakstā. Tiesības uz Skudru pārņēma Bostonas "Bruins", kuras rindās vārtsargs aizvadīja atlikušo sezonu, taču 2001.—02. un 2002.—03. gada sezonas Skudra aizvadīja Vankūveras "Canucks" sastāvā. 2003. gadā atgriezās Eiropā, pievienojoties Krievijas Superlīgas klubam Voskresenskas "Himik", tās sastāvā spēlējot līdz 2004.—05. gada sezonas izskaņai. No 2005. līdz 2007. gadam spēlēja Maskavas CSKA rindās. 2007. gada 22. oktobrī Skudra paziņoja par spēlētāja karjeras beigšanu. Latvijas izlases sastāvā spēlēja vien līdz 1997. gada Pasaules čempionātam. Toreizējas izlases treneris Leonīds Beresņevs turnīra laikā viņu pamatīgi kritizēja, pēc kā Skudra pieņēma principiālu lēmumu izlasē vairs nespēlēt.[nepieciešama atsauce] Neilgi pēc spēlētāja karjera beigšanas Skudra uzsāka trenera gaitas, 2011.—12. gada sezonā saņemot KHL kluba Čerepovecas "Severstal" galvenā trenera Dmitrija Kvartaļnova uzaicinājumu strādāt par komandas vārtsargu treneri. Nākamajā sezonā Skudra strādāja kā Kvartalnova palīgs Novosibirskas "Sibirj", taču 2013. gada aprīlī tika apstiprināts Ņižņijnovgorodas "Torpedo" galvenā trenera amatā, kurā trenera pienākumus pildīja līdz 2018. gadam. 2019. gada pavasarī viņš uzsāka pildīt trenera pienākumus Čeļabinskas "Traktor" komandā, bet komandas sliktā snieguma dēļ 2019. gada novembrī hokeja klubs ar viņu lauza sadarbības līgumu. «Peter Skudra Retires». Goaltending Consulting Group. 2007-10-22. Arhivēts no oriģināla, laiks: 2011-07-11. Skatīts: 2010-01-31. «Skudru atlaiž no KHL kluba Čeļabinskas «Traktor» galvenā trenera amata». lsm.lv. 2019. gada 3. novembrī. Skatīts: 2019. gada 3. novembrī. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)