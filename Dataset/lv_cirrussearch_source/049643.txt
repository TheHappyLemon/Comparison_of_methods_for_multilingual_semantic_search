Entonijs Oluvafemi Olaseni Džošua (angļu: Anthony Oluwafemi Olaseni Joshua; dzimis 1989. gada 15. oktobrī Vatfordā, Hārtfordšīrā, Anglijā) ir profesionāls britu bokseris. E. Džošua pašlaik (2019) ir Pasaules čempions smagsvarā WBA, IBF, WBO versijās. E. Džošua ir 2012. gada Londonas olimpisko spēļu zelta medaļas laureāts supersmagajā svarā. Pašlaik (2019) tiek novērtēts kā viens no pasaulē labākajiem aktīvajiem smagsvara bokseriem. Entonijs Džošua ir dzimis 1989. gada 15. oktobrī Vatfordā, Hārtfordšīrā, viņa vecāki ir Jeta (Yeta) un Roberts Džošuas. Džošuas māte ir nigēriete, bet tēvs ir ar nigēriešu un īru izcelsmi. Džošuas nigēriešu saknes ir no jorubiem. Viņa brālēns Bens Ilejemi arī ir profesionāls bokseris. Abi profesionālo karjeru sāka kopā 2013. gadā. Džošua bērnības pirmos gadus pavadīja Nigērijā, Mayflower internātskolā. 12 gadu vecumā viņa vecāki šķīrās, viņš atgriezās Lielbritānijā un turpināja septīto klasi Kings Langley vidusskolā. Džošuas draugi un skolotāja iedeva viņam iesauku Femi, saistot to ar viņa otro vārdu, Oluwafemi. Viņam padevās futbols un vieglatlētika, 9. klasē viņš pārspēja skolas rekordu 100 metru skrējienā ar laiku 11,6 sekundes. 2013. gada 11. jūlijā tika apstiprināts, ka Džošua ir kļuvis par profesionālu bokseri, zem Matchroom Sport reklāmas banera. Profesionālo debiju Džošua piedzīvoja 5. oktobrī, aizvadot maču O2 Arēnā, kurā pirmajā raundā ar TKO pievieca Itālijas bokseri Emanuelue Leo. Džošuas otrais profesionālais mačs bija pret angļu smagsvaru Paul Butlin. 2013. gada 26. oktobrī Sheffield Arena Šefīldā viņš angli pieveica otrajā raundā ar TKO, kad tiesnesis bija spiests apturēt cīņu. Trešo profesionāļa cīņu viņš aizvadīja 14. novembrī pret Horvātijas bokseri Hrvoje Kisciek. Džošua guva TKO otrajā raundā, tiekot pie trešās nokauta uzvaras pēc kārtas. 2014. gada februārī Džošua otrajā raundā ar TKO pārspēja angļu bokseri Dorian Darch, tādējādi viņa profesionālo cīņu bilance bija 4:0. Nākamajā mēnesī Skotijā Džošua pirmajā raundā pieveica Argentīnas bokseri Hector Alfredo Avila. Tā paša gada maijā Vemblija stadionā viņš uzveica angļu bokseri Matt Legg. Džošua septītajā profesionālajā cīņā Liverpūlē otrajā raundā ar TKO uzvarēja britu Matt Skelton. 2014. gada 13. septembrī pret Vācijas smagsvaru Konstantin Airich Džošua sasniedza savu profesionālo cīņu bilanci 7:0, pieveicot vācieti 3. raundā. Džošuas devītā cīņa bija Matchroom sport galvenais tā vakara notikums. Džošua otrajā raundā uzvarēja Krievijas bokseri Dennisu Bahtovu, tādējādi arī izcīnot WBC Inernational jostu tikai 24. gadu vecumā. Desmitajā profesionāļa cīņuā Džošua pirmajā raundā uzveica britu Michael Sprott. Tādējādi viņa pirmās 10 cīņas bija noslēgušās ar nokautiem. Pēc desmit cīņām viņš ringā bija aizvadījis tikai 36 minūtes un 36 sekundes. Džošuam bija plānota cīņa pret ASV bokseri Kevin Johnson, bet tika atcelta Entonija muguras traumas dēļ. 2015. gada 4. aprīlī Džošua trešajā raundā pieveica Jason Gavern. 2015. gada 9. maijā Birmingemā viņš otrajā raundā pieveica Brazīlijas bokseri Raphael Zumbano. 30. maijā Džošua pieveica Kevin Johnson, sagādājot viņam pirmo zaudējumu ar TKO. Ja Džonsonu pirmajā raundā paglāba zvans, tad neilgi pēc otrā raunda sākuma ringa tiesnesis apturēja cīņu. Pirms šīs cīņas Džonsons bija cīnijies ar tādiem bokseriem kā Vitālijs Kličko, Taisons Fjūrijs un Dereks Čisora, izturot visus 12 raundus. Dienu pēc cīņas Džonsons paziņoja par profesionālas karjeras noslēgšanu, tomēr 2017. gadā atgriezās.