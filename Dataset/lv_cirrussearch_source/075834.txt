Roberts Entonijs Plānts (angļu: Robert Anthony Plant; dzimis 1948. gada 20. augustā, Vestbromvičā, Lielbritānijā) ir angļu mūziķis. Viņš ir pazīstams, pateicoties dalībai grupā "Led Zeppelin" un veiksmīgajai solokarjerai. Jaunībā Plānts bija blūza cienītājs. 16 gadu vecumā viņš sāka dzīvot atsevišķi no vecākiem un uzsāka mūziķa karjeru. Līdztekus viņš pelnīja naudu dažādos darbos, piemēram, kā asfalta klājējs. 1968. gadā ģitārists Džimijs Peidžs meklēja jaunas grupas vokālistu. Par to kļuva Plānts un šī grupa vēlāk kļuva par Led Zeppelin. Plānts grupai pievienoties uzaicināja arī savu draugu Džonu Bonemu, kurš kļuva par grupas bundzinieku. Grupas darbības laikā Plānts piedzīvoja nopietnu autoavāriju, kurā gandrīz nomira viņa sieva. Vēlāk no kuņģa infekcijas nomira viņa piecgadīgais dēls Karaks. Pēc Bonema nāves 1980. gadā Led Zeppelin izjuka. Plānts uzsāka solokarjeru 1982. gadā, izdodot albumu "Pictures at Eleven". Turpmāko gadu laikā viņš izdeva vairākus albumus un vienlaikus kopā ar Džimiju Peidžu un Džefu Beku darbojās grupā "The Honeydrippers". Grupa gan nepastāvēja ilgu laiku. Vēlāk viņš piedalījās duetā "Page and Plant", kas beidza darbību 1998. gadā. 2002. gadā Plānts dibināja savu pavadošo grupu "Strange Sensation". Kopš 2007. gada viņš sadarbojas ar Alisonu Krausu un viņu kopalbums ieguva vairākas "Grammy" balvas, tostarp, kā 2008. gada labākais albums.