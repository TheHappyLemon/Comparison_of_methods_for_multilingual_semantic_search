Augšdelma divgalvainais muskulis (latīņu: musculus biceps brachii) cilvēka anatomijā divgalvainais muskulis, kurš atrodas augšdelma priekšpusē. Muskulis sastāv no garās galvas un īsās galvas. Bicepsa galvenā funkcija ir fleksija elkonī un supinācija apakšdelmā, bet ir arī citas funkcijas. Augšdelma divgalvainais muskulis sākas ar divām galviņām: īsā galviņa no lāpstiņas knābjveida izauguma, bet garā — no lāpstiņas virslocītavas iedobuma pauguriņa. Muskulis beidzas abām galviņam savienojoties kopīgā vēderiņā, kas piestiprinās divās dažādās vietās — ar cīpslu pie spieķa kaula nelīdzenuma un ar aponeirozi apakšdelma fascijā. Tā kā muskulis iet pāri divām locītavām, tas ir divlocītavu muskulis un iedarbojas uz vairākām locītavām. Katra augšdelma divgalvainā muskuļa galviņa var sarauties atsevišķi, tādēļ muskuļa funkcija ir salikta. Viss muskulis veic apakšdelma fleksiju un supināciju, tādējādi iedarbojoties uz elkoņa locītavu. Īsā galviņa veic augšdelma abdukciju un fleksiju, bet garā — augšdelma abdukciju — tādējādi tas iedarbojas uz pleca locītavu. Novietojums Daļēji kontrahējies augšdelma divgalvainais muskulis ar apakšdelma fleksiju un pronāciju. Pilnībā kontrahējies augšdelma divgalvainais muskulis ar apakšdelma fleksiju un supināciju.