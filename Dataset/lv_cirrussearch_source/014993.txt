Argentīnas Antarktikas institūts (spāņu: Instituto Antártico Argentino, I.A.A.) ir Argentīnas valdības institūcija, kas nodarbojas ar Antarktikas zinātnisko izpētes programmu organizēšanu un koordinēšanu. Iekļauts Nacionālajā Antarktikas pārvaldē (Dirección Nacional del Antártico; DNA), kas savukārt pakļauta Ārlietu ministrijai. Institūts dibināts ar Argentīnas prezidenta Huana Perona dekrētu 1951. gada 17. aprīlī. Institūta dibināšanas iniciators un pirmais direktors līdz 1954. gadam bija viens no argentīniešu Antarktikas sistemātiskās izpētes pamatlicējiem Ernans Puhato. Dažādos laika posmos institūts bijis pakļauts Tehnisko lietu ministrijai, Aizsardzības ministrijai, Nacionālajam aizsardzības sekretariātam, Admiralitātei un kopš 2003. gada Ārlietu ministrijai. Institūta kompetencē ir zinātniskās un pētnieciskās darbības organizēšana, īstenošana un kontrole Antarktikā. Kopš 1964. gada institūta tiešā pārziņā ir arī visas polārstacijas, kas līdz tam bija armijas, flotes un gaisa spēku kontrolē. Argentīnas Antarktikas institūta pārziņā atrodas 13 polārstacijas, starp kurām ir arī visilgāk funkcionējošā polārstacija Antarktikā Orkadasa Dienvidorkneju salās, kas dibināta 1904. gadā. Sešas stacijas funkcionē nepārtraukti, bet septiņas — tikai vasaras sezonā. Institūta pārziņā ir arī vairākas pastāvīgās sezonālās nometnes, kas tiek ierīkotas atkarībā no pētījumu programmas. Visas stacijas atrodas Argentīnas Antarktikas teritorijā. Piezīmes: * pārņemta no ASV «Instituto Antártico Argentino. Our Organization». Arhivēts no oriģināla, laiks: 2012. gada 1. oktobrī. Skatīts: 2012. gada 9. augustā. «Bases Antárticas Argentinas». Arhivēts no oriģināla, laiks: 2009. gada 12. maijā. Skatīts: 2009. gada 27. aprīlī. Oficiālā mājas lapa. Argentīnas Antarktikas institūts. Mūsu organizācija. Atjaunināts 2020. gada 5. maijā.