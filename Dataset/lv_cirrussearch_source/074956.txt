Bandinieks ir vājākā figūra šaha spēlē. Uzsākot partiju katram spēlētājam ir pa astoņiem bandiniekiem, kas izkārtoti līnijā priekšā pārējām figūrām. Bandinieks drīkst pārvietoties tikai uz priekšu. Izdarot pirmo gājienu, tas drīkst pārvietoties vienu vai divus lauciņus uz priekšu, bet vēlāk tikai pa vienam lauciņam. Bandinieki uzbrūk pretinieka figūrām vienu lauciņu uz priekšu pa diagonāli. Bandinieks, kurš uzbrūk lauciņam, ko tikko šķērsojis pretinieka bandinieks, izdarot gājienu divus lauciņus uz priekšu, drīkst to sist, tā it kā tas būtu pārvietojies tikai vienu lauciņu uz priekšu. Tā ir sišana garāmejot, un to drīkst izdarīt tikai gājienā, kas tieši seko atbilstošajam pretinieka bandinieka gājienam. Sasniedzot pēdējo horizontālo lauciņu rindu, bandinieks tai pašā gājienā tūlīt tiek nomainīts ar savas krāsas dāmu (gandrīz vienmēr), torni, laidni vai zirdziņu. Bieži šaha figūru vērtību izsaka bandiniekos. Visbiežāk (bet tas nav vispārpieņemts) dāma ir līdzvērtīga 8 bandiniekiem, tornis - 5, bet laidnis un zirdziņš (t.s. "vieglās figūras") 3 bandiniekiem. Partijas gaitā bandinieki var izkārtoties dažādās konfigurācijās attiecībā cits pret citu. Dažiem no šiem stāvokļiem lieto speciālus apzīmējumus: izolēts bandinieks ir tāds bandinieks, kuram uz blakus vertikālēm nav savas krāsas bandinieku - attēlā baltais bandinieks uz d3 brīvbandinieks ir bandinieks, uz kura vertikāles pirms tā neatrodas ne pretinieka bandinieki, ne arī lauciņi, kurus tie sit - attēlā melno bandinieks uz b6 un arī balto bandinieks uz g4, kas vienlaicīgi ir arī dubultbandinieks dubultbandinieki ir divi (vai vairāk) vienas krāsas bandinieki, kas atrodas uz vienas vertikāles - attēlā balto bandinieki uz g vertikāles (tos var saukt arī par trīskāršajiem bandiniekiem) Algebriskajā šaha notācijā bandiniekam nav īpaša apzīmējuma. Norāda tikai lauciņu uz kuru tiek izdarīts gājiens, piemēram e4 jeb e2-e4. Ja bandinieks sit pretinieka figūru, tad norāda vertikāli no kuras tiek sists un vertikāli uz kuru sit, piemēram ed.