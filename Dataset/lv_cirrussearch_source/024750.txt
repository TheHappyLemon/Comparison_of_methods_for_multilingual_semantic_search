Metandienons jeb metandrostenolols ir anaboliskais steroīds ar izteiktu anabolisko efektu. Preparāts pastiprina anaboliskos un nomāc kataboliskos procesus, veicina muskuļu masas pieaugumu un zemādas tauku samazināšanos, kā arī nomāc imūnās atbildes reakcijas. Regulāri lietojot, pastiprina vīrišķas sekundārās dzimumpazīmes. Populārs dopings sportā; žargonā tiek dēvēts par "metānu". Ilgstoši pārdozējot, bojā aknas. Iedarbojas savstarpēji pastiprinoši (sinerģētiski), lietojot kopā ar nandrolonu. 1955. gadā šo vielu sintezējis amerikāņu ārsts Džons Cīglers (John Ziegler) un pēc gada pārdevis tiesības kompānijai Ciba-Geigy (mūsdienu Novartis). Metandienons ir pirmais mākslīgais šīs klases preparāts, sākts tirgot ASV 1958. gadā ar nosaukumu "Dianabols". Līdz 20. gadsimta 60. gadu beigām netika oficiāli uzskatīts par dopingu; tolaik aizliegti bija tikai tādi spēcīgi stimulatori kā amfetamīni, kokaīns, efedrīns u.tml. Neskaitot pielietojumu sporta medicīnā, metandienons tiek lietots apdegumu, kaulu lūzumu, nieru nepietiekamības ārstēšanā, kā arī olbaltumvielu vielmaiņas defektu kompensācijai. Kontrindicēts aknu slimību gadījumos. Werner Franke, Udo Ludwig: Der verratene Sport. München 2007, ISBN 978-3-89883-185-7, S. 29.