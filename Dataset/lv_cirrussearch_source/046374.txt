SpaceX CRS-16 bija ASV uzņēmuma SpaceX bezpilota kravas kosmosa kuģa Dragon lidojums uz Starptautisko kosmosa staciju NASA Commercial Resupply Services (CRS) pagarinātajā programmā. CRS-16 orbītā palaists 2018. gada 5. decembrī; nolaižamais aparāts uz Zemes atgriezās 2019. gada janvārī. Šoreiz tika izmantots agrāk kosmosā lidojis Dragon nolaižamais aparāts (CRS-10). Dragon kopējā kravas masa augšupceļā bija 2573 kg. Hermētiskais nodalījums bija piepildīts ar 1598 kg kravas (kopā ar iepakojumu). Transportkuģa hermētiskajā sekcijā atradās: zinātnisko eksperimentu aparatūra un materiāli (1037 kg), mantas un pārtika apkalpei (304 kg), stacijas rezerves daļas un aprīkojums amerikāņu segmentam (191 kg), ārpuskuģa aktivitāšu aparatūra (15 kg), datoru piederumi (40 kg), Krievijas krava (11 kg). Hermētiskajā sekcijā bija arī nanopavadoņi UNITE, CATSat, TechEdSat-8, Delphini 1, kā arī pavadoņu izmešanas ierīce Slingshot. Nehermētiskajā kravas sekcijā (975 kg) bija divas kravas: GEDI (Global Ecosystem Dynamics Investigation lidar) — pilnas viļņformas lidars, ar ko pirmoreiz globāli mērīs mežu vertikālo struktūru; RRM3 (Robotic Refueling Mission-3) — iekārta degvielas (šķidrā metāna) uzpildīšanas demonstrēšanai. Dragon tika palaists 2018. gada 5. decembrī 18:16 UTC ar nesējraķeti Falcon 9 Full Thrust no Kanaveralas zemesraga Gaisa spēku stacijas starta laukuma SLC-40. Pēc derīgās kravas atdalīšanas raķetes pirmajai pakāpei bija paredzēts nolaisties laukumā Landing Zone 1. Nolaišanās laikā radās problēmas ar hidraulisko sūkni, kas izraisīja raķetes rotēšanu. Līdz ar to pakāpe nesasniedza paredzēto laukumu un nolaidās okeānā netālu no krasta. Pakāpe neguva bojājumus un tika atgūta. Kravas kuģis SKS sasniedza 8. decembrī. 12:21 UTC to satvēra ar stacijas manipulatoru Canadarm2, ko vadīja Aleksandrs Gersts un Serēna Aunjona-Čenselora. Kosmosa kuģis tika pārvietots uz Harmony moduļa apakšējo pieslēgvietu; pilnībā pieslēgts 15:36 UTC. 14. decembrī ar manipulatoru Canadarm-2 no Dragon nehermētiskās kravas sekcijas izņemta GEDI iekārta. Tā tika pārvietota uz Kibo moduļa atklāto platformu pie EFU6. 16. decembrī RRM3 tika pārvietots uz ELC-1 3. vietu. Dragon nehermētiskās kravas sekcijā bija plānots ievietot Japānas 450 kg eksperimentu paku SEDA-AP, kas uz staciju tika nogādāta 2009. gadā. Tā kā neizdevās ievilkt iekārtas mastu, tad 20. decembrī SEDA-AP tika palaista brīvā lidojumā. 2019. gada 13. janvārī 20:10 UTC Dragon ar Canadarm2 palīdzību tika atvienots no Harmony moduļa. Brīvā lidojumā kravas kuģis palaists 23:35 UTC. Dragon 14. janvārī 04:19 UTC iedarbināja dzinējus un veica noiešanu no orbītas. 05:10 UTC nolaižamais aparāts nolaidās Klusajā okeānā punktā 117,5° R 28,1° Z. Lidojuma ilgums 36 dienas 8 stundas. CRS-16 Dragon Resupply Mission SpaceX SpaceX CRS-16 Mission OVERVIEW NASA SpaceX CRS-16 spaceflightnow.com