Džungļu apogs jeb meža apogs (Athene blewitti) ir pūču dzimtas (Strigidae) putnu suga. Nesenā pagātnē džungļu apogs tika sistematizēts džungļu apogu ģintī (Heteroglaux), bet saskaņā ar jaunākajiem ģenētiskajiem atklājumiem ir veiktas sistematizācijas izmaiņas. Tā ir endēma Indijas putnu suga un sastopama tikai Indijas centrālās daļas mežos, Narmadas upes ielejā. Ģeogrāfisko variāciju nav. Pirmo reizi džungļu apogs tika aprakstīts 1873. gadā, bet pēc 1884. gada suga vairs netika novērota un tika pieņemts, ka tā ir izmirusi. Tikai pēc 113 gadiem, 1997. gadā, džungļu apogs atkal tika pamanīts Indijas mežos. Izplatības areāls ir ļoti neliels, populācija fragmentēta un nepārtrauktā mežu izciršana joprojām apdraud sugas izdzīvošanu, tādēļ sugai piešķirts kritiski apdraudētas sugas statuss. Populācijas lielums mūsdienās 50—249 īpatņi, kas mājo apmēram 12 dažādās vietās. Džungļu apogs ir neliela auguma, kompakta pūce ar taisnstūrainu galvu, koši dzeltenām acīm un raibumotu apspalvojumu. Abi dzimumi izskatās vienādi, tikai mātītes ir nedaudz lielākas nekā tēviņi, kā arī tēviņam uz vēdera un krūtīm ir mazāk raibumu. Ķermeņa garums 22—25 cm (spārnu plētums un svars nav zināms). Tam ir relatīvi liela galva un knābis, nav ausu pušķu. Apspalvojums uz muguras, galvas un platajiem spārniem tumši pelēkbrūns. Raibumi uz muguras un galvas maz, toties spārniem un astei daudz gaišas šķērsjoslas. Pakakle, seja ap acīm un vēders balti, pazodē tumši pelēka josla, arī krūšu augšdaļa tumša. Kājas apspalvotas un baltas. Džungļu apogam ir ļoti gari un spēcīgi nagi, kas ļauj tam noturēt medijumu, kas ir divas reizes smagāks par pašu putnu. Lidojumā uz spārnu apakšām var redzēt tumšu laukumu. Uzturas sausos jauktu koku mežos ar tīkkokiem 400—600 metrus virs jūras līmeņa. Džungļu apogs ir aktīvs tikai dienas un krēslas laikā. Vēsos ziemas rītos mēdz sauļoties sausu koku zaros. Barojas ar ķirzakām, maziem grauzējiem, abiniekiem, bezmugurkaulniekiem un citu putnu mazuļiem. Tukšos koku dobumos mēdz noslēpt barības rezerves. Džungļu apogi savstarpēji sazinās ar ūjināšanu, kā arī ar ātru astes šūpošanu no viena sāna uz otru un galvas cilāšanu. Vairošanās sezona džungļu apogam ir laikā no oktobra līdz martam. Ligzdo koka dobumā. Dējumā ir 2 olas. Inkubācijas periods ilgst 30—32 dienas. Perē mātīte. Perēšanas laikā tēviņš uzturas tās tuvumā, nakšņojot dobumā kopā ar mātīti. Līdzko mazuļi izšķiļas mātīte tēviņu padzen, jo tas mēdz apēst savus mazuļus. Par mazuļiem rūpējas tikai mātīte, apmēram 40 dienas. World Birds List: Owls, 2020 IUCN: Heteroglaux blewitti «ARKive: Forest owlet (Heteroglaux blewitti)». Arhivēts no oriģināla, laiks: 2017. gada 13. jūnijā. Skatīts: 2017. gada 24. maijā. Arhivēts 2017. gada 13. jūnijā, Wayback Machine vietnē. Ripley, S. D. (1976). "Reconsideration of Athene blewitti (Hume).". J. Bombay Nat. Hist. Soc. 73: 1–4. «Birds of India: Forest Owlet». Arhivēts no oriģināla, laiks: 2017. gada 30. jūnijā. Skatīts: 2017. gada 24. maijā. «Forest Owlet (Athene blewitti) complete detail». Arhivēts no oriģināla, laiks: 2017. gada 15. jūlijā. Skatīts: 2017. gada 24. maijā. The Owl Pages: Forest Owlet ~ Athene blewitti (Heteroglaux blewitti) Planet of Birds: Forest Owlet (Heteroglaux blewitti) Avibase: Forest Owlet Heteroglaux blewitti Hume, 1873 EDGE: Forest Owlet (Heteroglaux blewitti)