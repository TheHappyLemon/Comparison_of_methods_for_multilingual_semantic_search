Patriks (Pets) Džeimss Railijs (angļu: Patrick (Pat) James Riley; dzimis 1945. gada 20. martā Romā, Ņujorkas štatā, ASV) ir bijušais amerikāņu basketbolists un basketbola treneris. Pašlaik (2011) ir NBA kluba Maiami "Heat" ģenerālmenedžeris. 1996. gadā tika nosaukts par vienu no 10 izcilākajiem NBA treneriem, 2008. gadā tika uzņemts Basketbola slavas zālē. Profesionālā basketbolista karjeras laikā spēlēja uzbrūkošā aizsarga un vieglā uzbrucēja pozīcijās. 1967. gada NBA draftā viņu izraudzījās Sandjego "Rockets" ar kopējo 7. kārtas numuru. Tāpat viņš tika draftēts Nacionālās futbola līgas 1967. gada draftā, viņu 11. kārtā izraudzījās Dalasas "Cowboys". Trīs sezonas viņš aizvadīja "Rockets" sastāvā. 1970. gada NBA paplašināšanās drafta ietvaros viņš kļuva par Portlendas "Trail Blazers" spēlētāju, taču nekavējoties viņš tika aizmainīts uz Losandželosas "Lakers". Ar "Lakers" viņš izcīnīja 1971.—1972. gada NBA sezonas čempiontitulu. P. Reilijs beidza karjeru pēc vienas aizvadītas sezonas Fīniksas "Suns" sastāvā. Pēc basketbolista karjeras beigām viņš kļuva par treneri. Viņš uzsāka trenera karjeru Losandželosas "Lakers" klubā. Viņa vadībā "Lakers" četras sezonas pēc kārtas sasniedza NBA finālsēriju. Pirmajā sezonā viņš kļuva par čempionvienības treneri, finālā uzvarot Filadelfijas "76ers". Arī nākamajā sezonā finālā tikās abas komandas, taču šoreiz par čempioniem kļuva "76ers". 1984. gada finālsērijā "Lakers" zaudēja Bostonas "Celtics" 7 spēļu sērijā. Otro titulu kā treneris viņš ieguva 1985. gada finālsērijā, kurā "Lakers" uzvarēja "Celtics" sešu spēļu sērijā. 1987. gada sezonā P. Reilija vadīto komandu pārstāvēja Maģiskais Džonsons, Džeimss Vortijs un Karīms Abduldžabārs, kā arī citi slaveni spēlētāji. Finālsērijā sešu spēļu sērijā tika uzvarēta "Celtics" vienība. 1988. gada finālsērijā tika pieveikts Detroitas "Pistons" klubs. Tas bija pēdējais izcīnītas tituls ar "Lakers". 1991. gadā P. Reilijs kļuva par Ņujorkas "Knicks" galveno treneri. 1993. gadā viņa vadībā klubs sasniedz trešo labāko uzvarēto-zaudēto spēļu attiecību kluba vēsturē un P. Reilijs ieguva savu otro sezonas labākā trenera balvu. 1994. gada finālsērijā "Knicks" septņu spēļu sērijā zaudēja Hjūstonas "Rockets" klubam, lai arī sērijas laikā bija vadībā ar 3—2. 1995. gadā P. Reilijs lauza līgumu ar "Knicks", lai kļūtu par Maiami "Heat" galveno treneri. Ar "Heat" viņš uzvarēja 2005.—2006. gada NBA sezonā. 2010.—2011. gada sezonā P. Reilijs kopā ar Čikāgas "Bulls" ģenerālmenedžeri Geru Formenu tika atzīti par sezonas labākajiem ģenerālmenedžeriem. «Gar Forman, Pat Riley honored». ESPN.com. 2011. gada 10. maijs. Skatīts: 2011. gada 10. maijs. «Heat's Riley, Bulls' Forman share Executive of Year award». NBA.com. 2011. gada 10. maijs. Arhivēts no oriģināla, laiks: 2011. gada 14. maijā. Skatīts: 2011. gada 10. maijs. NBA profils (angliski) Basketball Reference profils (angliski)