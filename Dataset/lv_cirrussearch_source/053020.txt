Marks Rotko (angļu: Mark Rothko; dzimis Markus Rotkovičs (krievu: Ма́ркус Ротко́вич) 1903. gada 25. septembrī Dvinskā, Krievijas Impērijā, miris 1970. gada 25. februārī Ņujorkā, ASV) bija Latvijas ebreju izcelsmes amerikāņu gleznotājs, abstraktā ekspresionisma un krāsu lauku gleznošanas aizsācējs. Dzimis Daugavpilī (toreizējā Dvinskā) farmaceita Jēkaba Rotkoviča un viņa sievas Annas Goldinas ģimenē. Piecu gadu vecumā Markus nosūtīts apgūt Talmūda pamatus ebreju reliģiskajā sākumskolā. Viņa tēvs, līdzīgi daudziem Latvijas ebrejiem tajā laikā, emigrēja uz ASV. Markus kopā ar vecāko māsu Sofiju un māti uz laiku vēl palika Daugavpilī un pievienojās tēvam tikai 1913. gadā pēc 12 dienu jūras ceļojuma. Viņa ģimene apmetās uz dzīvi Portlendā Oregonas štatā, kur viņa tēvs drīz vien nomira, atstājot ģimeni bez pastāvīgiem ienākumiem. Jaunā Rotkoviča politiskie uzskati bija kreisi orientēti, viņš ar entuziasmu uztvēra Krievijas 1917. gada revolūciju. 1921. gadā viņš iestājās Jeila Universitātē, taču kritizēja to kā pārāk elitāru un rasistisku. Pēc diviem gadiem pārcēlās uz dzīvi Ņujorkā, kur ņēma aktierstundas un mācījās pie Maksa Vēbera (Max Weber) Mākslas studentu līgā (1924—1927), iepazīstoties ar kubismu un Pola Sezana daiļradi. Lielu ietekmi uz viņu atstāja arī vācu sirreālistu Maksa Ernsta un Volfganga Pālena darbi. 1932. gadā apprecējās ar Edīti Sahari (Edith Sachar), 1940. gadā nomainīja uzvārdu uz Rotko (Rothko). 1945. gadā apprecējās otro reizi ar Melu Beistli (Mell Beistle), 1950. gadā viņam piedzima meita Keita. 1950. gadā piecus mēnešus pavadīja studiju ceļojumā Eiropā. 1956. gadā notika pirmā gleznu pārdošana kolekcionāram Dankanam Filipsam, kam sekoja pasūtījums restorāna Four Seasons izdaiļošanai (1958), Hārvarda Universitātes sienas gleznojumiem (1961—1962) un Rotko kapelai Hjūstonā (1964). 1963. gadā viņam piedzima dēls Kristofers. 1968. gadā Rotko smagi saslima, kam sekoja šķiršanās no sievas. Nespējot pārvarēt personības krīzi, viņš 1970. gadā izdarīja pašnāvību. Marks Rotko bija viens no 20. gadsimta nozīmīgākajiem, pasaules slavu ieguvušiem māksliniekiem. Viņš ir viena no centrālajām Amerikas Savienoto Valstu pēckara glezniecības figūrām, kopā ar Bārnetu Ņūmenu (Barnett Newman) un Klifordu Stillu (Clyfford Still) pārstāvot t. s. Ņujorkas skolas abstraktā ekspresionisma virzienu. Tāpat kā citi viņa paaudzes mākslinieki, Rotko izmēģināja vairākus stilistiskos virzienus, līdz gadsimta vidū nonāca pie sev vien raksturīga stila. 1920. un 30. gados viņš uz papīra un audekla radīja simtiem figurālu darbu, attēlojot aktus, portretus, interjerus ar cilvēku figūrām, lielpilsētu skatus un dabas ainavas. Ap 1940. gadu viņš uzsāka grieķu — romiešu mītu izpēti virknē neoklasikas gleznu, kurām raksturīgas slāņveida kompozīcijas, līdzīgas romiešu sarkofāgiem un grieķu frīzēm, ar cilvēku, dzīvnieku locekļiem un hibrīdiskām figūrām. Ap 1947. gadu Rotko savā daiļradē izskauda visus tēlainos elementus, savukārt līdz 1950. gadam bija krietni mainījis savu gleznu kompozīciju, pārejot uz taisnstūra formām un samazinot to skaitu uz divām līdz četrām, kā arī izvietojot tās vertikāli uz krāsaina pamata, kas saglabājās kā māksliniekam raksturīgs stils: gleznas, kas atbilst viņa ideālam — "sarežģītas domas vienkārša izteiksme". 1961. gadā Ņujorkas Modernās mākslas muzejs sarīkoja Marka Rotko personālizstādi, kas bija viņa daiļrades kulminācija, un tā apceļoja lielākās Eiropas pilsētas. 1962. gadā viņš pabeidza sienas gleznojumu sēriju Hārvarda Universitātē, 1964. gadā uzsāka pasūtījuma darbu — sienas gleznojumus Hjūstonas kapelā (Teksasa), kas tika svinīgi atklāta pēc viņa nāves 1971. gadā. Atzīmējot Marka Rotko simtgadi, 2003. gada 25. septembrī Daugavpilī tika atklāta mākslinieka Romualda Gibovska veidotā piemiņas zīme "Veltījums Rotko". Piemiņas zīme tika uzstādīta gleznainajā Daugavas krastā, kas ir bijis mākslinieka spilgtāko bērnības iespaidu avots. Tā norāda arī uz Šosejas ielu (tagad 18. novembra iela), kur Rotkoviču ģimene dzīvoja no 1892. līdz 1913. gadam. Caur lielo un smago metāla formu var saskatīt debess un upes radošo tukšumu — arvien mainīgo ainavu, — gluži tāpat kā Marka Rotko klasiskajās gleznās. — Daugavpils Marka Rotko mākslas centrs 2013. gadā Daugavpilī, cietokšņa arsenāla ēkā, tika atvērts Rotko mākslas centrs. Anna C. Chave: Mark Rothko, subjects in abstraction. Yale University Press, New Haven 1989. ISBN 0-300-04178-0 Julia Davis: Mark Rothko: The Art of Transcendence, Crescent Moon, Kidderminster 1995. ISBN 1-871846-43-9 Marc Glimcher: The art of Mark Rothko, into an unknown world. Barrie & Jenkins, London 1992. ISBN 0-7126-5265-5 James E.B. Breslin: Mark Rothko, a biography. University of Chicago Press, Chicago 1993. ISBN 0-226-07405-6 Jacob Baal-Teshuva Mark Rothko: The pictures like a drama . Taschen, Münich, 2007. «Simtgades svinības». rotkocentrs.lv. Arhivēts no oriģināla, laiks: 2016-03-07. Skatīts: 2014-02-16. «Daugavpilī atklāj Marka Rotko centru». www.lsm.lv (latviešu). Skatīts: 2019-01-30. Vikikrātuvē par šo tēmu ir pieejami multivides faili. Skatīt: Marks Rotko. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) Daugavpils Marka Rotko mākslas centrs Marka Rotko darbi Modernās Mākslas Muzejā Ņujorkā Marka Rotko izstāde Tate Modern muzejā Londonā Arhivēts 2009. gada 13. maijā, Wayback Machine vietnē. Marka Rotko biogrāfija Arhivēts 2009. gada 28. februārī, Wayback Machine vietnē. un darbi Arhivēts 2010. gada 27. martā, Wayback Machine vietnē. Gugenheima muzejā Ņujorkā Nacionālā mākslas galerija, Vašingtona Gleznas no Artchive.com Arhivēts 2016. gada 1. jūlijā, Wayback Machine vietnē. Mark Rothko Biografie und Ausstellungskritik in cosmopolis.ch (vāciski)