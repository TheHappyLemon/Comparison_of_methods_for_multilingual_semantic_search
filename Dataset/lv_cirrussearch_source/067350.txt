Rudbāržu muiža bija muiža, kas atradās tagadējā Rudbāržu pagasta teritorijā. Pie muižas kungu mājas atrodas ainavu parks ar dīķi. Saglabājusies interjeru apdare un svētku zālē divi marmora kamīni. Varoņu zālē izveidots ozolkoka parketa raksts. Muižas kungu māja vēlā ampīra stilā celta 1835. gadā pēc baroneses Teas fon Friksas pasūtījuma. Pārbūvēta 1882.-1883. gadā franču neorenesanses stilā. 1905. gada revolūcijas laikā pili nodedzināja, bet 1908. gadā atjaunoja arhitekta Leo Reinīra vadībā. Latvijas brīvības cīņu laikā 1919. gada janvāra beigās un februārī muižā uzturējās O. Kalpaka bataljons, šeit 3. martā sākās pretuzbrukums lieliniekiem. 1938. gadā pili pārbūvēja un ierīkoja karavīru atpūtas namu, Otrā pasaules kara laikā - vācu karavīru hospitāli, pēc kara - meža darbinieku skolu, 1962. gadā - Rudbāržu skolu. 2018. gada martā nepietiekamā skolēnu skaita dēļ slēdza Oskara Kalpaka Rudbāržu sākumskolu. Uz skolas telpām pārcēlās Jaunsardzes un informācijas centra Kurzemes novada struktūrvienība. 2023. gadā pieņēma lēmumu sākt Rudbāržu muižas atjaunošanas un pārbūvi 13 miljonu eiro apjomā. Plānoja, ka ēkā 2026. gada septembrī no Kandavas pārcelsies militāras ievirzes pulkveža Oskara Kalpaka profesionālā vidusskola. «Rudbāržu muižas pils». Arhivēts no oriģināla, laiks: 2019. gada 26. jūnijā. Skatīts: 2019. gada 27. februārī. Uz slēgtās Rudbāržu sākumskolas telpām pārcelsies Kurzemes jaunsargi lsm.lv 2018. gada 9. martā Rudbāržu muižas renovācija kadetu skolas iekārtošanai kavējas; pārbūvei paredz 13 miljonus eiro lsm.lv 2023. gada 3. novembrī