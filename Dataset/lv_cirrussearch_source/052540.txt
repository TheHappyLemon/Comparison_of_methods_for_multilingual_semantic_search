TurkSat-3USat bija Turcijas nanopavadonis. Tas paredzēts vairāku tehnoloģiju pārbaudei. Pavadonis orbītā tika palaists 2013. gada 26. aprīlī. Tas darbojās vienu dienu. Kosmisko aparātu izgatavoja Stambulas Tehniskās universitātes Kosmisko sistēmu izstrādes un testēšanas laboratorija un Radio frekvenču laboratorija sadarbībā ar uzņēmumu Türksat un Turcijas amatieru pavadoņu tehnoloģiju organizāciju (TAMSAT). Darbs pie projekta sākās 2010. gada 29. novembrī. Pavadonis tika veidots CubeSat 3U standartā ar izmēriem 10 * 10 * 34 cm un masu aptuveni 4 kg. Tā stuktūru piegādāja Nīderlandes uzņēmums Innovative Solutions In Space BV. Tam ir lineārais retranslators radioamatieru radio retranslācijai. TurkSat-3USat bija uzstādīta neliela kamera C329 Zemes fotografēšanai. Elektroenerģiju nodrošināja saules baterijas un litija polimēra akumulators kopā ar superkondensatoriem. TurkSat-3USat bija sistēma, kas ļauj pavadoni novadīt no orbītas pēc misijas beigām — izvēršama membrāna, kas veicina bremzēšanos jonosfērā. TurkSat-3USat tika palaists 2013. gada 26. aprīlī 04:13 UTC ar nesējraķeti Chang Zheng 2D no Dzjucjuaņas Pavadoņu palaišanas centra. Pavadonis tika ievadīts solārsinhronā orbītā. TurkSat-3USat bija sekundārā krava pēc Ķīnas tālizpētes pavadoņa Gaofen 1; kopā ar to palaisti nanopavadoņi NEE-01 Pegaso un CubeBug-1. Pēc palaišanas dienu no pavadoņa tika saņemti signāli, kas liecināja, ka tas darbojas veiksmīgi. Nākamajā dienā tas apklusa nenoskaidrotu iemeslu dēļ. TurkSat-3USat eoportal.org TurkSat-3USat Gunter Dirk Kreb TURKSAT-3USAT AMSAT-UK TURKSAT 3U Orbītas elementi n2yo.com