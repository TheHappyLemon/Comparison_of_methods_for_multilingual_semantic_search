Audi Q7 ir Audi pilnizmēra apvidnieks. Šīs firmas vieglajos automobiļos izmantotā pastāvīgās pilnpiedziņas sistēma quattro 2006. gadā jau nosvinēja 25 gadu jubileju. Q7 ir quattro, kuras starpasu diferenciālis Torsen normālos apstākļos sadala griezes momentu starp priekšējiem un aizmugures riteņiem proporcijā 40:60. Izbuksēšanas gadījumā priekšējiem riteņiem var tikt padots līdz 65% griezes momenta, bet aizmugurējiem — līdz 85%. Leģendārajai pilnpiedziņai palīdz arī elektronika, kas apvieno pretbuksēšanas, stabilitātes un pretapgāšanās sistēmas. Audi Q7 vizuāli atstāj ļoti nopietna automobiļa iespaidu. Īpaši draudīga izskatās monumentālā priekšdaļa ar Audi raksturīgo radiatora restes vairogu. Arī citi dizaina risinājumi ieturēti četru gredzenu markas stilā. Savukārt interjera noformējums gandrīz pilnībā aizgūts no Audi A6. Gan priekšējais panelis, gan sēdekļi, gan citas detaļas ir tādas pašas kā šim modelim. Līdz ar to var teikt, ka vadītāja vietas ergonomika un apdares kvalitāte ir tikpat augstā līmenī. Bāzes versijā Q7 ir piecvietīgs auto ar ļoti plašu 775 litru tilpuma bagāžnieku, bet kā papildu aprīkojums ir divas ērti salokāmas trešās rindas sēdvietas, kas šo auto padara septiņvietīgu. Arī šādā variantā saglabājas samērā liels 330 litru tilpuma bagāžnieks. Bet, salokot abu aizmugures rindu sēdekļus, var iegūt pat 2035 litrus lielu bagāžas telpu. Taisnības labad jāteic, ka trešās rindas sēdvietas nav īpaši plašas, lai gan situāciju nedaudz uzlabo iespēja pa daļām bīdīt uz priekšu otrās rindas sēdekļus. No 0 - 100 km/h Q7 ar 3.6 VR6 FSI ieskrienas 8,5 sekundēs, ar 4.2 V8 FSI 7,4 sekundēs.