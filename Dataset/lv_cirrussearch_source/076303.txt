Amerikas lidvāveres (Glaucomys) ir viena no vāveru dzimtas (Sciuridae) ģintīm, kas pieder pie lidvāveru cilts (Pteromyini). Tā ir vienīgā lidvāveru ģints, kas dzīvo Ziemeļamerikā. Apdzīvo teritorijas, sākot ar Aļasku un beidzot ar Hondurasu. Ģints sugām ir daudzas kopīgas īpašības ar Eirāzijas lidvāveru ģinti (Pteromys). Zinātniskais nosaukums Glaucomys atvasināts no grieķu valodas un "glaucos" nozīmē sudrabaini pelēks, "mys" nozīmē pele; "sudrabpelēkā pele". Amerikas lidvāveres nemāk lidot, taču tās māk planēt, izmantojot ādas kroku, kas savieno visas četras kājas un lēcienā izplešas kā izpletnis. Planējot no viena koka uz otru, tā spēj veikt arī dažādus akrobātiskus trikus: pagriezties, planēt pa apli vai spirāli un nolaisties tajā pašā vietā, no kuras startējusi. Lidvāvere spēj planēt pat 50 m tālu. Kad lidvāvere neplanē, ādas kroka ir savilkta, tādējādi tā netraucē tai kāpelēt pa kokiem. Amerikas lidvāveru ģintī ir divas sugas: dienvidlidvāvere (Glaucomys volans) un ziemeļlidvāvere (Glaucomys sabrinus). Ziemeļlidvāvere ir lielāka par dienvidlidvāveri, un tās apspalvojums uz vēdera ir tumšs, bet tā tumšo spalviņu gali ir balti. Dienvidlidvāveres ir mazākas un vēdera apspalvojums ir pilnīgi balts. Amerikas lidvāveru ģints (Glaucomys) Dienvidlidvāvere (Glaucomys volans) Ziemeļlidvāvere (Glaucomys sabrinus) Dienvidlidvāvere Ziemeļlidvāvere ADW: Glaucomys sabrinus: Information ADW: Glaucomys volans: Information «Genus Glaucomys or American flying squirrels». Arhivēts no oriģināla, laiks: 2008. gada 6. septembrī. Skatīts: 2009. gada 18. aprīlī. North American Mammals: Glaucomys volans