Satavana (čūkiešu: Satawan) ir koraļļu atols Klusajā okeānā, Karolīnu salu arhipelāga centrālajā daļā, lielākais no Mortloka grupas atoliem. Ietilpst Mikronēzijas Federatīvo Valstu Čūkas pavalstī, administratīvi veido četras municipalitātes — Moču (932 iedzīvotāji) atola ziemeļos, Satavanu (692 iedzīvotāji) atola dienvidaustrumos, Tu (273 iedzīvotāji) dienvidos un Kutu (323 iedzīvotāji) ziemeļrietumos. Iedzīvotāji ir mikronēzieši, runā satavaniešu valodā. Satavana ir koraļļu atols Karolīnu salu centrālajā daļā 250 km uz dienvidaustrumiem no Čūkas atola. Atolā 90 salas, kas izvietojušās visapkārt atolu veidojošajam koraļļu rifam; to kopējā sauszemes platība ir 5,13 km². Koraļļu rifs ieskauj 382 km² lielu lagūnu; kopējā atola platība ir 419 km². Apdzīvotas ir Ta (1,55 km²), Satavana (1,12 km²), Kutu (0,35 km²) un Moča (0,33 km²). Encyclopædia Britannica raksts (angliski)