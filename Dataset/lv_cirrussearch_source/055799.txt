Platformu apgādes kuģis (platform supply vessel (PSV) - angļu val.) ir kuģis, kurš projektēts, lai apgādātu jūras naftas un gāzes platformas. Šo kuģu garums svārstās no 50 līdz 100 metriem un tie var pildīt dažādus uzdevumus. Lielākās daļas šo kuģu pamata funkcija ir loģistikas atbalsts un preču, instrumentu un personāla transportēšana uz un no naftas platformām vai citām jūrā izvietotām konstrukcijām. Nesen ir sākta jaunas paaudzes platformu apgādes kuģu ekspluatācija, kuri parasti apgādāti ar 1. vai 2. klases dinamiskās pozicionēšanas sistēmu. Šie kuģi pieder pie plašas piekrastes kuģu (offshore vessel (OSV) - angļu val.) saimes, kurā ietilpst platformu apgādes kuģi, peldošie celtņi (crane vessel (CV) - angļu val.), aku stimulācijas kuģi (well stimulation vessel (WSV) - angļu val.), enkuru licēji (anchor handling tug supply vessel (AHTSV) - angļu val.) un jūras celtniecības kuģi (offshore construction vessel (OCV) - angļu val.). Lielākie piekrastes kuģi ir aprīkoti ar daudzpusīgu un attīstītu aprīkojumu, tajā skaitā ar tālvadības zemūdens aparātiem (remotely operated underwater vehicle (ROV) - angļu val.), kā arī tajos izvietojas lielāks personāla skaits (vairāk par 100). Platformu apgādes kuģa pamata funkcija ir naftas platformu apgādes materiālu transports, kā arī citu kravu atgriešana krastā. Kravas telpu lielāko daļu aizņem kravas tanki urbšanas šķīdumam, pulverveida cementam, dīzeļdegvielai, dzeramajam un tehniskajam ūdenim, kā arī urbšanas procesā izmantojamām ķimikālijām. Naftas platformām gandrīz vienmēr ir nepieciešama degviela, ūdens un ķimikālijas. Atsevišķas citas ķimikālijas jāatgriež krastā, lai veiktu pienācīgu pārstrādi vai noglabāšanu, tomēr no platformas nākuši jēlnaftas produkti parasti nav apgādes kuģu krava. Uz šo kuģu lielajiem klājiem tiek pārvadāti ikdienā lietojami un specializēti instrumenti. Lielākā daļa pārvadā gan klāja kravu, gan lejamkravas un beramkravas zemklāja tankos. Daudzi kuģi ir būvēti (vai aprīkoti), lai veiktu noteiktus uzdevumus. Daži no šiem kuģiem ir aprīkoti ar papildus ugunsdzēsības aprīkojumu un ūdens lielgabaliem, lai cīnītos ar platformu ugunsgrēkiem. Daži kuģi ir aprīkoti ar naftas piesārņojuma savākšanas un likvidācijas aprīkojumu, lai palīdzētu jūras attīrīšanā pēc naftas noplūdēm. Citi kuģi aprīkoti ar instrumentiem, ķimikālijām un personālu, lai strādātu “virs” esošām naftas akām ar mērķi palielināt aku ražīgumu. Platformu apgādes kuģis: Lielas klāja vai kravas tilpnes ietilpības apgādes kuģis. Enkuru licējs: Līdzīgs platformu apgādes kuģim. Šie kuģi var noenkurot un vilkt peldošās naftas platformas (pašpaceļošās un daļēji iegremdējamās). Daudzfunkciju apgādes kuģis (Multi Purpose Supply Vessel (MPSV) - angļu val.): Universāls kuģis, kurš spēj veikt daudzus, dažādus apkopes darbus. Šie kuģi lielāko daļu laika ir apgādāti ar smagsvara celtni (celtspēja 100 un vairāk tonnu). Īpašu daudzfunkciju apgādes kuģa veidu, kurš apgādāts ar tālvadības zemūdens aparātiem, lai uzturētu tehniskā kārtībā tādu zemūdens aprīkojumu kā naftas akas, sauc par "lēkātāju". Nosaukums cēlies no īsa zemūdens cauruļvada, kurš paredzēts šķidrumu pārsūknēšanai starp diviem zemūdens komponentiem (jumper - angļu val.). Ātrās apgādes kuģis (Fast Supply Intervention Vessel (FSIV) - angļu val.): Liela ātruma kuģis (apmēram 25 mezgli) ar mazāku klāja laukumu. Šie kuģi var pārvadāt arī pasažierus. Pārsvarā kuģus izmanto steidzamām vai maza apjoma piegādēm. Komandas laiva (pasažieru kuģis): Šo kuģi izmanto, lai pārvadātu naftas platformu darbiniekus no jūrā izvietotās infrastruktūras uz krastu un atpakaļ. Tie var būt ātrgaitas kuģi (atbilstoši starptautiskajam ātrgaitas kuģu drošības kodeksam 2000 (2000. gada HSC kodekss)). Mazākus kuģus izmanto transportam starp dažādiem infrastruktūras objektiem. Plaši tiek izmantots arī helikopters, īpaši tad, ja laika apstākļi ir nelabvēlīgi kā Ziemeļjūrā. Dežūrkuģis / glābšanas kuģis: Drošībai paredzēts kuģis. Tas patrulē ap infrastruktūras objektiem un ir gatavs reaģēt saņemot informāciju par cilvēku aiz borta, evakuācijas nepieciešamību vai vajadzību dzēst ugunsgrēku. Šos kuģus pārsvarā izmanto Ziemeļjūrā. Šo kuģu komanda var būt līdz pat 36 personām liela atkarībā no kuģa izmēra, darbības rajona un no tā vai kuģis ir apgādāts ar dinamiskās pozicionēšanas sistēmu vai nē. Personāla skaits uz peldošajiem celtņiem vai urbšanas kuģiem bieži ir no 100 līdz 200 cilvēkiem starp kuriem ir arī konkrētā projekta realizācijas komanda. Kuģu komandas tiek nosūtītas strādāt un dzīvot uz kuģa ilgstošu laika periodu, kuram seko līdzīga garuma atvaļinājums. Atkarībā no kuģa īpašnieka vai operatora, laiks, kurš jāpavada uz kuģa, svārstās no viena līdz trijiem mēnešiem, kuriem parasti seko viena mēneša atvaļinājums. Uz platformu apgādes kuģiem, tāpat kā citur, dienests tiek organizēts sardzēs, kuras garums var sasniegt līdz 12 stundām. Dzīvojot uz kuģa, katru komandas locekli vai darbinieku iesaista sardzēs vai darbos vismaz 12 stundas dienā. Sardzes un darbi aizņem dažādus laika sprīžus no 24 stundu garās diennakts. Apgādes kuģi ir aprīkoti ar tiltiņu navigācijai un kuģa manevrēšanai, mašīntelpu, dzīvojamajām telpām, kā arī kambīzi un ēdamtelpu. Dažos kuģos ir izbūvētas darba zonas un kopējas atpūtas telpas. Lielo galvenā klāja laukumu dažkārt izmanto pārvietojamajiem dzīvojamajiem konteineriem. Dzīvojamās telpas sastāv no kajītēm, skapjiem, birojiem un noliktavu telpām, kurās glabāt komandas locekļu personīgās mantas. Dzīvojamās telpas ir apgādātas ar izlietnēm, dušām un tualetēm. Kambīzē vai pārtikas pagatavošanas un ēdamtelpu zonā tiek uzglabāti pārtikas produkti paredzētajam reisam, bet, nepieciešamības gadījumā, pārtikas krājumus var papildināt līdz mēnesim ilgam darbam bez ienākšanas ostās. Kokiem jeb kuģa pavāriem ir pieejamas atdzesējamas pārtikas noliktavas un saldētavas, kurās var ieiet cilvēks pilnā augumā, plīts ar krāsni, dziļas izlietnes, virtuves skapīši un darba virsma. Ēdamtelpā ir izvietots kafijas aparāts, tosteris, mikroviļņu krāsns, kafejnīcas veida galdiņi un citas ērtības, lai paēdinātu komandu pēc smagas darba dienas. Platform Supply Vessels EMAS. Skatīts: 2021. gada 20. janvārī Norshore Atlantic Multi-Purpose Drilling Vessel ShipTechnologie. Skatīts: 2021. gada 22. janvārī What are Offshore Vessels? Marine Insight 2019. gada 13. oktobris. Skatīts: 2021. gada 28. janvārī Wärtsilä Encyclopedia of Marine Technology Skatīts: 2021. gada 28. janvārī Jumpers Arhivēts 2020. gada 24. februārī, Wayback Machine vietnē. Oilfield wiki. Skatīts: 2021. gada 28. februārī Platformu apgādes kuģa manevrēšana. Damen būvētie platformu apgādes kuģi. (angliski)