Šis raksts ir par pilsētu Krievijā. Par citām jēdziena Ostrova nozīmēm skatīt nozīmju atdalīšanas lapu. Ostrova (krievu: Остров) ir pilsēta Pleskavas apgabalā Krievijā, Ostrovas rajona centrs netālu no Krievijas—Latvijas robežas. Pilsēta atrodas Veļikajas upes krastā, 55 km no Pleskavas pie federālā autoceļa R23 "Pleskava". Pēc iedzīvotāju skaita trešā lielākā apgabala pilsēta. Rakstos pirmoreiz minēta 1342. gadā kā pleskaviešu pils Veļikajas upes salā, no kā arī radies pilsētas nosaukums. 1501. gadā to ieņēma Livonijas ordenis Valtera fon Pletenberga vadībā. 1510. gadā Ostrovu pakļāva Maskavija. Livonijas kara laikā to ieņēma Stefana Batorija karaspēks, bet pēc Jamas Zapoļskas miera līguma to atdeva Krievijas caristei. Pēc Lielā Ziemeļu kara Ostrova kā robežpilsēta savu nozīmi zaudēja. No 18. gadsimta Ostrova bija ievērojams linu tirdzniecības centrs. 1853. gadā uzcēla tiltu pār Veļikaju, kas mūsdienās ir viens no pilsētas simboliem. Otrā pasaules kara laikā no 1941. gada 6. jūlija līdz 1944. gada 21. jūlijam atradās Vācijas okupācijā. Pilsētas apkaimē cīnījās latviešu leģiona 15. divīzija. 1944. gada 16. martā uz dienvidaustrumiem no pilsētas pie Veļikajas upes abu latviešu leģiona divīziju spēki tika iekļauti vienā struktūrvienībā. Šis datums mūsdienās ir Leģionāru piemiņas diena. Ostrova karā tika smagi nopostīta. Ostrovā atrodas Ostrovas elektrisko mašīnu rūpnīca (Островский завод электрических машин), kas izgatavo eletromotorus. Uz dienvidaustrumiem no pilsētas atrodas Krievijas armijas kara aviācijas bāze. Ostrova ir slēpotāja Mihaila Ivanova (Михаил Петрович Иванов, 1977) dzimtā pilsēta. «26. Численность постоянного населения Российской Федерации по муниципальным образованиям на 1 января 2018 года». Federālais Valsts statistikas dienests. Skatīts: 23 janvāris 2019. Vikikrātuvē par šo tēmu ir pieejami multivides faili. Skatīt: Ostrova. Krievijas Lielās enciklopēdijas raksts (krieviski) Ostrova ekciklopēdijā "Mana pilsēta" (krieviski) Ostrovas elektrisko mašīnu rūpnīca