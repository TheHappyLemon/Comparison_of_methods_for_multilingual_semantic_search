Hauroko ezers (angļu: Lake Hauroko, no maoru valodas — ‘vēju skaņa’) ir Jaunzēlandes dziļākais ezers, atrodas Dienvidsalas dienvidrietumu daļā, Fjordlendas nacionālajā parkā. Ezers vienlaikus atrodas arī UNESCO Pasaules mantojuma pieminekļa Vāhipounamu teritorijā. Ezers atrodas dziļā starpkalnu ieplakā netālu no jūras un nereti kalnu ielocēs ezerā veidojas laivām bīstami gaisa virpuļi. Ezeru veidojis ledājs. Hauroko ezers atrodas dziļā kalnu ielejā, tam ir "S" burta veids. Ezers atrodas 150 metrus virs jūras līmeņa, bet tā dziļums ir 463 metri. Līdz ar to šis ir dziļākais zināmais ezers Jaunzēlandē un arī izteikta kriptodepresija. Hauroko ezers ir ainavisks, tajā no apkārtējām klintīm vietām krīt ūdenskritumi. Ezerā atrodas viena neliela saliņa, ar kuru saistīti vairāki nostāsti, galvenokārt par tur atrastajiem kapiem. Ezera ūdens bagāts ar humusvielām, tāpēc tā ūdens ir maz caurspīdīgs. Jau 10 metru dziļumā šeit vairs neaug ūdensaugi. Taču augšējos ezera 10 metros ir ļoti liela ūdensaugu daudzveidība. Pasaulē dziļākie ezeri Vikikrātuvē par šo tēmu ir pieejami multivides faili. Skatīt: Hauroko ezers.