Stefānija Frapāra (franču: Stéphanie Frappart; dzimusi 1983. gada 14. decembrī) ir Francijas futbola tiesnese. Kopš 2009. gada viņa ir iekļauta FIFA starptautiskajā tiesnešu sarakstā. Pirmā sieviete, kas tiesājusi UEFA Čempionu līgas spēli vīriešiem, kā arī FIFA Pasaules kausa kvalifikācijas spēli. Sāka tiesāt jauniešu spēles 13 gadu vecumā. Kad viņai bija 18 gadi, viņa jau tiesāja Francijas U-19 čempionāta spēles. 2011. gadā sāka tiesāt spēles Nacionālajā čempionātā, kas ir Francijas vīriešu futbola trešā līmeņa līga. 2014. gadā Frapāra kļuva par pirmo sievieti, kas tiesāja spēli Francijas otrajā spēcīgākajā vīriešu profesionālā futbola līgā Ligue 2. Viņas pirmais nozīmīgākais starptautiskais turnīrs bija 2015. gada FIFA Pasaules kauss sievietēm Kanādā. Tajā viņa tiesāja divas spēles — vienu grupu turnīra spēli un astotdaļfinālu. 2018. gada 3. decembrī Frapāra tika apstiprināta par tiesnesi 2019. gada FIFA sieviešu Pasaules kausam, kas norisinājās Francijā. Viņa bija galvenā tiesnese divās spēlēs grupu turnīrā, tiesāja vienu ceturtdaļfinālu, kā arī tika norīkota tiesāt finālspēli starp ASV un Nīderlandi. 2019. gada aprīlī tika paziņots, ka Frapāra kļūs par pirmo tiesnesi sievieti Francijas vīriešu augstākā līmeņa futbola līgā Ligue 1. Viņas pirmā spēle notika 2019. gada 28. aprīlī, kad viņa vadīja spēli starp Amiens SC un RC Strasbourg. 2019. gada 2. augustā viņa tika nozīmēta tiesāt 2019. gada UEFA Superkausa spēli starp Liverpool un Chelsea. Tādējādi viņa kļuva par pirmo sievieti, kas tiesāja Eiropas līmeņa vīriešu futbola maču. 2020. gada 2. decembrī viņa kļuva par pirmo sievieti, kas tiesāja UEFA Čempionu līgas spēli, viņa pildīja galvenās tiesneses pienākumus mačā starp Turīnas "Juventus" un Kijivas "Dinamo". 2021. gada martā viņa kļuva par pirmo sievieti, kas tiesāja FIFA Pasaules kausa kvalifikācijas spēli starp Nīderlandi un Latviju. 2022. gada 7. maijā viņa bija tiesnese 2022. gada Francijas kausa izcīņas finālā starp OGC Nice un FC Nantes. 2022. gada maijā FIFA iekļāva Frapāru tiesnešu sarakstā 2022. gada FIFA Pasaules kausam Katarā. Viņa bija viena no trim sieviešu tiesnesēm, kas tika apstiprinātas kā galvenās tieneses. Frapāra tika norīkota tiesāt grupu turnīra spēli starp Kostariku un Vāciju, kļūstot par pirmo sievieti galveno tiesnesi Pasaules kausa finālturnīrā. «Stéphanie Frappart, première femme arbitre centrale de Ligue 2». lexpress.fr (franču). 2014. gada 22. maijā. Skatīts: 2022. gada 1. decembrī. «Frappart: Final role a huge source of pride». fifa.com (angļu). 2019. gada 5. jūlijā. Skatīts: 2022. gada 1. decembrī. «Stephanie Frappart becomes first woman to referee Ligue 1 match». espn.com (angļu). 2019. gada 28. aprīlī. Skatīts: 2022. gada 1. decembrī. «Pirmā sieviete uz lielās futbola skatuves – UEFA Superkausu tiesās francūziete Frapāra». sports.tv3.lv. 2019. gada 2. augustā. Skatīts: 2022. gada 1. decembrī. «Stephanie Frappart to become first woman to referee a men’s Champions League game». independent.co.uk (angļu). 2020. gada 1. decembrī. Skatīts: 2022. gada 1. decembrī. «Netherlands 2–0 Latvia». bbc.com. 2021. gada 27. martā. Skatīts: 2022. gada 1. decembrī. «FIFA World Cup Qatar 2022 - List of appointed FIFA Match Officials». fifa.com (angļu). Skatīts: 2022. gada 1. decembrī. «Pasaules kausā futbolā kā galvenās tiesneses strādās trīs sievietes». sportacentrs.com. 2022. gada 19. oktobrī. Skatīts: 2022. gada 1. decembrī. «Referee Frappart makes history as first woman to referee men's World Cup game». fifa.com. 2022. gada 29. novembrī. Skatīts: 2022. gada 1. decembrī. Vikikrātuvē par šo tēmu ir pieejami multivides faili. Skatīt: Stefānija Frapāra. Olympedia profils (angliski)