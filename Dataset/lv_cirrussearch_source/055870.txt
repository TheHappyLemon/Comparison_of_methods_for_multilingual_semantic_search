Ķeltu pankroks (Celtic punk) ir mūzikas novirziens, kurā apvienots pankmūzikas un ķeltu tautu mūzikas skanējums. Šo mūziku pieņemts uzskatīt par folkpanka mūzikas apakšžanru. Ķeltu pankroka grupas savā mūzikā izmanto tādus mūzikas instrumentus kā ģitāras, bungas, vijoles, dūdas, stabules, akordeonu, bandžo un daudzus citus. Jāatzīmē, ka ķeltu pankrokā mūzikā jūtama ne tikai īru, bet arī skotu un velsiešu tautas mūzikas ietekme. Lai gan pārsvarā šī stila mūziķi ir no Britu salām, ASV un Kanādas, tomēr ši mūzika ir izplatīta arī kontinentālajā Eiropā. Jau 1970. gados bija pankmūzikas grupas, kas savā mūzikā iekļāva ķeltu mūzikas elementus. Tomēr plašāku klausītāju loku ar ķeltu pankroku iepazīstināja Šeins Makgovans (Shane MacGowan) ar savu grupu The Pogues, kuru mūzikā, it sevišķi pirmajos albumos, bieži vien bija sastopamas gan ķeltu tautasdziesmas (pārsvarā īru) pankmūzikas apdarē, gan arī viņu pašu dziesmas, kurās tika izmantoti tādi mūzikas instrumenti kā akordeons un stabules. Ķeltu pankmūzikas atdzimšanu un izplatību 1990. gadu vidū sekmēja tādas grupas kā Dropkick Murphys un nedaudz vēlāk arī Flogging Molly panākumi. Tieši pateicoties abu iepriekš minēto grupu labajām sekmēm, visā pasaulē radās jaunas ķeltu pankroka grupas un arī daudzi jau esošie ši stila izpildītāji ieguva jaunus klausītājus. Pašlaik citas zināmākās no aktīvajām ķeltu pankroka grupām ir: Blood or Whiskey, The Skels, The Killigans, Irish Stew, Greenland Whalefishers, The Peelers (nejaukt ar 1970. gadu grupu ar tādu pašu nosaukumu, kas nepārstāv ķeltu pankroku) un daudzas citas. Jāatzīmē, ka mūsdienās ķeltu pankroka mūzika turpina attīstīties, rodas jaunas grupas un jauni šīs mūzikas novirzieni. Pašlaik Latvijā neviena grupa nespēlē ķeltu pankroku, bet no 1990. gadu vidus līdz 2005. gadam skots Jānis Kalējs (Ian Gow) ar savu grupu The Rogues (nejaukt ar Ziemeļamerikas grupu un citiem izpildītājiem ar tādu pašu nosaukumu, kas nepārstāv ķeltu pankroku) savā mūzikā iekļāva ķeltu mūzikas motīvus, pabroka un pankmūzikas elementus un regulāri sniedza koncertus Rīgā un citās Latvijas pilsētās. Diemžēl, The Rogues nav izdevuši nevienu oficiālu mūzikas ierakstu un kopš Jāņa Kalēja aizbraukšanas no Latvijas grupas liktenis ir neskaidrs.