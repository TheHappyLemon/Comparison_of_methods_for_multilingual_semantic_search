Blanka Vlašiča (horvātu: Blanka Vlašić; dzimusi 1983. gada 8. novembrī Splitā, Dienvidslāvijā) ir Horvātijas bijusī vieglatlēte, startēja augstlēkšanas sacensībās. B. Vlašičas personīgais rekords ir 2,08 metri, kas tika uzstādīts 2009. gadā Zagrebā un ir otrais visu laiku augstākais rezultāts aiz Stefkas Kostadinovas uzstādītā pasaules rekorda. Viņa ir 2007. gada un 2009. gada pasaules čempione. 2006. gada Eiropas čempionātā B. Vlašiča ar 2,01 metru augstu lēcienu palika tikai ceturtajā vietā, tādējādi kļūstot par pirmo sievieti, kas, uzlecot augstāk par diviem metriem, nav izcīnījusi medaļu sacensībās (par čempioni kļuva Tia Elebo, bronzas medaļu izcīnīja Kajsa Bergkvista, kas arī pārvarēja 2,01 metru, bet ar mazāku mēģinājumu skaitu). 2010. gada Eiropas čempionātā Barselonā kļuva par Eiropas čempioni. Piedalījusies četrās olimpiskajās spēlēs (2000, 2004, 2008, 2016). 2008. gadā Pekinā izcīnīja sudraba medaļu, bet 2016. gadā Riodežaneiro — bronzu. Pasaules čempionātā telpās izcīnījusi divas zelta medaļas (2008, 2010), vienu sudrabu (2006) un vienu bronzu (2004). 2017. gada jūlijā Vlašiča paziņoja par nepiedalīšanos 2017. gada Pasaules čempionātā Londonā pēdu sāpju dēļ. Viņa plānoja sagatavoties startam 2020. gada vasaras olimpiskajās spēlēs Tokijā. Tomēr 2021. gada 19. februārī paziņoja par karjeras beigām. B. Vlašičas treneris bija viņas tēvs, bijušais vieglatlēts Joško Vlašičs. Viņas brālis Nikola Vlašičs ir profesionāls futbolists, Horvātijas izlases spēlētājs. «Croatian athletics legend Blanka Vlašić announces retirement». croatiaweek.com (angļu). 2021. gada 19. februāris. Skatīts: 2023. gada 10. septembrī. «Blanka Vlašić javila se nakon osvajanja bronce u Kataru, bratu Nikoli poručila je samo jednu stvar». vecerni.hr (horvātu). 2022. gada 18. decembris. Skatīts: 2023. gada 10. septembrī. Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlētes profils (angliski) IAAF Dimanta līgas profils (angliski)