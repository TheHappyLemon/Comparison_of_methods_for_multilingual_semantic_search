Retroflekss nazāls līdzskanis ir daļā mutvārdu valodu lietots līdzskanis. Saukts arī kā retroflekss apikopostalveolārs nazāls slēdzenis. Starptautiskā fonētiskā alfabēta simbols ir ɳ, attiecīgais X-SAMPA simbols ir n`. Tāpat kā pārējiem retrofleksajiem līdzskaņiem, IPA simbols veidots attiecīgā arveolārā līdzskaņa simbolam pievienojot apakšējo pa labi vērsto "asti". Simbolu ɳ nedrīkst sajaukt ar ɲ, kas apzīmē palatālu nazālu līdzskani vai ŋ, kas apzīmē velāru nazālu līdzskani. Dažos fontos (piemēram, Linux Libertine) retrofleksam nazālam simbolam tiek lietots ɲ simbols spoguļattēlā, kas ir nepareizs simbola veidojums. Retrofleksa nazāla līdzskaņa raksturojums: Pēc artikulācijas veida tas ir slēdzenis; balss traktā tiek noslēgta gaisa plūsma. Pēc artikulācijas vietas tas ir retroflekss līdzskanis; tiek artikulēts ar atpakaļ pagrieztu mēli, bet faktiski ir postalveolārs līdzskanis bez palatalizācijas, Pēc fonācijas tas ir balsīgs; artikulācijas laikā balss saites vibrē. Tas ir nazāls līdzskanis; gaiss plūst caur degunu. Tas ir centrāls līdzskanis; gaiss plūst pāri mēles vidum, nevis tās malām. Pēc gaisa plūsmas mehānisma tas ir ekspiratorisks; gaisa plūsma tiek virzīta uz āru ar plaušu palīdzību. Latviešu valodā ɳ atveidojams ar burtkopu "rn", kas atbilst tradicionāli iedibinātajai atveidošanai no zviedru un norvēģu valodām.