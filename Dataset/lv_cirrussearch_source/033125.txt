Butēni (butilēni, H2C=CH−CH2−CH3) ir nepiesātinātie ogļūdeņraži ar vienu dubultsaiti molekulā — alkēni. Butēnu molekulās ir četri oglekļa atomi. Kā visiem alkēniem, pēc IUPAC nomenklatūras tā nosaukums beidzas ar -ēns, bet triviālais nosaukums - ar -ilēns. Butēni ir bezkrāsainas, viegli sašķidrināmas gāzes, un tos iegūst no naftas krekinga produktiem. Butēnam ir 3 struktūrizomēri — 1-butēns, 2-butēns un metilpropēns (izobutilēns). 2-butēnam turklāt novērojama cis - trans izomērija, jo abas metilgrupas var novietoties dažādās pusēs dubultsaitei. No butēniem iegūst butilspirtu, bet izobutilēnu lieto kā sintētiskā kaučuka un izooktāna izejvielu.