AB Amber Grid ir Lietuvas uzņēmums, kas nodarbojas ar dabasgāzes transportēšanu un infrastruktūras uzturēšanu. Tas ir dibināts 2013. gadā, atdaloties no Lietuvos Dujos. Galvenais birojs atrodas Viļņā. AB Amber Grid akcijas tiek kotētas biržā Nasdaq Vilnius (kods AMG1L) un iekļautas Baltijas Otrajā sarakstā. Uzņēmuma lielākais īpašnieks ir Lietuvas valstij piederošs uzņēmums UAB EPSO-G (96,58 %). Mazajiem akcionāriem pieder 3,42 % akciju. 2009. gadā Eiropas Savienība pieņēma enerģētikas tirgus atvēršanas direktīvu "Trešā enerģijas pakete", lai elektrības un dabasgāzes ražošanas un pārdošanas operācijas nodalītu no to transportēšanas tīkliem. Lai izpildītu šo paketi, Lietuvas dabasgāzes uzņēmuma AB Lietuvos Dujos akcionāru pilnsapulce atbalstīja dabasgāzes cauruļvadu uzturēšanu atdalīt atsevišķā uzņēmumā Amber Grid. Tas tika dibināts 2013. gada 11. jūnijā. Uzņēmums darbību sāka 1. augustā, kad stājās spēkā dabasgāzes transportēšanas termiņa licence. 1. augustā Amber Grid akcijas sāktas kotēt biržā Viļņas fondu biržā. Sākotnēji Amber Grid lielākie akcionāri bija: E.ON Ruhrgas International GMbH (38,9 %, OAO Gazprom (37,1 %) un Lietuvas Enerģētikas ministrija (17,7 %). 2014. gada 21. februārī valstij piederošie 17,7 % Amber Grid akciju tika nodoti valsts uzņēmumam UAB EPSO-G. 21. maijā EPSO-G no E.ON Ruhrgas International nopirka 38,9 % kapitāldaļu. Iegūstot 56,6 %, Amber Grid izteica akciju izpirkšanas piedāvājumu. 19. jūnijā Gazprom pārdeva 37,1 % akciju. Akciju izpirkšanas piedāvājuma rezultātā UAB EPSO-G ieguva 96,58 % Amber Grid kapitāldaļu. 2015. gada 10. aprīlī uzņēmumam tika izsniegta dabasgāzes pārvades beztermiņa licence. 2018. gada 11. maijā Amber Grid un Polijas pārvades sistēmu operators Gaz-System noslēdza līgumu par Polijas — Lietuvas gāzes starpsavienojuma projekta pārrobežu izmaksu segšanu. Lielu ieguldījumu projekta finansēšanā sniedza Eiropas Savienība; daļu no projekta investīcijām Polijas pusē finansēja Lietuva, Latvija un Igaunija. Pēc Krievijas iebrukuma Ukrainā Lietuvas prezidents Gitans Nausēda 2022. gada aprīlī paziņoja, ka Amber Grid un Lietuva vispār pilnībā pārtraukusi Krievijas gāzes iepirkšanu, un pārvades sistēma kopš aprīļa sākuma darbojas bez Krievijas gāzes importa, kā arī nākotnē nav nodoma saņemt Krievijas gāzi caur Minskas — Kaļiņingradas starpsavienojumu. 2022. gada 1. maijā darbu sāka Polijas — Lietuvas gāzes starpsavienojums; to oficiāli atklāja 5. maijā. Šis starpsavienojums, kas nodrošina gāzes plūsmu abos virzienos, ļauj Baltijas valstīm un Somijai saņemt gāzi no Eiropas Savienības gāzes tirgus. Shareholders structure NASDAQ OMX Welcomes Amber Grid to the Baltic Market NASDAQ OMX Group, August 01, 2013 Annual report 2013 Annual report 2014 Atklāts Polijas - Lietuvas gāzes starpsavienojums Db.lv, 05.05.2022 Amber Grid vietne