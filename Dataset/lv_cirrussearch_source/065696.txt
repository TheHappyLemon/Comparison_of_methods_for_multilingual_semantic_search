Šis raksts ir par salu Klusajā okeānā. Par upi Kubaņā skatīt rakstu Urupa (upe). Urupa (krievu: Уруп) ir Krievijai piederoša neapdzīvota vulkāniska sala, Kuriļu salu arhipelāga ceturtā lielākā sala. Salā nav pastāvīgo iedzīvotāju — 1945. gadā tika izvesti salu apdzīvojušie japāņi, bet jauni pastāvīgie iedzīvotāji neapmetās. Līdz 1991. gadam salā atradās PSRS Kara flotes garnizons. Mūsdienās salā dzīvo divu bāku uzraugu ģimenes, kā arī salas dienvidos darbojas zelta un sudraba raktuves; visu šo objektu apkalpojošais personāls periodiski mainās. Salas krievu (Уруп) un japāņu (得撫島, Uruppu-tō) nosaukums cēlies no pamatiedzīvotāju ainu nosaukuma ウルㇷ゚(Urup), kas nozīmē ‘sarkanā zivs’ (lasis). Sala izvietojusies Kuriļu arhipelāga vidusdaļā starp Iturupu dienvidrietumos un Čornije Bratju salām ziemeļaustrumos. Austrumos tās krastus apskalo Klusais okeāns, bet rietumos — Ohotskas jūra. Sala vulkāniskas izcelsmes, to veido saplūduši četri vulkānu masīvi, tajā skaitā aktīvais Berga vulkāns. Reljefs ir kalnains; augstākais kalns ir Visokaja 1426 m vjl. Sala atrodas uz robežas starp divām klimatiskajām zonām — mēreno musonu piejūras klimata zonu un subarktiskā klimata zonu. Salas augājs ievērojami atšķiras ziemeļu un dienvidu galā. Vikikrātuvē par šo tēmu ir pieejami multivides faili. Skatīt: Urupa.