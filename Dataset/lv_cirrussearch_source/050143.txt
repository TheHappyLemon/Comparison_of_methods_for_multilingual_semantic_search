Velārs nazāls līdzskanis ir mutvārdu valodās vidēji bieži sastopams līdzskanis. Daudzās valodās tas sastopams lielākoties kā /n/ alofons pirms velāriem līdzskaņiem. Latviešu valodā velārs nazāls līdzskanis sastopams kā /n/ alofons pirms velāriem eksplozīviem slēdzeņiem /k/ un /g/ un ortogrāfijā attēlojas ar burtu "n". Starptautiskajā fonētiskajā alfabētā velārs nazāls līdzskanis apzīmēts ar ŋ, attiecīgais X-SAMPA simbols ir N. IPA simbolu ŋ nedrīkst sajaukt ar retrofleksa nazāla līdzskaņa simbolu ɳ, vai palatāla nazāla līdzskaņa simbolu ɲ. Velāra nazāla līdzskaņa raksturojumi: Pēc artikulācijas veida tas ir slēdzenis; balss traktā tiek noslēgta gaisa plūsma. Pēc artikulācijas vietas tas ir velārs līdzskanis; tiek artikulēts ar mēles vidējo daļu pret mīkstajām aukslējām. Pēc fonācijas tas ir balsīgs; artikulācijas laikā balss saites vibrē. Tas ir nazāls līdzskanis; gaiss plūst caur degunu. Tas ir centrāls līdzskanis; gaiss plūst pāri mēles vidum, nevis tās malām. Pēc gaisa plūsmas mehānisma tas ir ekspiratorisks; gaisa plūsma tiek virzīta uz āru ar plaušu palīdzību. Latviešu valodā velārs nazāls līdzskanis atveidojams ar burtu "n", bet izrunājams /ŋ/. No dažām valodām (filipino, vjetnamiešu u.c.) tradicionāli atveidots ar "ng".