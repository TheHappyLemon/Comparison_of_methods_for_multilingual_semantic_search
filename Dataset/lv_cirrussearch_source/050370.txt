Adelīna Greja (angļu: Adeline Gray; dzimusi 1991. gada 15. janvārī) ir amerikāņu brīvā stila cīkstone, 2020. gada vasaras olimpisko spēļu sudraba medaļniece, 2016. gada vasaras olimpisko spēļu dalībniece, pieckārtīga pasaules čempione. Dzimusi 1991. gadā Denverā. 2011. gada pasaules čempionātā astotdaļfinālā Greja zaudēja ķīnietei Sjiluo Džuomai, tomēr divas uzvaras gandarījuma cīņās nodrošināja viņai bronzas medaļu. 2012. gadā viņa kļuva par pasaules čempioni. 2013. gada pasaules čempionātā, pirmoreiz startējot smagajā svarā, viņa ceturtdaļfinālā zaudēja nākamajai čempionei ķīnietei Džanai Fenliu, bet gandarījuma cīņā pieveica Kazahstānas cīkstoni Guzeli Manjurovu, pēc tam cīņā par bronzu arī turcieti Jaseminu Adaru un vēlreiz kļuva par bronzas medaļnieci. 2014. gada pasaules čempionātā viņa pirmoreiz ieguva smagsvara čempiones titulu un 2015. gadā šo panākumu atkārtoja. 2018. gada Pasaules čempionātā Budapeštā amerikāņu sportiste pēc trīs gadu pārtraukuma atkal ieguva pasaules čempiones titulu smagā svara kategorijā (līdz 76 kg). 2019. gada pasaules čempionātā Kazahstānā svara kategorijā līdz 76 kg Adelīna izcīnīja zelta medaļu, jau piekto reizi kļūstot par pasaules čempioni, kā arī savas valsts olimpiskajai komitejai ieguva olimpisko ceļazīmi uz 2020. gada vasaras olimpiskajām spēlēm. 2020. gada olimpiskajās spēles Greja iekļuva finālā, bet tur zaudēja Alīnei Roterei-Fokenei un ieguva sudraba medaļu. 2021. gadā viņa, startējot 76 kg svara kategorijā, izcīnīja zelta medaļu 2021. gada pasaules čempionātā, kas notika Norvēģijas galvaspilsētā Oslo. Adelīnaa Grejas biogrāfija. Arhivēts 2019. gada 18. jūnijā, Wayback Machine vietnē. (angliski) Vikikrātuvē par šo tēmu ir pieejami multivides faili. Skatīt: Adelīna Greja. Olympedia profils (angliski) FILA profils (angliski)