Malijaņuja (krievu: Малый Анюй), arī Kiraeņīja (jakutu: Кыра Өньүүй — ‘mazā upe’) vai Meiniutivēma (čukču: Мэйныуттывээм — ‘lielā meža upe’), ir upe Krievijas Federācijas ziemeļaustrumos. Plūst pa Čukotkas autonomā apvidus un Sahas Republikas teritoriju. Upe sākas no Boļšoje Verhņejes ezera Ilirņejas skrausta dienvidos. Plūst ziemeļrietumu virzienā starp Aņujas grēdu dienvidos un Ilirņejas skraustu un Raučuas grēdu ziemeļos. Pie Ostrovnojes ciema noplūst Kolimas zemienē, kur, saplūstot ar Boļšojaņuju, veido Kolimas pieteku Aņuju. Aizsalst oktobra sākumā, ledus iziet jūnija sākumā. Ziemā līdz pietekai Pogindenai upe pārsalst un izsīkst. Upe kuģojama līdz Aņujskas ciemam. Upes baseinā nozīmīgas zelta un sudraba atradnes. Vienīgās apdzīvotās vietas krastos ir Aņujska, Ostrovnoje, Kepervēma un Ilirneja. Леонтьев В. В., Новикова К. А. Топонимический словарь Северо-Востока СССР Вода России. Малый Анюй