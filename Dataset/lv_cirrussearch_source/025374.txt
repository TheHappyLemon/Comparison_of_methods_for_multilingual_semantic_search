Five Nights at Freddy's ir 2014. gada izdzīvošanas šausmu datorspēle no pirmās personas skatpunkta, kuru izstrādāja un 2014. gada 8. augustā izdeva neatkarīgais spēļu izstrādātājs Skots Kavtons. Šai spēlei ir vēl 5 daļas - Five Nights at Freddy's 2, Five Nights at Freddy's 3, Five Nights at Freddy's 4, Five Nights at Freddy's: Sister Location, un Five Nights at Freddy's 6 vai Freddy Fazbear's Pizzaria Simulator. 2023. gadā izdota tāda paša nosaukuma filma, kas ir balstīta uz spēles motīviem. Spēles galvenais varonis Maiks Šmidts iegūst nakts maiņas apsarga darbu Fredija Fazbēra picērijā. Ierodoties savā darba vietā, Maiks saņem ierakstītu ziņojumu no iepriekšējā apsarga, kurš pastāsta, ka picērijas robotizētajiem talismaniem tiek ļauts pa nakti staigāt pa restorānu, lai nenobloķētos to servodzinēji. Viņš arī atklāj, ka kopš "1987. gada sakošanas" (angļu: Bite of '87) starpgadījuma tiem pa dienu restorānā vairs neļauj brīvi pārvietoties. Vēl viņš brīdina, ka sastopoties ar cilvēku, robotizētais talismans to uztvers kā vēl neietērptu robotu un ar varu iestūķēs to brīvajā talismana tērpā, cilvēku nogalinot. Spēlē ir jāizdzīvo no pusnakts līdz sešiem rītā. Pa šo laiku ir jāizmanto pēc iespējas mazāk enerģijas (parādīta procentos ekrāna kreisajā augšējā stūrī), kas attiecīgi nozīmē, ka vajag mazāk izmantot pieejamos aizsargrīkus — kameras, ar kurām var redzēt talismanu atrašanos dažādās telpās un aizveramas metāla durvis. Spēlē ir 5 talismani - Fredijs Fazbērs, Bonijs, Čika, Foksijs un noslēpumainais Zeltainais Fredijs. Talismani sākumā atrodas telpā, kura redzama ar "CAM 1A" kameru, bet Foksijs sākumā atrodas CAM 1C kamerā. Pēc kāda laika tie viens pēc otra pamet savu vietu un sāk staigāt pa restorānu, tuvojoties arī apsarga telpai. Par talismanu atrašanos blakus liecina seju parādīšanās labajā pusē esošajā logā, kā arī dīvainu aprišu parādīšanās aiz sienas un paskatīšanos cauri durvīm (kreisā puse). Spēles ieraksti mēdz pateikt priekšā, kādas ir katra talismana īpatnības un kas jāizdara, lai izvairītos no konkrētā talismana. Zaudēt var divējādi: Kāds no talismaniem iekļūst apsarga telpā un tevi noķer; Beidzas enerģija pirms sešiem no rīta un talismans tevi noķer. Spēlē ir piecas naktis un katra nākamā ir arvien grūtāka. Izdzīvojot visas naktis, spēle ir izieta.