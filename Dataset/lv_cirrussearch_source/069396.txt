Palavana (filipīniešu: Lalawigan ng Palawan, angļu: Province of Palawan, kujononu: Probinsya i'ang Palawan) ir viena no Filipīnu provincēm valsts vidusdaļā, Mimaropas reģionā. Aizņem lielāko daļu Palavanas salas, kā arī vairākas mazākas salas starp Mindoro šaurumu ziemeļos un Balabakas šaurumu dienvidos, kā arī Kujo salas, Kagajanas salas un citas mazākas saliņas Sulu jūrā. Administratīvi dalās 23 municipalitātēs un sīkāk 367 barangajā. Formāli kā atsevišķa municipalitāte provincei pieder arī Spratlija salu Filipīnu pretenzija Dienvidķīnas jūrā. Provinces centrs ir neatkarīgā pilsēta Puertoprinsesa, kas provincē neietilpst. Apdzīvo galvenokārt tagali, kujononi un karaji, kā arī salas aborigēnās tautas. Kā liecina arheoloģiskie atradumi Tabonas alās, Palavanas sala bijusi apdzīvota jau pirms vairāk kā 50 tūkstošiem gadu. Salas aborigēnie iedzīvotāji ir palavani, bataki, tagbanvi un tautbati, kas mūsdienās veido ap 18 % iedzīvotāju kopskaita un apdzīvo lielākoties salu iekšzemes teritorijas. Piekrastes apgabalus apdzīvo vēlāki ieceļotāji, kas kopīgi tiek dēvēti par palaviešiem (Palaweños). Pirms salas islamizēšanas tajās pastāvēja vairāki valstiski veidojumi, kas bija Mindoro vasaļvalstis. Pirmie no eiropiešiem salu apmeklēja Magelāna ekspedīcija 1521. gadā, kas to atskaitēs dēvēja par Pulaoan vai Polaoan. Pirms spāņu kolonizatoru ierašanās Palavanu pakļāva Brunejas impērija un to vasalis Sulu sultanāts. Spāņu kontrolē pirmās nonāca Kalamjanas salas ziemeļos no Palavanas 1670. gados un nodibināja Kalamjanu provinci. Ar 1749. gadu, kad Brunejas sultāns pārdeva Spānijai Palavanas dienviddaļu, visa tagadējā provinces teritorija nonāca spāņu kontrolē. 1818. gadā tika izveidota vienota Kalamjanas province ar centru Tajtajā Palavanas ziemeļaustrumos. 1858. gadā province tika sadalīta divās — Kastiljas province ar centru Tajtajā ziemeļos un Astūrijas province ar centru Puertoprinsesā dienvidos, bet vēlāk vienoto provinci sadalīja trijos distriktos — Kalamjanas, Paragva un Balabaka. No 1873. līdz 1903. gadam provinces otra galvaspilsēta bija Kujo pilsēta Kujo salās. Amerikāņu administrācijas laikā sākotnēji tika izveidota civilā administrācija Paragvas (Paragua) provincē salas ziemeļdaļā, bet no 1903. gada provincē iekļāva salas dienviddaļu un pārdēvēja par Palavanu. Vikikrātuvē par šo tēmu ir pieejami multivides faili. Skatīt: Palavana. Encyclopædia Universalis raksts (franciski)