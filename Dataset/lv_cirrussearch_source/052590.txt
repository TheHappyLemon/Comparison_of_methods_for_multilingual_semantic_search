Vjačeslavs Jekimovs (krievu: Вячеслав Владимирович Екимов; dzimis 1966. gada 4. februārī Viborgā) ir bijušais Krievijas šosejas un treka riteņbraucējs. Jekimovs ir trīskārtējs olimpiskās zelta medaļas laureāts, 2001. gadā saņēmis Krievijas gadsimta riteņbraucējs titulu. Jekimovs riteņbraukšanā sāka trenēties 12 gadu vecumā Aleksandra Kuzņecova riteņbraukšanas skolā. Vēlāk trenējās Ļeņingradas "Lokomotiv" sporta biedrībā, pēc tam arī Armijas sporta klubā (SKA). Jekimovs izcīnījis trīs zelta medaļas: vienu treka riteņbraukšanā komandu iedzīšanas braucienā, pārstāvot PSRS Seulas spēlēs (1988), bet abas pārējās šosejas riteņbraukšanas individuālajā braucienā pārstāvot Krieviju — Sidnejā (2000) un Atēnās (2004). 2004. gada olimpiskajās spēlēs Jekimovs izcīnīja sudraba medaļu, piekāpjoties amerikānim Taileram Hamiltonam, taču Hamiltonam vēlāk medaļa tika atņemta par dopinga pārkāpumiem un Jekimovam tika piešķirta zelta medaļa. Profesionāļa karjeru sāka Panasonic komandā 1990. gadā. 1991. gada Tour de France Jekimovs uzvarēja sacensību 20. posmā; tā palika viņa vienīgā individuālā uzvara tūrē. 1997. gadā Jekimovs pievienojās U.S. Postal Service, kā tās pirmais nozīmīgais ārzemju braucējs. 2001. gadā viņš īsi pārtrauca karjeru, bet nākamajā gadā atkal atgriezās komandā. 2003. gada Tour de France Jekimovs izcīnīja 10. vietu prologā. Viņa devums bija nozīmīgs komandas uzvarā ceturtā posma komandu braucienā un Jekimovs gan līdzenumos, gan kalnos deva lielu ieguldījumu Lānsa Ārmstronga piektajā tūres uzvarā (vēlāk uzvara tika atņemta). Viņš izlaida 2005. gada Tour de France savainojuma dēļ, ko guva treniņu braucienā kopā ar Ārmstrongu Teksasā. 2006. gada Tour de France pēdējā posmā viņš paziņoja, ka šī ir viņa pēdējā tūre. Pelotons viņu godināja, ļaujot viņam pirmajam šķērsot starpfiniša līniju pirmajā no astoņiem apļiem Elizejas laukos. Jekimovs startēja un finišēja 15 Tour de France sacensībās, kas tobrīd bija otrs augstākais rādītājs kopā ar Lisjēnu Van Impu, aiz Jopa Zūtemelka un Silvēna Šavanela. 2006. gadā noslēdzis braucējs karjeru, Jekimovs palika komandā kā sporta direktora asistents Johanam Breinēlam. Viņš palīdzēja komandai ASV čempionātā, Tour of California un Tour de Georgia sacensībās. 2009. gada 9. septembrī viņš pievienojās Team RadioShack kā sporta direktors. 2012. gadā kļuva par Krievijas riteņbraukšanas komandas Team Katusha ģenerālmenedžeri. UCI vēstulē komandai, kad tā liedza tai dalību 2013. gada Pasaules tūrē, kā vienu no ētikas pārkāpumiem minēja Jekimova nolīgšanu, precīzāk to nepaskaidrojot. Pēc 2016. gada sezonas Jekimovs amatu atstāja. Cycling - Road Time Trial results, Athens 2004 - Olympics.org Hamiltons, zelta medaļas ieguvējs 2004. gada vasaras olimpiskajās spēlēs, atzinās dopinga lietošanā un viņam tika atņemta zelta medaļa. Jekimovam kā otrās vietas iguevējam tika piešķirts zelts. «Viatcheslav Ekimov Olympic Results». Arhivēts no oriģināla, laiks: 2020. gada 17. aprīlī. Skatīts: 2016. gada 9. jūlijs. «Tyler Hamilton stripped of Athens Olympics gold after doping admission». The Guardian (Guardian Media Group). 2012. gada 10. augusts. Skatīts: 2012. gada 2. novembris. Ekimov blow hits Armstrong's team Discovery Channel axe 11 riders «Ekimov to direct Armstrong's RadioShack in 2010». Cyclingnews. 2009. gada 9. septembris. Skatīts: 2012. gada 2. novembris. Cycling News 08 October 2012. «Confirmed: Ekimov new manager of Katusha Team». cyclingnews.com (angļu). Skatīts: 2020-04-13. «UCI cites 'ethical reasons' for Katusha WorldTour snub». VeloNews.com (en-US). 2012-12-19. Skatīts: 2020-04-13. «Ekimov steps down as Katusha general manager». cyclingnews.com (angļu). Skatīts: 2020-04-13. Vikikrātuvē par šo tēmu ir pieejami multivides faili. Skatīt: Vjačeslavs Jekimovs. Olympedia profils (angliski) Munzüger Sport profils (vāciski) ProCyclingStats profils (angliski) Cycling Archives profils (angliski) Cycling Quotient profils (angliski) CycleDatabase profils (angliski)