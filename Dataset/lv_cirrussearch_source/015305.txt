Barbadosa (angļu: Barbados; izrunā: /bɑːˈbeɪdɒs, bɑrˈbeɪdoʊs/) ir salu valsts, kas atrodas Centrālamerikā, Atlantijas okeāna rietumos. No visām Karību jūras salām Barbadosa atrodas vistālāk uz austrumiem. Tuvākā kaimiņvalsts ir Sentvinsenta un Grenadīnas, kas atrodas aptuveni 160 km uz rietumiem. Barbadosa ir neatkarīga valsts, Apvienotās Karalistes pakļautībā tā bija līdz 1966. gadam. Barbadosas galvaspilsēta ir Bridžtauna. Barbadosā dzīvo 285 tūkstoši iedzīvotāju, no kuriem aptuveni 90% ir pēcteči vergiem, kurus savulaik ieveda no Āfrikas. Oficiālā valsts valoda ir angļu valoda. Dominējošā reliģija ir kristietība, galvenokārt, protestantisms. 2021. gada septembra beigās Barbadosas parlamenta apakšpalāta vienbalsīgi atbalstīja konstitūcijas grozījumus, saskaņā ar kuriem Apvienotās Karalistes karaliene Elizabete II vairs nebūs valsts galva. Oktobrī parlaments valsts prezidenta amatā ievēlēja Sandru Meisoni, kura bija salas ģenerālgubernatore kopš 2018. gada. Barbadosa oficiāli kļuva par republiku 2021. gada 30. novembrī. «Barbadosa atsakās no karalienes Elizabetes II kā valsts galvas un kļūst par jaunāko republiku pasaulē». www.lsm.lv (latviešu). Skatīts: 2021-11-30. Vikikrātuvē par šo tēmu ir pieejami multivides faili. Skatīt: Barbadosa. Encyclopædia Britannica raksts (angliski) Brockhaus Enzyklopädie raksts (vāciski) Mūsdienu Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski) Encyclopædia Universalis raksts (franciski) Pareizticīgo enciklopēdijas raksts (krieviski) Enciklopēdijas Krugosvet raksts (krieviski)