SKS 41. ekspedīcija (Экспедиция МКС-41; Expedition 41 jeb ISS-41) bija Krievijas, ASV un Eiropas kosmonautu pastāvīgā ekspedīcija Starptautiskajā kosmosa stacijā (SKS) no 2014. septembra līdz novembrim. 2014. gada 7. oktobrī veikta iziešana kosmosā, kurā piedalījās Gregorijs Vaizmens un Aleksanders Gersts. Tā sākās 12:30 UTC. Vispirms viņi ar stacijas manipulatora, kuru vadīja Berijs Vilmors, palīdzību pārvietoja 2013. gada decembrī nomainīto, bojāto dzesēšanas sistēmas sūkni no mobilā transportiera uz ārējo platformu ESP-2 līdzās slūžas kamerai. Pēc tam Gersts moduļa Destiny labajā pusē nomainīja videokameras apgaismojumu. Beidzamais darbs bija mobilā transportiera energoretranslācijas ierīces MTRA uzstādīšana. Otrā ārpuskuģa aktivitāte veikta 15. oktobrī, kurā piedalījās Gregorijs Vaizmens un Berijs Vilmors. Tā sākās 12:16 UTC. Pirmais un svarīgākais uzdevums bija pagājušajā gada 8. maijā sabojājušā sprieguma regulatora SSU 3A nomaiņa vienam no astoņiem saules bateriju kanāliem. Tā nomaiņa varēja notikt tikai tad, kad stacija atradās Zemei ēnas pusē un līdz ar to paneļi neražoja elektrību. Vaizmenam sākotnēji radās problēma, atskrūvēt vienu skrūvi. Pēc bloka nomaiņas skrūvi atkal nevarēja pieskrūvēt, bet pēc lielāka spēka pielikšanas tas izdevās. Tas notika tikai neilgu brīdi pirms saullēkta. Pēc tam viņi sāka darbus pie kameras atbalsta masta pārvietošanas no saules bateriju fermas P1 uz Harmony moduļa augšpusi. Tas nepieciešams, lai būtu brīvs ceļš nākamvasar, kad tiks pārvietots kravas nodalījums no Unity moduļa uz Tranquility moduli, Vispirms Vaizmens noņēma kameru, kurai bija iestrēdzis tālummaiņas objektīvs, un to īslaicīgi novietoja uz statņa, kuru pēc tam parvietoja uz Harmony augšpusi. Pēc tam Vaizmens atvienoja bezvadu raiduztvērēja konstrukciju no kreisās puses fermas 8. kameras porta. Pa to laiku Vilmors piestiprināja statīvu pie Harmony, bet sakārās ar grūtībām to pieskrūvējot, līdz beidzot tas izdevās. Tad viņš pievienoja Vaizmena piegādāto bezvadu raiduztvērēja konstrukciju, kas būs vajadzīga sakaru uzlabošanai, kad nākotnē šajā pusē piestās komerciālie kravas kuģi. Tad Vaizmens kameru ar iestrēgušo tālummaiņas objektīvu pārvietoja uz slūžas kameru, kur paņēma veselu kameru, un tā tika uzstādīta pie kreisās puses fermas, kur atradās bezvadu raiduztvērēja konstrukcija. Vēl pustundu bija paredzēti vairāki darbi, bet lidojuma kontrolieri nolēma beigt ārpuskuģa aktivitātes. Iziešana beidzās 18:50 UTC. Trešo iziešanu kosmosā veica krievu kosmonauti Maksims Surajevs un Aleksandrs Samokutjajevs. Slūžas kameras Pirs lūka atvērta 13:24 UTC. Kosmonauti no moduļa Poisk noņēma radiometrijas kompleksu RK 21-8 un antenas 2ASF1-1 un 2ASF1-2; tie tika izmesti kosmosā. Pēc tam viņi no zinātniskās aparatūras Expose-R bloka noņēma aizsargvāku. Tad eksperimenta Test ietvaros no moduļa Pirs otrās lūkas iluminatora noņemti paraugi. Bez tam kosmonauti veica stacijas ārpuses siltumizolācijas fotografēšanu. Iziešana beidzās 17:05 UTC. Station crew completes maintenance spacewalk WILLIAM HARWOOD, Spaceflight Now, 2014-10-07 Spacewalk achieves all major objectives WILLIAM HARWOOD, Spaceflight Now, 2014-10-15 Работа в открытом космосе завершена Novosti Kosmonavtiki, 2014-10-22 41. ekspedīcija NASA mājas lapā Arhivēts 2019. gada 16. augustā, Wayback Machine vietnē. (angliski) 40./41. ekspedīcija Energija mājas lapā Arhivēts 2014. gada 12. novembrī, Wayback Machine vietnē. (krieviski) 41./42. ekspedīcija Energija mājas lapā Arhivēts 2015. gada 2. aprīlī, Wayback Machine vietnē. (krieviski)