Zilais krūmu sīlis (Aphelocoma unicolor) ir zvirbuļveidīgo (Passeriformes) kārtas vārnu dzimtas (Corvidae) putns, kas pieder krūmu sīļu ģintij (Aphelocoma). Izdala 5 pasugas. Zilais krūmu sīlis ir parasts Centrālamerikas miglas mežu ligzdotājs. Tas ir sastopams Meksikas dienviddaļā, Hondurasas centrālajā daļā, Gvatemalā un Salvadorā 1370—3050 metrus virs jūras līmeņa. Tas dzīves vietai izvēlas miglas mežus, priežu un ozolu mežus un krūmājus. Zilais krūmu sīlis ir vidēji liels putns. Ķermeņa garums 27—32 cm, svars tēviņam 119—153 g, mātītei 113—136 g. No citiem krūmu sīļiem tas atšķiras ar vienkrāsainu, tumši zilu apspalvojumu. Ap acīm tam ir melnu spalvu gredzens. Zods pelēks, un spalvas zem astes un spārniem brūnganmelnas. Melnais knābis masīvs ar līku galu. Kājas melnas, bet acis brūnas. Abi dzimumi izskatās vienādi, lai gan mātītes ir nedaudz mazākas. Jaunie putni nav tik koši, tie ir zilpelēki. Zilais krūmu sīlis ir nometnieks un parasti pārvietojas nelielos baros, kas sastāv no 5—8 putniem. Tie barojas pa koku zariem, meklējot ogas, ugļus, kukaiņus, ķirzakas, citu putnu olas un putnēnus. Zilais krūmu sīlis barojas arī ar graudiem lauksaimniecības tīrumos. Riests sākas janvāra beigās. Dominējošam pārim mazuļus audzināt palīdz iepriekšējā gada bērni. Ligzda tiek vīta no zariem bļodas formā. Tā parasti tiek novietota 5—14 metru augstumā no zemes. Dējumā ir 3—4 olas. Inkubācijas periods ilgst 22 dienas. Zilajam krūmu sīlim ir 5 pasugas: Aphelocoma unicolor unicolor — nominālpasuga, sastopams Meksikas dienvidaustrumos un Gvatemalā; Aphelocoma unicolor concolor — sastopams Meksikas dienvidaustrumos; Aphelocoma unicolor griscomi — sastopams Salvadorā un Hondurasā; Aphelocoma unicolor guerrerensis — sastopams Meksikas dienvidrietumos; Aphelocoma unicolor oaxacae — sastopams Meksikas dienvidos. World Bird List: Crows, mudnesters & birds-of-paradise, 2018 IUCN: Aphelocoma unicolor[novecojusi saite] Unicolored Jay Alive: Unicolored Jay (Aphelocoma unicolor) Chara unicolor[novecojusi saite] Unicoloured Jay (Aphelocoma unicolor) Arhivēts 2011. gada 12. augustā, Wayback Machine vietnē. Neotropical birds: Aphelocoma unicolor Jays: Unicolored Jay Arhivēts 2010. gada 30. augustā, Wayback Machine vietnē.