Šis raksts ir par futbola stadionu Liepājā. Par citām jēdziena Daugavas stadions nozīmēm skatīt nozīmju atdalīšanas lapu. Daugavas stadions ir sporta stadions trešajā lielākajā Latvijas pilsētā Liepājā, kas tika atklāts 1925. gadā. Tā ietilpība ir 4022 sēdvietas. Stadionā savas mājas spēles aizvada Latvijas futbola virslīgas klubs FK Liepāja un Grobiņas SC/LFS. Stadionā Liepājas klubi aizvadījuši Eiropas kausu kvalifikācijas spēles. Vairākas reizes te ir noticis Liepājas pusmaratons, Baltijas kauss futbolā. Stadiona vēsture aizsākās 1922. gadā, kad pilsētas „strādnieku sporta biedrība” vērsās pie pilsētas vadības, lai tai ierāda vietu sporta laukuma ierīkošanai. Tad tika uzbērti vaļņi, bet tiem pa vidu tika ierīkots futbola laukums un skrejceliņi. Uz uzbēruma, kas atradās jūras pusē, tika uzbūvētas 500 skatītāju vietas un pilsētas 300. gada dienas svinībās 1925. gada 14. jūnijā stadions tika oficiāli atklāts. 1933. gadā stadionu nodēvēja par „Pilsētas stadionu”. Divus gadus vēlāk tika labiekārtotas ģērbtuves, skrējēju celiņi un citi vieglatlētikas sektori. Kara laikā tajā tika pat ierīkots lidlauks, bet pēc Vācijas kapitulācijas stadionā notika vērienīgi rekonstrukcijas darbi. Stadionā tika izbūvētas koka tribīnes 1000 skatītāju vietām un jaunas ģērbtuves ar dušu. 1945. gadā stadionā sāka spēlēt futbolu. No 1940. gadu vidus līdz pat 1950. gadu beigām „Daugavas” stadions kļuva par liecinieku deviņiem futbola čempiona tituliem. Pagājušā gadsimta sešdesmito gadu sākumā stadionā tika uzceltas dzelzsbetona tribīnes ar 5000 skatītāju vietām, tika uzcelts paviljons ar ģērbtuvēm dušas telpām, bet pakotāju un svarcēlāju treniņu nodarbībām tika ierīkota treniņu zāle. Sešdesmito un septiņdesmito gadu mijā arēnas vieglatlētikas sektori un skrejceliņš tika pie bituma seguma, bet futbola laukums pie jauna zālāja. Vēlāk, astoņdesmito gadu beigās, vieglatlētikas sektori tika pie jauna gumijas seguma, bet sportistu un treneru labsajūtai tika uzcelta jauna divstāvu ēka ar ģērbtuvēm, dušām un administrācijas telpām. Pēc tam, kad deviņdesmito gadu beigās „Liepājas metalurgs” pārņēma futbola komandu, „Daugavas” stadiona tribīnēs koka solus nomainīja plastmasas sēdekļi. 2001. gada pavasarī tika uzcelta ēka, kurā spēlēm gatavojās futbolisti. Pēc kapitālā remonta ēka kļuva par veselu kompleksu, kurā bija ģērbtuves, trenažieru zāle un sauna ar baseinu. 2003. gadā tika veikti futbola laukuma drenāžas darbi un uzklāts no Somijas atvests zālājs. 2005. gadā „Daugavas” stadions pēc tribīņu rekonstrukcijas ieguva mūsdienīgas arēnas izskatu. Virs galvenās tribīnes tika uzbūvēts jumts un no jauna uzcelta VIP loža. Tāpat uzcēla trīsstāvu informācijas māju un jaunu krāsainu tablo. Stadionā ir iekārtota informācijas aleja, kur var iepazīties ar Liepājas futbola vēsturi un visu „Liepājas metalurga” futbola komandu rezultātiem. Liepājas stadions „Daugava” tiek uzskatīts par vienu no labākajiem futbola stadioniem valstī un ir izpelnījies vairākkārtējas atzinības. Futbola stadions (105x68 metri) Lielās tribīnes (3051 sēdvieta) Mazās tribīnes (971 sēdvieta) Komplekss ar ģērbtuvēm, trenažieru zāli, saunu un baseinu Vieglatlētikas sektors ar skrejceļiem, šķēršļu bedri, lodes grūšanas sektoru, mešanas sektoru, lēkšanas sektoru un tāllēkšanas bedri VIP loža Labiekārtotas vietas preses pārstāvjiem, TV torņi un jaunas telpas informatoram un operatoriem Elektroniskais tablo Divas kafejnīcas Apgaismojums Mini Pitch stadions (20x13 metri) Daugavas rezerves stadions atrodas blakus lielajam Daugavas stadionam. Tā izmēri ir 101x64m un to klāj mākslīgais segums. Tas tiek izmantots reizēs, kad nevar izmantot lielo stadionu. 2005. gadā rezerves stadiona laukumam par UEFA līdzekļiem tika iegādāts pēdējās paaudzes mākslīgais zālājs. 2006. gada beigās apmeklētāju ērtībai tika izbūvētas skatītāju tribīnes, kurās paredzētas vietas aptuveni 656 cilvēkiem. Rezerves stadions ir aprīkots ar mākslīgo apgaismojumu. «Futbola kluba infrastruktūra». skliepajasmetalurgs.lv. Arhivēts no oriģināla, laiks: 2019. gada 29. oktobrī. Skatīts: 2019. gada 29. oktobrī. «LOC». loc.lv. Skatīts: 2024-03-14. Liepājas Daugavas stadions Rezerves stadions