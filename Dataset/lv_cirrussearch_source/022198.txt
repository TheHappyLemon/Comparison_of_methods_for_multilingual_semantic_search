Bandas jūra (indonēziešu: Laut Banda) ir Klusajam okeānam piederīga iekšējā jūra, kas atdalīta no pārējā okeāna ar Indonēzijas salām. Bandas jūras gultne ir līdz 5800 metru dziļa, pašos austrumos atrodas Vēbera ieplaka — 7440 metrus dziļa. Bandas jūra atrodas seismiski aktīvā zonā, šeit bieži notiek zemestrīces. Jūras sāļums — 34,5 ‰, virsējā ūdens slāņa vidējā temperatūra — 27°С, plūdmaiņas — 2,4 metri. Salīdzinoši grūti pieejamā Bandas jūra ir izcila vieta niršanas entuziastiem, jo šeit daba ir mazskarta, Bandas jūras koraļļu rifos ir ļoti augsta bioloģiskā daudzveidība. Bandas jūru ielenc Lielās Zunda salas rietumos, Mazās Zunda salas dienvidos un Moluku salas ziemeļos un austrumos. Ziemeļos Bandas jūra pāriet Moluku jūrā, austrumos — Arafuru jūrā, dienvidos — Timoras jūrā un Savu jūrā, dienvidrietumos — Floresas jūrā un rietumos — Javas jūrā. Bandas jūru ielenc lielākas salas (Sulavesi, Buru, Floresa) un tūkstošiem mazu, klinšainu saliņu, koraļļu rifi. Klinšainās saliņas un sēkļi padara kuģu iekļūšanu Bandas jūrā sarežģītu un riskantu, toties jūras vidējā daļa ir gandrīz brīva no salām — vidusdaļā atrodas tikai dažas salu grupas, tai skaitā Bandas salas (agrākās Garšvielu salas). Bandas jūrā pilnībā vai daļēji atrodas šādas salas (nepilnīgs saraksts): Aloras salas; Alora. Ambona (sala); Bandas salas (vidusdaļā); Bangaja arhipelāgs; Baratdajas salas; Kambinga; Vetara. Buru; Butunga; Damaras salas (vidusdaļā); Floresa; Lomblena; Lusiparas salas (vidusdaļā); Manuka (vidusdaļā); Penju salas (vidusdaļā); Selatantimuras salas; Kajas salas; Tanimbaru salas. Serama; Sulabesi; Sulas salas; Sulavesi; Timora; Tukangbesi salas (vidusdaļā). Vikikrātuvē par šo tēmu ir pieejami multivides faili. Skatīt: Bandas jūra. Encyclopædia Britannica raksts (angliski) Krievijas Lielās enciklopēdijas raksts (krieviski)