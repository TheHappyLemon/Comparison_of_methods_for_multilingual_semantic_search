Zeltainais retrīvers ir viena no retrīveru suņu šķirnēm, kas radīta medībām, lai atnestu medījumu, piemēram, pīles un sauszemes putnus, un tie ir ieguvuši nosaukumu "retrīvers", jo spēj atnest nesabojātu medījumu. Līdzīgi kā Labradoras retrīvers ir liela izmēra. Šī šķirne ir ieguvusi plašu popularitāti gan pasaulē, gan Latvijā. Zeltainajiem retrīveriem ir dabiska mīlestība pret ūdeni, un tie ir viegli trenējami, jo ir ļoti paklausīgi. Tā ir garspalvaina šķirne ar biezu pavilnu, kas nodrošina siltumu ārā, un akotspalvu, kas pieguļ ķermenim un atgrūž ūdeni. Zeltainie retrīveri ir labi piemēroti dzīvei piepilsētas vai pilsētas vidē. Lai arī tiem ir nepieciešams daudz āra nodarbību, tos ir jātur norobežoti no to dabiskās tieksmes klejot. Tiem daudz mainās spalva, īpaši mainoties sezonai, un tāpēc nepieciešama regulāra kopšana. To neparastā, zīdainā, viegli viļņotā kažoka krāsa variē no gaišas krēmkrāsas līdz tumši zeltaini dzeltenai, bet ne rudai. Zeltaino retrīveru priekšteči meklējami Lielbritānijā starp gludspalvainajiem retrīveriem, tvīda spanieliem ar nelielu citu šķirņu asiņu piejaukumu. Savu pašreizējo nosaukumu šķirne ieguva 20. gadsimta 20. gados. Atšķirība augumā un spalvas krāsā, kas vērojama starp zelta retrīveru šķirnes standartiem dažādās valstīs, ir minimāla. Pēc amerikāņu standartiem, suņiem jābūt mazliet lielākiem ar bagātīgu, zeltītas krāsas spalvojumu — ne pārāk tumšu un ne gaišu. Saskaņā ar britu standartu, suņiem vajadzētu būt nedaudz mazākiem, un spalva var būt jebkurā tonī no zeltīta līdz krēmkrāsas. Dažādu standartu interpretācija ir pietiekami elastīga, lai vienas valsts veiksmīgākos suņus varētu izmantot citas valsts vaislas programmās. Gudrais, pašpārliecinātais suns ir apveltīts ar maigu, mīlīgu, sabiedrisku un jūtīgu dabu. Zeltainais retrīvers lieliski pielāgojas situācijai, apveltīts ar labu atmiņu. Jauki izturas pret bērniem, dažkārt suns no viņu uzmācības ir jāpasargā. Sabiedriskie dzīvnieki laipni sagaida arī svešiniekus, tikai daži suņi ir piesardzīgāki. No visa plašā suņu šķirņu klāsta, zeltainie retrīveri ir nepārspējami ģimenes kompanjoni. Draudzīgā daba, vēlme izdabāt saimniekam un gatavība izpildīt jebkuru tā vēlēšanos, kā arī vieglā apmācība, padarījuši šos suņus par ideāliem un ļoti populāriem ģimenes mīluļiem. Zeltaino retrīveru šķirne sākotnēji tika radīta Skotijā 19. gadsimtā. Tajā laikā ūdens putnu medības bija populāra izklaide turīgajiem skotu augstdzimušajiem, taču retrīveru šķirnes nebija piemērotas medījumu atnešanai gan no sauszemes, gan ūdens. Medījumu atnešana gan no sauszemes, gan ūdens bija nepieciešama dēļ medību apvidiem, kuros bija daudz purvainu ezeru un upju. Tādējādi, labākie ūdens spanieli tika sakrustoti ar esošajiem retrīveriem un radīta šķirne, kas mūsdienās ir zināma kā zeltainie retrīveri. Zeltainais retrīvers sākotnēji tika radīts netālu no Glenafrikas, Skotijā, "Gvisekanā" — barona Tvīdmauta augstkalnes īpašumā. Vairākus gadus tika apšaubītas šķirnes, kas tika izmantotas, lai radītu zeltaino retrīveru, taču 1952. gadā atklātie šķirņu ieraksti no 1835. līdz 1890. gadam kliedēja mītu par it kā no ceļojoša cirka iegādātu krievu aitu suņu trupu. Šie ieraksti tika publicēti žurnālā Country Life 1952. gadā, kad lorda Tvīdmauta pēcnācējs — sestais Ilčesteras grāfs, vēsturnieks un mednieks — publiskoja sava senča dokumentus. Medību šaujamieroču uzlabošanās 1800. gados ietekmēja to, ka medījums tika nošauts tālāk no mednieka un grūtāk pieejamās vietās, kā rezultātā arvien vairāk nomedīto putnu tika zaudēts. Ņemot vērā šaujamieroču uzlabojumus, radās arī nepieciešamība pēc speciāliem retrīveru suņiem, jo līdzšinējie vairs nebija pietiekami efektīvi. Tāpēc arī tika uzsākts darbs pie jaunas šķirnes izveides, lai tās suņi varētu tikt izmantoti šai lomai. Sākotnēji tika sakrustots dzeltenas krāsas retrīvers 'Nuss' ar Tvīda ūdens spaniela kuci 'Bellu'. Šodien Tvīda ūdens spanielu šķirne vairs nepastāv, taču tajā laikā tā bija izplatīta Skotijā. Barons Tvīdmauts 1865. gadā iegādājās Nusu no retrīveru kucēnu nereģistrēta metiena. 1868. gadā šī krustojuma suns radīja četru kucēnu metienu, kas vēlāk tika izmantoti kā pamats vairāku šķirņu attīstībai — Īru seteriem, smilšu krāsas bladhoundiem, Ņufaundlendas svētā Džona ūdenssuņiem un vairākiem viļņota apspalvojuma melnajiem retrīveriem. Šī šķirnes līnja tika izmantota arī, lai radītu barona Tvīdmauta uzskatiem atbilstošu īstu medību suņu šķirni, kas būtu izturīgāki un spēcīgāki nekā līdzšinējie retrīveri, bet vienlaikus arī maigāki un vieglāk trenējami. Liberty — ASV prezidenta Džeralda Forda suns — un Victory — ASV prezidenta Ronalda Reigana suns — bija zeltainie retrīveri. Šķirne ir attēlota arī vairākās filmās un TV seriālos, tai skaitā Pixar Animation Studios Augšup. Viens no pazīstamākajiem zeltainajiem retrīveriem pasaulē ir vārdā Dags no animācijas filmas Augšup. Sākumā Dags piederēja Čārlzam Municam, taču vēlāk sadraudzējās ar Raselu un Kevinu, kā arī ar Karlu Fredriksenu. Dags bija vienīgais Munica suns, kurš nebija nosaukts kādā no grieķu alfabēta burtiem, taču, ņemot vērā, ka neviens suns nebija vārdā Delta, iespējams, ka tieši Daga vārds bija Delta. Interesanti, ka Dags uz brīdi ir redzams arī animācijas filmā Ratatui, kad žurkulēns Remijs nonāk kādā Parīzes dzīvoklī. Golden Retriever Zeltainais retrīvers Arhivēts 2012. gada 6. novembrī, Wayback Machine vietnē. DinoZoo, Atjaunināts 15.09.2012. Zelta retrīvera apraksts Arhivēts 2016. gada 5. martā, Wayback Machine vietnē. goldenretriever.lv, Atjaunināts 15.09.2012. Retrīveri[novecojusi saite] petnet.lv, Atjaunināts 15.09.2012. Zelta retrīvera apraksts goldenretriever.lv, Atjaunināts 15.09.2012. Zeltainais retrīvers DinoZoo, Atjaunināts 15.09.2012. Retrīveri[novecojusi saite] petnet.lv, Atjaunināts 15.09.2012. 10 suņu šķirnes, kas īpaši piemērotas ģimenei ar bērniem