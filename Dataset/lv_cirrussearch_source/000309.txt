Sanmarīno pilsēta (itāļu: Città di San Marino) ir pilsēta Sanmarīno valsts centrālās daļas austrumos, tā ir valsts galvaspilsēta. Sanmarīno pils teritorija ir viena no deviņām Sanmarīno pirmā līmeņa administratīvā iedalījuma vienībām. Sanmarīno atrodas Apenīnu pussalas rietumu daļā, netālu no Adrijas jūras. Pils teritorijas kopējā platība ir 7,09 km² (12% no valsts teritorijas), pēc 2018. gada datiem tajā dzīvoja 4040 iedzīvotāju. Aptuveni puse no iedzīvotājiem dzīvo pašā pilsētā, bet otra puse atlikušajā Sanmarīno pils teritorijā. Sanmarīno atrodas valsts augstākā punkta Titano kalna rietumu pakājē, no 501 līdz 749 metru augstumam virs jūras līmeņa. Titano kalnā atrodas trīs nozīmīgākie Sanmarīno pilsētas cietokšņi. Sanmarīno ir trešā lielākā pilsēta valstī aiz Doganas un Borgo Madžores. Saskaņā ar leģendu pilsētu 301. gadā dibināja Svētais Marīns (itāļu: San Marino) un citi kristieši, kuri aizbēga no Rabas salas mūsdienu Horvātijas teritorijā, lai izvairītos no Romas imperatora Diokletiāna vajāšanas. 2008. gadā vēsturiskais Sanmarīno centrs un Titano kalns tika iekļauts UNESCO Pasaules mantojuma sarakstā. Pilsētas saimniecība galvenokārt balstās uz tūrismu. Pilsēta ir populārs tūrisma galamērķis, kuru katru gadu apmeklē vairāk kā trīs miljoni tūristu, no kuriem lielākā daļa jeb 85% ir Itālijas tūristi. Tuvākā starptautiskā lidosta atrodas Rimini, 25 km uz ziemeļaustrumiem Itālijas teritorijā. «San Marino Historic Centre and Mount Titano» (angļu). UNESCO World Heritage Centre. Skatīts: 2019. gada 25. jūnijā. Vikikrātuvē par šo tēmu ir pieejami multivides faili. Skatīt: Sanmarīno. Encyclopædia Britannica raksts (angliski) Krievijas Lielās enciklopēdijas raksts (krieviski)