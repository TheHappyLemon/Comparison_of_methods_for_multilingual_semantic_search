Artūrs Rubiks (dzimis 1970. gada 16. augustā) ir Latvijas politiķis, pārstāv Latvijas Sociālistisko partiju (LSP). Bijis vairāku Saeimas sasaukumu deputāts, ievēlēts no partijas "Saskaņa", ar ko LSP sadarbojas. Iepriekš bijis vairāku citu Saeimas sasaukumu, kā arī Rīgas domes deputāts. Viņa tēvs Alfrēds Rubiks un brālis Raimonds Rubiks arī ir politiķi. Dzimis 1970. gadā Rīgā politiķa, pēdējā Latvijas Komunistiskās partijas Centrālās komitejas pirmā sekretāra, Alfrēda Rubika ģimenē. Mācījās Rīgas 21. vidusskolā ar krievu mācību valodu, ko pabeidza 1987. gadā. Studēja Baltijas Starptautiskajā akadēmijā. Strādāja firmā VOER, sākotnēji kā automehāniķis, pēc tam kā transporta ceha priekšnieks (1995—2005), vēlāk bija uzņēmuma KKG valdes priekšsēdētājs (2005—2007). 2005. gada Latvijas pašvaldību vēlēšanās A. Rubiks kandidēja uz vietu Rīgas domē no apvienības "Dzimtene" un Latvijas Sociālistiskās partijas apvienotā saraksta un tika ievēlēts par deputātu. 2006. gadā no politisko partiju apvienības "Saskaņas Centrs" saraksta kandidēja Saeimas vēlēšanās un tika ievēlēts 9. Saeimā, tādējādi viņam nācās pamest Rīgas domes deputāta amatu. Viņu ievēlēja arī 10. Saeimā un 11. Saeimā. No partijas "Saskaņa" saraksta, ar kuru sadarbojās Latvijas Sociālistiskā partija, ievēlēts arī 12. Saeimā un 13. Saeimā. A. Rubiks kandidēja arī 14. Saeimas vēlēšanās 2022. gadā, taču "Saskaņas" saraksts nepārvarēja 5% barjeru. Artūrs Rubiks CVK profils 11. Saeimas profils