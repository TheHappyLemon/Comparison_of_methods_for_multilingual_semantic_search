Drošības mašīna ir īpaši marķēta automašīna, kas autosporta sacīkstēs ierobežo sacīkšu dalībnieku braukšanas ātrumu, gadījumā, ja uz trases izveidojusies sacīkstes dalībniekiem bīstama situācija — smaga avārija, kas piegružojusi trasi, vai braukšanai nepiemēroti klimatiskie apstākļi (stiprs lietus). Braucot aiz drošības mašīnas, sacīkšu dalībniekiem ir aizliegts veikt apdzīšanas manevrus. Drošības mašīnas ātrumu regulē autosporta čempionāts un trases īpatnības. Drošības mašīnas došanās trasē parasti nozīmē, ka visi sacīkšu dalībnieki izkārtojas rindā, zaudējot iegūto pārsvaru pār saviem konkurentiem (piemēram, ja sacīkstes līderis ir priekšā citiem braucējiem par 30 sekundēm — izbraucot drošības mašīnai, šis pārsvars tiek zaudēts). Šī iemesla dēļ atkārtots starts var izraisīt jaunas situācijas un līdera maiņu. Izbraucot drošības mašīnai, vairākās autosporta klasēs braucējiem ir atļauts doties boksos, mainīt riepas vai papildināt degvielu un pēc tam atgriežoties sacīkstē viņi drīkst apdzīt visus braucējus (ieskaitot drošības mašīnu), lai atrastos tajā pašā pozīcijā, kurā viņi bija pirms došanās boksos — tas dod šiem braucējiem pārsvaru pār pārējiem dalībniekiem, kuriem normālā sacīkstes situācijā boksos pavadītais laiks ir jāzaudē. Braucot aiz drošības mašīnas, dalībnieki patērē mazāk degvielas (aptuveni uz pusi mazāk nekā sacīkšu laikā), bet tajā pašā laikā riepas atdziest un braucējiem jāpiedomā atsākot sacīksti (tādēļ F1 sacīkstes ir pierasts, ka piloti strauji maina virzienus, lai uzturētu temperatūru). Formula 1 čempionātā lēmumu par drošības mašīnas došanos trasē pieņem sacīkšu tiesnešu kolēģija. Gadījumā, ja drošības mašīna dodas trasē, tiesnešiem ir jāizkar dzeltenie karogi un baltas plāksnes ar burtiem SC (no angļu: safety car — drošības mašīna). Kopš 2007. gada sezonas katram pilotam obligāti uz stūres jābūt dzeltenam LED diožu signālam, kas signalizē par drošības mašīnu trasē. Uz drošības mašīnas ir uzstādītas dzeltenas un zaļas signālugunis. Ar zaļo gaismu drošības mašīna signalizē, ka to drīkst apdzīt — situācijās, kad atpalicējs neatrodas savā vietā, tas apdzen drošības mašīnu un izkārtojas aiz pārējiem braucējiem. Drošības mašīnu vada profesionāls autobraucējs — pašreiz (2012) tas ir vācietis Bernts Mailenders. Pirmo reizi Formula 1 vēsturē drošības mašīna trasē devās 1973. gada Kanādas Grand Prix laikā, taču mašīnas vadītājs kļūdījās un nostājās nepareizā pozīcijā, jūkļa dēļ pēc sacīkstes finiša tiesneši pāris stundas pavadīja, rēķinot, kurš pilots patiesībā ir uzvarējis. Tikai 1993. gada sezonā drošības mašīnas lietošanu oficiāli reglamentēja F1 noteikumos — pirmā drošības mašīna bija Fiat Tempra modelis. Līdz šim (2012) tikai 4 sacīkstes ir finišējušas aiz drošības mašīnas. Starts aiz drošības mašīnas notiek, ja trase ir ļoti slapja — tādā gadījumā nav iesildīšanās apļa un sacīkste sākas, tiklīdz drošības mašīna uzsāk kustību. Izmantojot drošības mašīnas dzeltenās signālugunis, tiek signalizēts, ka pašreizējā apļa beigās drošības mašīna dosies malā un sacīkste atsāksies. Ja drošības mašīna izslēdz signālugunis, pārējie braucēji mazliet atpaliek, lai startētu pilnā ātrumā — pēc sacīkstes atsākšanās, kamēr piloti nav pārbraukuši pirmo drošības mašīnas līniju, viņi nedrīkst apdzīt. Edmondson, Laurence. «Who on earth is ... Bernd Maylander? (angliski)». ESPN F1. ESPN EMEA Ltd., 21.01.2010.. Skatīts: 05.11.2012.. «The safety car driver - Bernd Maylander (angliski)». Formula1.com. Formula One Administration. Skatīts: 05.11.2012.. «FIA regulations in detail - Safety car, paragraph 40.8 (angliski)». Formula1.com. Formula One Administration. Skatīts: 05.11.2012.. The Safety Car and its Driver (angliski)