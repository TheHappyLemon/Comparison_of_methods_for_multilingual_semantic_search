Uzputenis jeb uzpūtenis ir no saputotas cukura un augļu vai ogu masas (sulas, biezeņa, želejas, ievārījuma utml.) gatavots saldais ēdiens. Mannas uzputeni sauc arī par debesmannu. Vēl šai masai var pievienot saputotu olas baltumu, putukrējumu, mannu vai, reizēm, miltus. Olas baltumus lieto, lai uzputenis būtu stingrs un čagans. Ar olbaltumiem vai putukrējumu gatavotam uzputenim mēdz pievienot arī želatīnu, lai padarītu to noturīgāku. Gatavojot debesmannu, šos produktus parasti neizmanto. Mannu vai miltus nepieciešams pievienot, ja uzputeni gatavo no sulas, lai to iebiezinātu. Šajā gadījumā masu pirms putošanas uzvāra, iegūstot pašķidru biezputru. «Uzputenis vai uzpūtenis?». Valodas konsultācijas. Latviešu valodas aģentūra. Skatīts: 2016. gada 6. novembrī. Pareizi ir abi varianti. Uzputenis un uzpūtenis ir paralēlformas. Abas formas (ar īsu patskani u un garu patskani ū) fiksētas jau „Latviešu literārās valodas vārdnīcā”, taču „Latviešu valodas pareizrakstības un pareizrunas vārdnīcā” putots saldais ēdiens saukts tikai par uzputeni. „Latviešu valodas vārdnīcā” saldais putotais ēdiens saukts tikai par uzpūteni. Tādējādi, pamatojoties uz vārdnīcu materiāliem, patlaban spēkā ir abas formas: normatīvajā pareizrakstības vārdnīcā ar īsu u (tā ir normatīva, taču vecāka!), savukārt jaunākajā – ar garo ū. Arī Latviešu valodas ekspertu komisija 2013. gadā vārdus uzpūtenis un uzputenis ir atzinusi par paralēlformām.