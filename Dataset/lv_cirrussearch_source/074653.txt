Roberts Ešs (angļu: Robert Esche; dzimis 1978. gada 22. janvārī) ir bijušais ASV hokejists, vārtsargs, ASV hokeja izlases dalībnieks. Karjeras laikā aizvadījis sešas sezonas Nacionālās hokeja līgas klubos Fīniksas "Coyotes" un Filadelfijas "Flyers". Pašlaik (2017) ir Amerikas hokeja līgas komandas Jutikas "Comets" prezidents. Savu profesionālā spēlētāja karjeru viņš uzsāka 1998. gadā, kad aizvadīja trīs spēles NHL klubā Fīniksas "Coyotes", kurš Ešu bija draftējis divus gadus iepriekš. Fīniksas kluba rindās Ešs spēlēja vēl trīs sezonas, bet par komandas pamatvārtsargu tā arī nekļuva, "Coyotes" klubā aizvadot vidēji 20 spēle sezonā, bet pārējo laiku pavadot tās fārmklubā Springfīldas "Falcons". 2002. gadā viņš tika aizmainīts uz Filadelfijas "Flyers", kura rindās Ešs spēlēja līdz pat 2006.—07. sezonai ieskaitot. 2002.—03. sezonā Roberts ieguva Viljama Dženingsa balvu. 2007.—08. sezonā Ešs spēlēja Krievijas Superlīgas klubā Kazaņas "Ak Bars", kura rindās izcīnīja Kontinentālo kausu. 2008.—09. sezonā spēlēja jau Sanktpēterburgas SKA rindās, tiekot atzīts par KHL novembra labāko vārtsargu, bet 2009. gada 10. janvārī spēlēja Pirmajā Kontinentālās hokeja līgas Zvaigžņu spēlē. 2010.—11. sezonu hokejists aizvadīja Minskas "Dinamo" ierindā. 2011.—12. gada sezonā Ešs spēlēja Šveices hokeja līgas vienībā Langnavas "Tigers", taču pēc tās beidza savu karjeru. ASV izlases rindās spēlējis piecos Pasaules čempionātos, divos Pasaules čempionātos junioriem, 2004. gada Pasaules kausa izcīņā, kā arī 2006. gada olimpiskajās spēlēs. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)