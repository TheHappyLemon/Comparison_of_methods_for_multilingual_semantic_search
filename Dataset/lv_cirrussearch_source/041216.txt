Frančesko Frīdrihs (vācu: Francesco Friedrich; dzimis 1990. gada 2. maijā, Pirnā, Vācijā) ir vācu bobsleja pilots. Ar bobsleju sācis nodarboties 2006. gadā, pirms tam nodarbojies ar vieglatlētiku. 2011. gada pasaules junioru čempionātā Pārksitijā uzvarēja divnieku sacensībās, kas ļāva viņam piedalīties arī 2011. gada pasaules čempionātā pieaugušajiem. Tajā viņš ieguva 11. vietu divniekos, kā arī startēja jaukto komandu sacensībās, izcīnot savu pirmo pasaules čempiona titulu. Pasaules kausa sacensībās debitēja 2012. gada janvārī Sanktmoricas trasē. 2013. gadā kļuva par pasaules junioru čempionu gan divnieku, gan četrinieku sacensībās, tajā pašā gadā uzvarēja divnieku disciplīnā arī pasaules čempionātā pieaugušajiem. Kopumā pasaules čempionātos līdz šim izcīnījis 7 zelta medaļas — 4 divnieku sacensībās, vienu četriniekos, kā arī divas jaukto komandu sacensībās. Piedalījies 2014. gada ziemas olimpiskajās spēlēs Sočos, abās disciplīnās iekļūstot desmitniekā. 2016.—2017. gada sezonā kļuva par pasaules kausa ieguvēju divniekos, kā arī uzvarēja apvienotajā ieskaitē. 2018. gada ziemas olimpiskajās spēlēs Phjončhanā izcīnīja divas zelta medaļas — divniekos, dalot pirmo vietu ar Džastina Kripsa pilotēto ekipāžu no Kanādas, un četriniekos. Vikikrātuvē par šo tēmu ir pieejami multivides faili. Skatīt: Frančesko Frīdrihs. Olympedia profils (angliski) The Sport.org profils (angliski) Munzüger Sport profils (vāciski) IBSF profils (angliski)