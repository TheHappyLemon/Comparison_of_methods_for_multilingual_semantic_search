Ērls Džerods (E. J.) Roulends (angļu: Earl Jerrod "E.J." Rowland; dzimis 1983. gada 18. maijā Salinasā, Kalifornijas štatā, ASV) ir amerikāņu basketbolists, spēlē saspēles vadītāja pozīcijā. Pašlaik (2013) pārstāv Turcijas līgas klubu Bandirmas "Banvit". Ē. Roulends ir dzimis ASV, taču 2009. gadā ieguva Bulgārijas pilsonību un pārstāv tās nacionālo izlasi. Spēlējis koledžu basketbolu NCAA, pārstāvot St. Mary's universitāti Kalifornijā. Pēc augstskolas beigām spēlējis Flordas "Flames" NBA Attīstības līgā, taču NBA nav sasniedzis. Savu pirmo sezonu Eiropā (2005—2006) spēlēja Latvijā — Rīgas "Barons-LMT". Pēc tam spēlējis Austrālijā, Ārtlandes "Dragons" un Bonnas "Telekom Basket" (Vācija). 2011. gada vasarā pievienojās Eirolīgas klubam Malagas "Unicaja", kur konkurēja par vietu sastāvā ar latviešu saspēles vadītāju Kristapu Valteru. Pēc sezonas abi spēlētāji vietu Spānijas klubā zaudēja, un Ē. Roulends atgriezās Latvijā, noslēdzot līgumu ar Rīgas VEF. Rīgas VEF sastāvā Ē. Roulends kļuva par komandas rezultatīvāko spēlētāju un līderi, aizvedot komandu līdz VTB Vienotās līgas izslēgšanas spēlēm, savukārt Eirokausā komandā pēdējās, izšķirošajās spēlēs piedzīvoja zaudējumus un nekvalificējās play-off. Pēc regulārās sezonas viņš tika atzīts par VTB līgas vērtīgāko spēlētāju, kā arī bija rezultatīvākais spēlētājs turnīrā. 2013. gada jūlijā pārgāja uz Turcijas līgas klubu Bandirmas "Banvit". 2009. gadā Ē. Roulends ieguva Bulgārijas pilsonību un pārstāvēja tās nacionālo izlasi 2009. gada Eiropas čempionātā Polijā. Ē. Roulends bija rezultatīvākais spēlētājs izlasē visās trīs apakšgrupas spēlēs, tomēr Bulgārija tās visas zaudēja un izslēgšanas spēlēm nekvalificējās. Tāpat spēlēja Bulgārijas izlasē arī 2011. gada Eiropas čempionātā Lietuvā. «Rīgas VEF pievienojas amerikāņu saspēles vadītājs Roulends». Tvnet.lv. Skatīts: 2012. gada 17. oktobrī. «Roulends turpinās karjeru Turcijā». Sportacentrs.com. Skatīts: 2013. gada 5. jūlijā. NBA D-Līgas profils