Divmāju grīslis (latīņu: Carex dioica) ir mainīga izskata grīšļu dzimtas suga. Savvaļā tā ir plaši sastopama Eirāzijā, tostarp Latvijā, un Ziemeļamerikā. Izolētas atradnes ir arī Rietumeiropā. Divmāju grīslis ir daudzgadīgs, 10-35 cm garš lakstaugs, kurš pieder vienvārpas grīšļu grupai. Augs ir divmājnieks — vīrišķie un sievišķie ziedi atrodas uz dažādiem augiem. Augs bagātīgi veido pazemes dzinumus, bet tipiska cera tam nav. Stublājs ir apaļš, lapas ir sarveidīgas, tikai stublāja apakšdaļā. Vīrišķie augi ir ar šauri cilindrisku, sarkanbrūnu vārpiņu. Sievišķās vārpiņas ir īsākas, tās ir blīvas. Augļa pūslīši ir olveidīgi, tumši brūni, pakāpeniski sašaurināti. Zied maijā. «divmāju grīslis - Carex dioica L. - Augi - Latvijas daba». www.latvijasdaba.lv. Skatīts: 2022-04-08.