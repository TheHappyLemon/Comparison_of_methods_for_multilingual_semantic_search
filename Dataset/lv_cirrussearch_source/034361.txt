Klauss Darga (vācu: Klaus Darga; dzimis 1934. gada 24. februārī Berlīnē) ir Vācijas starptautiskais lielmeistars šahā (1964). 1951. gadā kļuvis par Vācijas Federatīvās Republikas jauniešu šaha čempionu. 1953. gadā kopā ar Oskaru Panno dalījis pirmo vietu Pasaules jauniešu šaha čempionātā, taču pēc papildu koeficienta palicis 2. vietā. Divas reizes uzvarējis Vācijas Federatīvās Republikas šaha čempionātos (1955, 1961). 1963. gadā Enshedē kopā ar Leventi Lenģelu dalījis otro vietu Pasaules šaha čempiona nosaukuma izcīņas cikla Eiropas zonas turnīrā (uzvarēja Svetozars Gligoričs) un ieguvis tiesības piedalītes starpzonu turnīrā. 1964. gadā starpzonu turnīru Amsterdamā sācis ar uzvaru pret nākamo turnīra uzvarētāju Borisu Spaski, taču turpinājumā spēlējis mazāk veiksmīgi, turnīru beidzot 11. vietā un par punktu atpaliekot no iekļūšanas pretendentu skaitā. Daudzu starptautisko šaha turnīru laureāts. Lielāko panākumu guvis 1967. gadā Vinipegā, kad spēcīgā turnīrā dalījis pirmo vietu ar Bentu Larsenu, apsteidzot Borisu Spaski un Paulu Keresu. Par panākumiem turnīros FIDE 1957. gadā Dargam piešķīrusi starptautiskā meistara (IM), bet 1964. gadā - starptautiskā lielmeistara (GM) nosaukumu. Pārstāvējis Vācijas komandu lielākajos komandu šaha turnīros: Pasaules šaha olimpiādēs piedalījies 10 reizes (1954-1964, 1968-1972, 1978). Komandu vērtējumā izcīnījis bronzas (1964) medaļu; Eiropas komandu šaha čempionātos piedalījies 3 reizes (1957-1961, 1977). Individuālajā vērtējumā izcīnījis sudraba (1977) un bronzas (1961) medaļas; Klāras Benediktas kausa izcīņās piedalījies 10 reizes (1956-1960, 1962-1963, 1965, 1967-1968). Komandu vērtējumā izcīnījis 9 zelta (1956, 1957, 1959, 1960, 1962, 1963, 1965, 1967, 1968) un bronzas (1958) medaļas, bet individuālajā vērtējumā izcīnījis 9 zelta (1956, 1957, 1958, 1959, 1962, 1963, 1965, 1967, 1968) medaļas; Ziemeļu valstu kausa izcīņā piedalījies 1974. gadā un gan komandu, gan individuālā vērtējumā izcīnījis zelta medaļas. Pēc izglītības matemātiķis. no 1963. līdz 1994. gadam strādājis kā programmētājs kompānijas IBM nodaļā Bādenes-Virtembergas pilsētā Bēnlingenē. Deutsche Schacheinzelmeisterschaft 1955 Deutsche Schacheinzelmeisterschaft 1961 in Bad Pyrmont «1964 Amsterdam Interzonal Tournament». Arhivēts no oriģināla, laiks: 2016. gada 6. maijā. Skatīts: 2016. gada 28. jūnijā. Winnipeg (1967) OlimpBase :: Men's Chess Olympiads :: Klaus Darga OlimpBase :: European Men's Team Chess Championship :: Klaus Darga OlimpBase :: Clare Benedict Chess Cup :: Klaus Darga OlimpBase :: Nordic Chess Cup :: Klaus Darga Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)