Pūkainā pļavauzīte (latīņu: Helictotrichon pubescens) ir graudzāļu dzimtas suga, kas ir plaši sastopama Eirāzijā, kā arī ir ieviesta Ziemeļamerikā. Latvijā suga ir sastopama diezgan bieži visā valsts teritorijā. Pūkainā pļavauzīte ir daudzgadīgs, 30—90 cm garš lakstaugs, kurš veido skraju velēnu un kuram ir ložņājošs saknenis. Stiebrs ir stāvs un gluds. Lapas ir diezgan 0,3—1 cm platas, plakanas un apmatotas. Mēlīte ir nosmailota, 0,4—0,7 cm gara. Ziedi ir izvietoti skrajā skarā. Skaras apakšējie zari ir pa 3—5. Vārpiņa ar 2—3 ziediem. Vārpiņas ass ir apmatota, vārpiņas plēksnes smailas, nevienādas, ar violetu nokrāsu. Ārējā vārpiņas plēksne ir ar 1, bet iekšējā — ar 3 dzīslām. Ārējā zieda plēksne galā divzobaina, ar garu, lauzītu akotu. Iekšējās zieda plēksnes šķautne kaila. Auglis ir aptuveni 0,5 cm garš grauds ar garenrievu. Zied maijā un jūnijā. «pūkainā pļavauzīte - Helictotrichon pubescens (Huds.) Pilg. - Augi - Latvijas daba». www.latvijasdaba.lv. Skatīts: 2022-12-11.