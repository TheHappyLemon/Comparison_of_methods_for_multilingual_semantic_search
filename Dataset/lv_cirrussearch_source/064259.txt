Purvāja ciesa (latīņu: Calamagrostis canescens) ir graudzāļu dzimtas suga, kura ir plaši sastopama Eirāzijā, galvenokārt Eiropas ziemeļu, centrālajā un austrumu daļā, kā arī Rietumsibīrijā. Suga ir bieži sastopama arī visā Latvijas teritorijā, kur grupas un audzes aug dažādos pārmitros biotopos: lapkoku mežos, pļavās, purvu apmalēs un gar ūdenstilpēm. Purvāja ciesa ir daudzgadīgs, 60—150 cm garš lakstaugs. Tam ir stāvs stiebrs stāvs, kurš zem ziedkopas ir raupjš. Lapas ir 0,3—0,6 cm šauras, ar īsiem matiņiem vai gandrīz kailas, plakanas. Lapas apakšpuse ir mazliet spīdīga, tās maksts ir gandrīz līdz pamatam šķelta, bez austiņām. Lapas mēlīte ir strupa, īsāka nekā lapas platums. Ziedi ir 8—20 cm garā, skrajā skarā. Skaras zari ir stāvi. Vārpiņas ir 0,5—0,7 cm garas, tām bieži ir violeta nokrāsa. Ārējā zieda plēksne ir puscaurspīdīga, plēvjaina, plati lancetiska. Akots ir īss, atrodas plēksnes augšējā trešdaļā. Kallusa matiņi ir gari, aptuveni ārējās zieda plēksnes garumā. Auglis ir sīks grauds. Zied no jūnija līdz augustam. «purvāja ciesa - Calamagrostis canescens (Weber) Roth - Augi - Latvijas daba». www.latvijasdaba.lv. Skatīts: 2022-11-11.