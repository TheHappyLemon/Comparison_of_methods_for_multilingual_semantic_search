Harmony (no angļu: "harmonija") jeb Node 2 ir Starptautiskās kosmiskās stacijas (SKS) modulis, kuru 2007. gada oktobrī nogādāja orbītā ar kosmoplānu Discovery misijā STS-120. Tas kalpos kā savienojošais mezgls starp Destiny, Columbus un Kibo moduli. Harmony izgatavots Itālijā. Ar Harmony uzstādīšanu tiek uzskatīts, ka ir pabeigts SKS amerikāņu segmenta kodols. Harmony ir cilindra formas korpuss, kas izgatavots no alumīnija. Node-2 ir līdzīgs 1998. gadā uzstādītajam ASV izgatavotajam modulim Node-1 (Unity), bet ir garāks. Tā garums ir 7,2 m, diametrs 4,4 m, hermētiskais tilpums — 70 m³, starta masa ir aptuveni 13 600 kg. Modulim ir seši savienošanas porti (četri sānos un divi galos). Uz korpusa virsmas ir vairāki adapteri, pie kuriem var pievienot Space Shuttle vai SKS manipulatoru. Pēc Eiropas Kosmosa aģentūras (ESA) līguma ar Itālijas kosmisko aģentūru, Node-2 moduli izgatavoja Itālijas kompānija Alcatel Alenia Space Turīnā. Tā bija jāuzbūvē NASA vajadzībām, par to ESA saņemot iespēju ar Space Shuttle nogādāt uz SKS eiropiešu Columbus laboratoriju. 1997. gada 8. oktobrī Turīnā starp ESA un NASA tika noslēgts bartera līgums par Node-2 un Node-3 moduļu un cita aprīkojuma izgatavošanu. 2003. gada 1. jūnijā ar Airbus Beluga lidmašīnu Node-2 modulis tika nogādāts Kenedija kosmiskajā centrā, lai to sāktu sagatavot misijai STS-120. Pēc ESA inženieru pārbaudēm, 18. jūnijā modulis oficiāli tika nodots NASA pārziņā. 2007. gada 5. martā, pēc ASV izsludinātā konkursa skolēnu vidū, tika paziņots Node-2 moduļa jaunais nosaukums — "Harmony". 2007. gada 23. oktobrī notika Space Shuttle Discovery starts ar Harmony kā galveno kravu (misija STS-120). Tā kā modulim paredzētajā vietā (Destiny galā) atradās adapters PMA-2, pie kura pieslēdzas Space Shuttle, tad Harmony bija jānovieto īslaicīgā atrašanās vietā. 26. oktobrī modulis tika izcelts no kosmoplāna kravas telpas un pievienots pie Unity moduļa sāna porta. Nākamajās dienās notika tā dekonservācija. 9. novembrī SKS 16. ekspedīcijas dalībnieki Pegija Vitsone un Jurijs Maļenčenko veica iziešanu atklātā kosmosā, lai sagatavotu pāreju PMA-2 pārvietošanai uz Harmony: tika atvienoti elektrības kabeļi. Pēc tam kosmonauti pievienoja kabeļus manipulatora fiksatoram uz Harmony un noņēma aizsarpārklāju no porta, pie kura tiks piestiprināts adapters. 12. novembrī PMA-2 ar stacijas manipulatoru tika noņemts no Destiny moduļa un pārvietots uz Harmony gala portu.14. novembrī modulis ar tam pievienoto PMA-2 tika pārvietots tam paredzētajā vietā — laboratorijas Destiny galā. 20. novembrī, Vitsone un Tani veica iziešanu kosmosā, kuras laikā pie Harmony tika pieslēgti dzesēšanas sistēmas vadi un veikta kabeļu savienošana pie PMA-2. 2007. gada 24. novembrī Vitsone un Tani pabeidza kabeļu un dzesēšanas cauruļu savienošanu starp PMA-2, Harmony un Destiny. European Node officially handed to NASA (ESA) Students Name Next U.S. Space Station Module 'Harmony' (www.space.com) Expedition 16 Completes First Spacewalk. Staff Writers. PMA-2 Move Readies Station For Harmony Relocation. Staff Writers. Astronauts Move Space Station's Vital Connecting Node. Tariq Malik. 14.11.2007 NASA ISS On-Orbit Status 20 November 2007[novecojusi saite] US astronauts walk in space to fix up lab www.spacedaily.com 24.11.2007 Node 2: Connecting Module (ESA)