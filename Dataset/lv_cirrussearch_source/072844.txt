Karolīna Vozņacka (dāņu: Caroline Wozniacki, poļu: Karolina Woźniacka; dzimusi 1990. gada 11. jūlijā Odensē, Dānijā) ir poļu izcelsmes Dānijas tenisiste, bijusi WTA vienspēļu ranga līdere (71 nedēļa reitinga pirmajā vietā). Pirmo reizi karjerā par WTA pasaules pirmo raketi kļuva 2010. gada 11. oktobrī. Viņa bija ranga līdere līdz 2011. gada 13. februārim. 2011. gada 21. februārī viņa atgriezās ranga līderes godā, kurā noturējās gandrīz gadu, vēl ranga vadībā atradās 2018. gada sākumā. Viņa ir pirmā Dānijas tenisiste, kura bijusi pasaules ranga līdere. Uzvarējusi vienā Grand Slam turnīrā — 2018. gada Austrālijas atklātajā čempionātā. 2019. gada decembrī K. Vozņacka paziņoja, ka pēc 2020. gada Austrālijas atklātā čempionāta beigs profesionālā tenisa karjeru. Šajā atvadu turnīrā viņa aizkļuva līdz trešajai kārtai, kurā piekāpās Tunisijas spēlētājai Onsai Žabūrai. Karolīna Vozņacka, dzimusi 1990. gada 11. jūlijā Odensē Dānijā, ir jaunākais bērns divu bērnu ģimenē. Viņas vecāki ir poļi — tēvs Pjotrs bija profesionāls futbolists un māte Anna spēlēja Polijas sieviešu volejbola izlasē. Pāris pārcēlās uz Dāniju, kad Karolīnas tēvs noslēdza līgumu ar Dānijas futbola klubu Boldklubben 1909. Karolīnas vecākais brālis Patriks Vozņackis arī bija profesionāls futbolists. Tenisu sākusi spēlēt 7 gadu vecumā Kēges tenisa klubā, kur spēlēja arī pret zēniem un daudz vecākiem un stiprākiem pretiniekiem. 12 gadu vecumā kopā ar ģimeni pārcēlās uz Fārumu, kur bija pieejami labāki treniņu apstākļi. 14 gados Karolīna kļuva par Dānijas čempioni tenisā. Karolīnas galvenais treneris visas karjeras laikā bija tēvs Pjotrs. 15 gadu vecumā K. Vozņacka uzsāka profesionālo karjeru WTA tūrē. 2006. gadā K. Vozņacka uzvarēja pirmajā profesionālajā ITF rīkotajā tenisa turnīrā ITF Istanbul, kurā finālā pārspēja Tatjanu Mariju (6—2, 6—1). Grand Slam junioru sacensībās vienspēlēs Vozņacka sasniedza finālu Austrālijas atklātajā čempionātā, kur piekāpās Anastasijai Pavļučenkovai (6—1, 2—6, 3—6) un triumfēja Vimbldonas čempionātā uzveicot Magdalenu Ribarikovu (3—6, 6—1, 6—3). Pirmo pilno sezonu WTA tūrē K. Vozņacka aizvadīja 2007. gadā, kad iekļuva Top-100 labāko spēlētāju rangā, kurā noturējās visas turpmākās karjeras laikā. Pirmie ievērojamie starptautiskie sasniegumi K. Vozņackas karjerā bija 2008. gadā, kad Austrālijas atklātajā čempionātā, kā arī ASV atklātajā čempionātā, viņa sasniedza ceturto kārtu. Šajā pašā gadā viņa izcīnīja pirmo uzvaru WTA sērijas turnīrā, Stokholmā notiekošajā Nordic Light Open, finālā pārspējot krievieti Veru Duševinu. Viņa uzvarēja arī nākamajā turnīrā — Pilot Pen Tennis —, kura finālā pārspēja citu Krievijas sportisti Annu Čakvetadzi, bet oktobrī viņa uzvarēja arī AIG Japan Open, kur finālā pārpēja igaunieti Kaju Kanepi. Karjerā K. Vozņacka ir uzvarējusi 30 WTA vienspēļu turnīros, bet lielāko panākumu Grand Slam sacensībās viņa guvusi 2018. gada Austrālijas atklātajā čempionātā, kļūstot par tā uzvarētāju. Viņa ir divreiz spēlējusi ASV atklātā čempionāta finālā, 2009. gadā piekāpjoties karjeru atsākušajai Kimai Kleistersai, bet 2014. gadā — Serenai Viljamsai. 2017. gada oktobrī Singapūrā pirmo reizi kļuva par sezonas noslēguma turnīra WTA Finals uzvarētāju. 2020. gada janvārī, pēc izstāšanās 2020. gada Austrālijas atklātā čempionāta trešajā kārtā K. Vozņacka paziņoja par profesionālā tenisa karjeras beigām. 2023. gada jūlijā tika izplatīts paziņojums, ka viņa atgriezīsies tenisā un plāno spēlēt Kanādas čempionātā augustā, kā arī gatavoties 2023. gada ASV atklātajam čempionātam. 2017. gada novembrī saderinājusies ar amerikāņu basketbolistu Deividu Lī. 2019. gada 16. jūnijā pāris apprecējās; kāzas notika Toskānā, viena no līgavas māsām bija Serīna Viljamsa, bet starp viesiem — vairāki tenisa un basketbola spēlētāji. 2021. gada 11. jūnijā K. Vozņackai piedzima meita Olīvija. «Chat with Caroline Wozniacki». Skatīts: 2011. gada 23. februāris. «Tennis’s golden girl falls in final». Copenhagen Post. 2009. gada 14. septembris. Arhivēts no oriģināla, laiks: 2011. gada 5. augustā. Skatīts: 2011. gada 23. februāris. Greg Garber. «Wozniacki's game clean as a whistle». ESPN, 2010. gada 6. septembris. Skatīts: 2011. gada 24. februāris. Jānis Cīrulis. «Vozņacki garantē WTA ranga līderes pozīciju». sportacentrs.com, 2010. gada 7. oktobrī. Skatīts: 2010. gada 7. novembrī. Jānis Cīrulis. «Klijstersa atgriezīsies WTA ranga līderpozīcijā». sportacentrs.com, 2011. gada 11. februāris. Skatīts: 2011. gada 19. februāris. Jānis Cīrulis. «Vozņacki atgriezīsies WTA ranga 1.vietā». sportacentrs.com, 2011. gada 18. februāris. Skatīts: 2011. gada 19. februāris. «Wozniacki's Big Day – The Gallery». Arhivēts no oriģināla, laiks: 2011. gada 18. jūlijā. Skatīts: 2015. gada 11. februārī. Valdis Bērziņš. «Dānijas tenisa zvaigzne Vozņacki liek punktu spožajai karjerai». sportacentrs.com, 2020. gada 24. janvārī. Skatīts: 2020. gada 24. janvārī. «Caroline Wozniacki: “She was a girl who was trained to achieve one goal or another from the start”» (angļu). Skatīts: 2022. gada 2. janvārī. «Caroline Wozniacki biography». carolinewozniacki.com. Skatīts: 2022. gada 2. janvārī. Ludmila Glazunova. «Dānijas tenisiste Vozņacki pirmo reizi triumfē «Grand Slam» turnīrā». lsm.lv, 2018. gada 27. janvāris. Skatīts: 2018. gada 27. janvārī. Valdis Bērziņš. «Vozņacki ar sezonas 60. uzvaru pirmoreiz triumfē "WTA Finals"». sportacentrs.com, 2017. gada 29. oktobris. Skatīts: 2017. gada 30. oktobrī. Reuters. «Former world number one Wozniacki announces comeback». Reuters (angļu), 2023-06-29. Skatīts: 2023-07-07. Caroline Wozniacki marries David Lee in Tuscany WTA Vikikrātuvē par šo tēmu ir pieejami multivides faili. Skatīt: Karolīna Vozņacka. Oficiālā tīmekļa vietne (angliski) Olympedia profils (angliski) Munzüger Sport profils (vāciski) WTA tenisistes profils (angliski) ITF profils (angliski) Billijas Džīnas Kingas kausa profils (angliski) Tennis Temple profils (angliski) tennisabstract.com profils (angliski) IMDb profils (angliski)