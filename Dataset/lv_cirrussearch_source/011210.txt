Branta šelfa ledājs (angļu: Brunt Ice Shelf) ir šelfa ledājs Kērda krastā Kotsu Zemes piekrastē. Ledājs ir ap 165 km garš un no 110 km ziemeļdaļā līdz 65 km dienviddaļā plats. Stiepjas gar Vedela jūras austrumu krastu no Stenkomas-Vilsas glečera mēles ziemeļos līdz Dosonas-Lembtonas glečeram dienvidos. Gar Branta šelfa ledāja austrumu malu, vietā, kur Kotsu Zemes ledus vairogs strauji nolaižas uz šelfa ledāja, 80 km garumā stiepjas Branta leduskritums. Šelfa ledājs Kērda krastā 1957. gadā tika izraudzīts par vietu Apvienotās Karalistes Starptautiskā ģeofizikas gada Karaliskās biedrības polārstacijai, kas tagad saucas par Haleju. Šelfa ledājs tika nosaukts par godu meteorologam Deividam Brantam (David Brunt), kas kā Karaliskās biedrības sekretārs bija atbildīgs par šīs ekspedīcijas organizēšanu. ASV Ģeoloģijas dienesta Ģeogrāfisko nosaukumu informācijas sistēma (USGS GNIS): Branta šelfa ledājs