Sīmens Hegstads Krīgers (norvēģu: Simen Hegstad Krüger; dzimis 1993. gada 13. martā) ir norvēģu distanču slēpotājs. Pasaules kausa sacensībās debitēja 2013. gada 16. martā. Pirmo reizi vietu uz goda pjedestāla izcīnīja 2017. gada 6. janvārī Toblahā, Itālijā, izcīnot trešo vietu 10 km brīvā stila distancē, kas bija viens no Tour de Ski posmiem. Pirmo individuālo uzvaru izcīnīja 2017. gada 16. decembrī 15 km brīvā stila distancē, kas arī norisinājās Toblahā. 2018. gada ziemas olimpiskajās spēlēs Phjončhanā izcīnījis divas zelta medaļas (30 km skiatlonā un stafetē), kā arī ieguvis sudraba godalgu 15 km distancē brīvajā stilā. Pasaules čempionātā pirmoreiz piedalījās 2019. gadā Zēfeldē, startēja tikai 50 km distancē brīvajā stilā ar kopēju startu, ieņemot 5. vietu. 2021. gada Pasaules čempionātā Oberstdorfā izcīnīja trīs medaļas — ieguva sudrabu 30 km skiatlonā un 15 km brīvā stila distancē un bronzu 50 km klasiskajā stilā. 2022. gada ziemas olimpiskajās spēlēs nevarēja piedalīties pirmajās disciplīnās, jo tika konstatētas pozitīvas COVID-19 analīzes. Startēja tikai 50 km distancē brīvajā stilā (distance tika saīsināta līdz 28,4 km spēcīgā vēja un zemās temperatūras dēļ) un ieguva bronzas medaļu. 2023. gada Pasaules čempionātā Planīcā izcīnīja zelta medaļu skiatlonā, pirmo reizi kļūstot par pasaules čempionu. Vēlāk izcīnīja vēl divas zelta medaļas: 15 km distancē brīvajā stilā ar atsevišķu startu un stafetē. «Krüger Tallies First World Cup Win in Toblach; Harvey 4th; Klæbo 10th». fasterskier.com (angļu). 2017. gada 16. decembris. Skatīts: 2021. gada 30. oktobrī. «Simen Hegstad Kruger tests positive for coronavirus, plunges Norway's Beijing 2022 Olympic games plans into disarray». eurosport.com (angļu). 2022. gada 28. janvāris. Skatīts: 2023. gada 25. februārī. «Krueger claims elusive world title in Norwegian skiathlon clean sweep». fis-ski.com (angļu). 2023. gada 24. februāris. Skatīts: 2023. gada 25. februārī. Vikikrātuvē par šo tēmu ir pieejami multivides faili. Skatīt: Sīmens Hegstads Krīgers. Olympedia profils (angliski) Munzüger Sport profils (vāciski) FIS profils (distanču slēpošana) (angliski)