Bonaparti.lv ir sešu Latvijā pazīstamu tenoru apvienība, kas tika izveidota 2007. gadā speciāli Eirovīzijas dziesmu konkursam. 2007. gada 24. februārī Bonaparti.lv kļuva par Latvijas nacionālās atlases uzvarētājiem un maijā startēja finālkoncertā Helsinkos. 2006. gadā zviedru komponists Kjells Jenstigs sacerēja dziesmu ar nosaukumu "Tomorrow" (rītdien), kuru iesniedza 2007. gada Latvijas nacionālās atlases konkursam. Dziesma žūrijas balsojumā iekļuva pusfinālā. Tā kā konkursa nolikums paredz, ka jāpiedalās Latvijas izpildītājiem, īpaši tam tika izveidota sešu tenoru apvienība, kuras sastāvā ir grupas "Labvēlīgais Tips" dalībnieki Normunds Jakušonoks, Kaspars Tīmanis un Andris Ābelīte, grupas "Bet bet" solists Zigfrīds Muktupāvels, grupas "Cacao" solists Andris Ērglis, kā arī Latvijā dzīvojošais itālis Roberto Meloni. Tika nomainīts dziesmas nosaukums un valoda - dziesmas teksts tika uzrakstīts itāļu valodā un nosaukums nomainīts uz "Questa Notte" (Šonakt). 2007. gada 3. februārī Bonaparti.lv uzvarēja Eirodziesmas 2. pusfinālā ar iegūtajām 9909 skatītāju telefonbalsīm, tuvāko sekotāju grupu "Klaidonis" apsteidzot par gandrīz 3000 balsīm. 24. februārī Bonaparti.lv startēja nacionālās atlases finālā ar 8. kārtas numuru. Pirmajā kārtā, kurā nosakaidrojās 3 finālisti, dziesma "Questa Notte" pārliecinoši uzvarēja un iekļuva superfinālā. Arī tajā, iegūstot 49 422 balsis, Bonaparti.lv pārliecinoši uzvarēja, apsteidzot 2. vietas ieguvēju Intaru Busuli par apmēram 33 000 balsīm. 10. maijā Bonaparti.lv piedalījās 52. Starptautiskā Eirovīzijas dziesmu konkursa pusfinālā, kurā, starp 27 citiem konkursantiem iekļūstot pirmajā desmitniekā, ieguva tiesības startēt finālā. Oficiālā mājaslapa