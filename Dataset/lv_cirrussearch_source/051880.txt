Tomass Rundkvists (zviedru: Thomas Rundqvist; dzimis 1960. gada 4. maijā Vimmerbijā) ir bijušais zviedru hokejists, centra uzbrucējs, Zviedrijas hokeja izlases dalībnieks. Karjeras lielāko daļu, 14 sezonas, aizvadījis Zviedrijas hokeja līgas klubā Färjestad BK, kopā ar komandu kļūstot par trīskārtēju Zviedrijas čempionu. Izlases sastāvā izcīnījis divas olimpisko spēļu bronzas medaļas, divas reizes kļuvis par Pasaules čempionu. Karjeru Rundkvists uzsāka dzimtās pilsētas komandas Vimmerby IF sastāvā, no 1975. līdz 1978. gadam spēlējot Zviedrijas 2. divīzijā. 1978. gadā, 18 gadu vecumā, Rundkvists pievienojās Zviedrijas hokeja līgas klubam Färjestad BK. Jau 1980.—81. gada sezonā kļuva par vienu no komandas rezultatīvākajiem spēlētājiem un pirmo reizi izcīnīja līga čempiona titulu. 1984.—85. gada sezonu aizvadīja Ziemeļamerikā, divās spēlēs laukumā dodoties arī NHL kluba Monreālas "Canadiens" sastāvā, taču tad atgriezās Färjestad BK. 1986. un 1988. gadā hokejists atkārtoti kļuva par Zviedrijas čempionu. 1987. gadā Rundkvists kļuva par komandas kapteini, savukārt 1991. gadā ieguva Guldpucken balvu, ko pasniedz katras sezonas labākajam Zviedrijas hokejistam. 1993. gadā Rundkvists kopā ar komandas biedru Bengtu Oki Gustafsonu noslēdza līgumu ar Austrijas hokeja līgas komandu VEU Feldkirch. Turpmākajās piecās sezonās Rundkvists kopā ar komandu izcīnīja piecus Austrijas čempiona titulus, taču tad noslēdza karjeru. Zviedrijas hokeja izlases rindās spēlējis trīs olimpisko spēļu turnīros, 1984. un 1988. gadā izcīnot bronzas medaļas. 1988. un 1992. gadā Rundkvists bija izlases kapteinis. Pasaules čempionātos izlases sastāvā izcīnījis divas zelta un trīs sudraba medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)