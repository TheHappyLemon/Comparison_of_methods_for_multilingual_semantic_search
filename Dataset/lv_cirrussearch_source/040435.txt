Šis raksts ir par 2004. gada filmu. Par koncepciju haosa teorijā skatīt rakstu Tauriņa efekts. "Tauriņa efekts" ir 2004. gada ASV fantastiska trillera filma, kuras scenārija autori un režisori ir Ēriks Bress un Dž. Makijs Grūbers. Filmas nosaukums attiecas uz tauriņa efektu, populāru haosa teorijas hipotētisku piemēru, kas parāda, ka mazas sākotnējās atšķirības laika gaitā var izraisīt neparedzētas sekas. Galvenās lomas filmā atveido Eštons Kučers un Eimija Smārta. Kučers tēlo 20 gadus vecu koledžas studentu Evanu Trebornu, kurš konstatē, ka spēj ceļot uz pagātni, lai ar pieaugušā prātu iemiesotos savā bērnības ķermenī, un, ietekmējot pagātnes notikumus, mainītu tagadni. Bērnībā Evans vairākkārt piedzīvojis psiholoģiskas traumas — piespiešanu iesaistīties bērnu pornogrāfijā, psihiatriskajā slimnīcā ieslodzītā tēva uzbrukumu un nāvi, cilvēku bojāeju, bērniem spēlējoties ar dinamītu, suņa nežēlīgu nogalināšanu. Taču šie šausminošie notikumi ir pazuduši aizmirstībā — Evans piedzīvo atmiņas aptumsumus. Pēc psihologa ieteikuma viņš no septiņu gadu vecuma dienasgrāmatā veic pierakstus par aptumsuma brīžiem. Evanam pieaugot, šādi aptumsuma brīži kļūst retāki, līdz izzūd pavisam. Divdesmit gadu vecumā, būdams jau koledžas students, Evans atklāj, ka lasot savas bērnības piezīmes, viņš var ceļot laikā — atgriezties pagātnē un izmainīt tās notikumus. Tas arī izskaidro atmiņas aptumsumus bērnībā, jo šajos aptumsuma brīžos Evana-bērna apziņā ir iemiesojies pieaugušais Evans. Taču pagātnes notikumu izmainīšana krasi ietekmē viņa pašreizējo dzīvi. Evanam nākas piedzīvot dažādus alternatīvās nākotnes variantus: viņš nokļūst cietumā, zaudē abas rokas. Galu galā viņš saprot, ka pat tad, ja nodomi mainīt pagātni ir labi, viņa rīcībai ir neparedzētas sekas, kurās viņš vai vismaz viens no viņa draugiem negūst labumu. Evans atgriežas dziļākā pagātnē un izmaina notikumus tā, ka viņa bērnības draudzene pēc vecāku šķiršanās paliek dzīvot kopā ar māti. Šīm izmaiņām ir vēlamais rezultāts, viņa un viņu draugu dzīve kļūst veiksmīga un laimīga. Filma "Tauriņa efekts" saņēma negatīvus kinokritiķu vērtējumus. Tika atzīmēts, ka filmas priekšlikums ir interesants, taču tiek pasniegts kā pārslogots un bezgaršīgs trilleris. Kritiķis Rodžers Īberts rakstīja, ka tauriņa efekta zinātniskais jēdziens filmā tiek izmantots pretrunīgi, jo Evana veiktajām izmaiņām vajadzētu būt kardinālākai ietekmei uz nākotni. Neskatoties uz to, filma guva komerciālus panākumus, nopelnot vairāk nekā 96 miljonus ASV dolāru. 2004. gadā filmu nominēja zinātniskās fantastikas, fantāzijas un šausmu filmu akadēmijas Saturna balvai kā labāko zinātniskās fantastikas filmu. Briseles Starptautiskajā fantastikas filmu festivālā filmas režisori Ēriks Bress un Dž. Makijs Grūbers ieguva Pegasus Audience balvu. 2004. gadā to nominēja Teen Choice balvai. Kādā brīdī Evanu dzird lasām fragmentu no Reja Bredberija stāsta "Un nogranda pērkons". Lai labāk varētu sagatavoties lomai, Eštons Kučers pirms filmēšanās pastiprināti studēja psiholoģiju un informāciju par pacientiem ar garīgo atpalicību. «The Butterfly Effect (2004)». Box Office Mojo. Skatīts: 2023. gada 26. septembrī. J. Mackye Gruber, Eric Bress. «The Butterfly Effect: Shooting Draft». Internet Movie Script Database. Skatīts: 2017. gada 12. augusts. «The Butterfly Effect (2004)». Rotten Tomatoes. Skatīts: 2017. gada 12. augusts. «Butterfly Effect, The Reviews». Metacritic. Arhivēts no oriģināla, laiks: 2010. gada 27. martā. Skatīts: 2017. gada 12. augusts. Peter Bradshaw. «Don't cast The Butterfly Effect to the winds of time». The Guardian, 2009. gada 13. augusts. Skatīts: 2016. gada 1. jūnijs. Ebert, Roger. "Back and forth, and back again — Butterfly Effect causes the feeling of being jerked around." Chicago Sun-Times. January 23, 2004. p. 31. "This is a premise not unknown to science fiction, where one famous story has a time-traveler stepping on a cockroach millions of years ago and wiping out humanity. The remarkable thing about the changes in The Butterfly Effect is that they're so precisely aimed: They apparently affect only the characters in the movie." «Saturn Awards Nominations». 2005-10-29. Arhivēts no oriģināla, laiks: 2005-10-29. Skatīts: 2017-05-28. «BIFFF - The Butterfly Effect (2004)». Arhivēts no oriģināla, laiks: 2005-01-17. Skatīts: 2017-08-11. «Teen Choice Awards». IMDb. Skatīts: 2014. gada 12. novembris. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)