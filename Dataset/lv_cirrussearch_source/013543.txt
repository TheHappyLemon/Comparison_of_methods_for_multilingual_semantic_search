Laknava (hindi: लखनऊ, Lakhnaū, izrunā: [ˈləkʰ.nə.uː], urdu: لکھنؤ, angļu: Lucknow) ir pilsēta Indijas ziemeļos, Utarpradēšas štata un Laknavas apgabala administratīvais centrs. Pilsēta atrodas Indas-Gangas līdzenumā, Gangas kreisā krasta pietekas Gomati krastos. 2017. gadā Laknavā dzīvoja 3,38 miljoni iedzīvotāju, un pēc šī rādītāja tā ir 14. lielākā Indijas pilsēta. Laknava ir zināma ar savu izsmalcināto virtuvi, skaistiem dārziem un Chikankaari — izšuvumiem uz smalka auduma. Laknavā dzīvo hinduisti, musulmaņi un sikhi, tā kļuvusi par veiksmīgu daudzu kultūru apvienojuma piemēru. Laknava ir nozīmīgs transporta mezgls. Cauri Laknavai iet automaģistrāle starp Deli un Kolkatu. Ir viena starptautiskā lidosta — Čoudhari Čarana Singha lidosta (agrāk zināma kā Amausi lidosta) Pašreizējo veidolu Laknava ieguva 1775. gadā, kad Audas valsts nāvabs Asafs ad-Daula to pārbūvēja un padarīja par Audas administratīvo centru, pārceļot savu rezidenci no Faizabadas uz Laknavu. 18. un 19. gadsimtā Laknava uzplauka kā viens no kultūras un mākslas centriem Ziemeļindijā. Tā bija Audas galvaspilsēta līdz pat 1858. gadam, kad šī valsts nonāca Britu Indijas pakļautībā. Jau 1856. gadā Britu Austrumindijas kompānija uzsāka pilsētas pārņemšanu savā kontrolē. 1857. gadā notika Sipaju sacelšanās un Laknava bija viena no vietām, kur koncentrējās dumpinieku armijas. Sekoja Laknavas aplenkums, un 1858. gada 19. martā Laknava krita Britu Indijas pakļautībā. 1902. gadā tika izveidoti Apvienotie Āgras un Audas apgabali, kuru administratīvais centrs bija Allahābāda, bet 1920. gadā administratīvo centru pārcēla uz Laknavu. No 1942. līdz 1947. gadam Laknava bija Musulmaņu līgas centrs, kuri iestājās par neatkarīgas Pakistānas izveidi. Pēc Indijas neatkarības iegūšanas 1947. gada 15. augustā izveidoja Utarpradēšas štatu un Laknava kļuva par štata administratīvo centru. Laknava atrodas mitrā subtropu klimatā. Ziemā mēdz būt lielas gaisa temperatūras svārstības no +7 °C līdz +22 °C. Ik pa laikam no Himalajiem pilsētā ieplūst aukstas gaisa masas. Jūlija sākumā parasti sākas musonu sezona, kas turpinās līdz septembra sākumam. Musonu sezonas laikā gaisa temperatūra vidēji svārstās no +24 °C līdz +38 °C. http://indiapopulation2017.in/population-of-lucknow-2017.html. Vikikrātuvē par šo tēmu ir pieejami multivides faili. Skatīt: Laknava. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)