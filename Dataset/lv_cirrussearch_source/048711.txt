UBAKUSAT (UBAK-3U-SAT) bija Turcijas nanopavadonis, ko izstrādāja Stambulas Tehniskās universitātes studenti. Tas ir paredzēts eksperimentālu tehnoloģiju pārbaudei un Zemes attēlu uzņemšanai. Kosmiskais aparāts orbītā tika palaists 2018. gada aprīlī ar kravas kuģi Dragon lidojumā SpaceX CRS-14 uz Starptautisko kosmosa staciju. 2018. gada maijā to no stacijas palaida brīvā lidojumā. Tas darbojās dažus mēnešus. Pavadonis veidots CubeSat 3U standartā ar izmēriem 10 * 10 * 34 cm un masu 3,3 kg. Tam ir lineārais retranslators radioamatieru radio retranslācijai, līdzīgs tam, kas bija uzstādīts 2013. gadā palaistajā pavadonī TURKSAT-3USAT. Kosmiskajā aparātā ir eksperimentāla karte TAMSAT Simplesat, kas mēra radiāciju no kosmosa. Japānas valdība un Stambulas Tehniskā universitāte 2016. gada 8. septembrī Ankarā parakstīja līgumu par UBAKUSAT izstrādi un palaišanu. Kosmisko aparātu izgatavoja Stambulas Tehniskās universitātes Aviācijas un kosmonautikas fakultātes Kosmosa sistēmu izstrādes un testēšanas laboratorijas studenti. Tehnisko atbalstu sniedza Turcijas Transporta, sakaru un jūras ministrija sadarbībā ar Japānas Aerokosmisko aģentūru JAXA un Kjusju tehnoloģiju institūtu. Palaišanas izmaksas 250 000 EUR sedza Japānas valdība. UBAKUSAT ir otrais pavadonis, ko būvējuši Stambulas Tehniskās universitātes studenti. Pirmais bija ITUpSAT1, kas orbītā tika palaists 2009. gadā. UBAKUSAT tika palaists 2018. gada 2. aprīlī 20:30 UTC ar nesējraķeti Falcon 9 Full Thrust no Kanaveralas zemesraga Gaisa spēku stacijas starta laukuma SLC-40. Tas atradās kravas kuģa Dragon SpaceX CRS-14 hermētiskajā kravas telpā. Kravas kuģis Starptautisko kosmosa staciju sasniedza 4. aprīlī. 11. maijā UBAKUSAT tika palaists brīvā lidojumā no Kibo moduļa; operāciju veica Japānas kosmonauts Norišige Kanai. 2018. gada vidū tas pārtrauca darboties. 2021. gada 3. janvārī UBAKUSAT nogāja no orbītas un sadega Zemes atmosfērā. «Kenya’s first satellite released from Japan’s Kibo module at ISS». The Japan Times Online (en-US). 2018-05-12. ISSN 0447-5763. Arhivēts no oriģināla, laiks: 2018-05-17. Skatīts: 2018-05-17. Ülkemizin Uzaya gönderilen Uydusu UBAKUSAT İTÜ’den Arhivēts 2019. gada 12. maijā, Wayback Machine vietnē. İstanbul Teknik Üniversitesi UBAKUSAT Amsat UK (radioamatieru pavadoņi) UBAKUSAT (UBAK-3U-SAT) Gunter Dirk Krebs UBAKUSAT N2YO (pavadoņu orbītas parametri)