Šis raksts ir par seriālu. Par filmu skatīt rakstu Detektīvmeitenes (filma), par 2016. gada seriālu — Detektīvmeitenes (2016. gada seriāls). "Detektīvmeitenes" (angļu: The Powerpuff Girls) ir ASV animācijas seriāls, kuru izveidoja Kreigs Makrekens un kas tika pārraidīts kanālā "Cartoon Network". Seriālu rādīja no 1998. gada 18. novembra līdz 2005. gada 25. martam. Kopumā 6 sezonu laikā tika izveidotas 78 sērijas. Seriāls bija par trim meitenēm ar superspējām. 2014. gadā Cartoon Network paziņoja par seriāla jauno ekranizējumu, kura pirmizrāde notika 2016. gada 4. aprīlī. Ziedīte (angļu: Blossom) — pašpasludinātā detektīvmeiteņu komandas galva. Parasti ģērbjas apģērbā rozā krāsā un viņai ir gari riži mati ar sarkanu bantīti. Viņa bieži tiek uzskatīta par spēcīgāko un apņēmīgāko detektīvmeiteni. Viņai papildus tām īpašajām spējām, kas piemīt viņas māsām, piemīt arī spēja visu sasaldēt ar savu ledusauksto elpu, kā arī redzēt mikroskopiskus objektus un radīt statisko elektrību. Viņa ir izcila vadītāja, galvenā stratēģe un trāpīga plānotāja. Viņu ierunā Ketija Kavadini. Burbulīte (angļu: Bubbles) — jaukākā no trim māsām. Parasti ģērbjas apģērbā zilā krāsā un viņai ir blondi mati pīti bizēs. Burbulīte ir laipna un mīļa, taču viņa ir arī spējīga uz ārkārtīgu niknumu un var cīnīties ar briesmoņiem tikpat labi kā viņas māsas. Viņas labākā draudzene ir plīšu astoņkāja lelle un viņai ļoti patīk dzīvnieki. Viņa demonstrē spēju gan saprast vairākas valodas, gan sazināties ar dažādiem dzīvniekiem. Viņai papildus tām īpašajām spējām, kas piemīt viņas māsām, piemīt arī spēcīgi skaņas kliedzieni un pērkona triecienviļņa radīšana ar vienu rokas sitienu. Viņu ierunā Tara Stronga. Purenīte (angļu: Buttercup) — stipra un puisiska meitene. Parasti ģērbjas apģērbā zaļā krāsā un viņai ir īsi melni mati. Viņa ir pārgalvīga un viegli aizkaitināma. Viņai papildus tām īpašajām spējām, kas piemīt viņas māsām, piemīt arī spēja radīt viesuļvētras un uguns bumbas. Viņu ierunā Elizabete Deilija. «'Powerpuff Girls' to make a comeback on Cartoon Network on April 4» (angļu). dnaindia.com. Skatīts: 2018. gada 21. oktobrī. IMDb profils (angliski) TV.com profils (angliski) Metacritic profils (angliski)