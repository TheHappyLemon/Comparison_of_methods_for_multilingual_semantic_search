Rotenburga pie Tauberes (vācu: Rothenburg ob der Tauber) ir pilsēta Vācijā, atrodas Frankonijā, Bavārijas ziemeļos, upes Tauberes krastos. Rotenburga bija brīva impērijas pilsēta (Freie Reichsstadt) līdz 1803. gadam. Mūsdienās vēsturiskā un gleznainā pilsēta ir iecienīts mērķis tūristiem no visas pasaules. Pilsētas sākums ir grāfa Komburga-Rotenburga pils. Karalis Konrāds III ieguva apgabalu, kurā atradās Rotenburgas pils un tur uzbūvēja citu pili. Tā sāka veidoties pilsēta. Karalis Rūdolfs no Hābsburgas 1274. gada 15. maijā piešķīra pilsētai brīvas impērijas pilsētas tiesības. Mēra Heinriha Toplera (apm. 1340-1408) laikā pilsēta strauji izauga un bija viena no lielākajām Vācijā. 1631. gadā Trīsdesmit gadu kara laikā pilsētu ieņēma katoļu ģenerālis Tillijs. Pēc tam Rotenburga zaudēja savu nozīmi un vairs neattīstījas. Šī iemesla dēļ vecpilsēta un pilsētas stiprinājumi mūsdienās vēl saglabājušies sākotnējā izskatā. 1803 gadā Napoleons iekļāva Rotenburgu Bavārijas sastāvā. Jau 20 gadsimta sākumā Rotenburgā tūrisms bija nozīmīga ekonomikas nozare. Veimāras Republikas laikā rotenburgieši bija īpaši nacionālsociālistiski noskaņoti: NSDAP 1933. gadā ieguva 83% no vēlētāju balsīm. 1945. gada 31. martā Otrā pasaules kara laikā 40% vecpilsētas iznīcināja amerikāņu lidmašīnu vienība, kas miglas dēļ nevarēja uzbrukt minerāleļļas depo Ebrahā. Plānotu lielgabalu uzbrukumu pilsētai novērsa amerikānis Džons Džejs Maklojs, kas zināja par Rotenburgu pie Tauberes no savas mātes nostāstiem. Vēlāk viņš kļuva par augsto amerikāņu Komisāru Vācijā. 1972. gadā Rotenburgas apgabals (Landkreis Rothenburg) pēc administratīvās reformas tiek iekļauts Ansbahas apgabalā. 2022. gada Vācijas pašvaldību reģistrs; pārbaudes datums: 7 oktobris 2023. Vikikrātuvē par šo tēmu ir pieejami multivides faili. Skatīt: Rotenburga pie Tauberes. Encyclopædia Britannica raksts (angliski) Pilsētas mājaslapa (angliski)