Podgorica (serbu: Подгорица) ir pilsēta Melnkalnes dienviddaļā Zetas līdzenuma ziemeļu malā Ribnicas un Moračas upes satekvietā. Valsts lielākā pilsēta un tās faktiskā galvaspilsēta. Valsts konstitūcija nosaka, ka Melnkalnes vēsturiskā galvaspilsēta ir Cetiņe, bet administratīvā galvaspilsēta ir Podgorica, kurā atrodas valsts parlaments un valdība. Pilsētas iedzīvotāji pēc tautības — melnkalnieši — 56,96%, serbi — 26,27%, albāņi — 5,50%. Pirms romiešu ienākšanas Podgoricas teritoriju apdzīvoja ilīriešu cilts dokleāti (docleatae) un šīs cilts galvenā pilsēta bija Dokleja (Doclea) trīs kilometrus uz ziemeļaustrumiem no mūsdienu Podgoricas. No 5. gadsimta, kad apkārtnē ieradās slāvi, tika nodibināta Podgorica, kuru visus viduslaikus dēvēja par Ribnicu, tomēr 1326. gadā pirmoreiz minēts arī Podgoricas nosaukums. Ribnica kļuva par agrīnās slāvu valsts Dukļas centru un serbu valdnieku Nemanjiču dinastijas rašanās vietu. 1474. gadā pilsētu ieņēma osmaņi un līdz 1878. gadam tā atradās Osmaņu impērijas sastāvā, kad Berlīnes kongress to iekļāva Melnkalnes sastāvā. Otrā pasaules kara laikā Podgorica tika bombardēta vairāk nekā 70 reizes un tika gandrīz pilnīgi nopostīta. 1946. gadā Podgorica ar nosaukumu Titograda (nosaukta Dienvidslāvijas vadītāja Josipa Broza Tito vārdā) kļuva par Melnkalnes republikas galvaspilsētu, bet kopš 2006. gada 3. jūnija Podgorica ir neatkarīgās Melnkalnes administratīvā galvaspilsēta. Podgoricā dzimuši: Predrags Mijatovičs (Предраг Мијатовић, 1969-) - futbolists Stefans Nemanja (Стефан Немања, 1113\1117-1199\1200) - valstsvīrs un svētais Borislavs Pekičs (Борислав Пекић, 1930-1992) - rakstnieks Dejans Savičevičs (Дејан Савићевић, 1966-) - futbolists Vikikrātuvē par šo tēmu ir pieejami multivides faili. Skatīt: Podgorica. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Austrumeiropas enciklopēdijas raksts (vāciski)