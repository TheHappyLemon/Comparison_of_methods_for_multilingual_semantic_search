Jeļena Ahmilovska (arī Jeļena Ahmilovska-Donaldsone; krievu: Елена Брониславовна Ахмыловская; 1957. gada 11. marts, Ļeņingrada, Krievijas PFSR — 2012. gada 18. novembris, Kirklanda, Vašingtona, ASV) bija Krievijā dzimusi ASV starptautiskā sieviešu lielmeistare šahā (WGM, 1977). Pretendente uz Pasaules sieviešu šaha čempiones nosaukumu (1986). Jeļena Ahmilovska piedzima ģimenē, kurā visi spēlēja šahu. 1969. gadā ģimene pārcēlās no Ļeņingradas uz Krasnojarsku, bet Jeļena sāka nodarboties ar šahu vietējā Pionieru pilī. Pēc skolas beigšanas viņa beidza Krasnojarskas universitātes juridisko fakultāti. 1970. gadu otrajā pusē izvirzījās par vienu no spēcīgākajām PSRS šahistēm. 1975. gada PSRS zonas turnīrā dalīja 1.—2. vietu, iekļūstot 1976. gada starpzonu turnīrā, kur arī dalīja 1.—2. vietu ar Allu Kušniru. 1977. gada pretendentu cikla pusfināla mačā Tallinā viņa minimāli zaudēja Maijai Čiburdanidzei ar 5,5:6,5 (+3 −4 =5). PSRS izlases sastāvā Ahmilovska uzvarēja Pasaules šaha olimpiādēs 1978. un 1986. gadā, turklāt 1978. gadā Buenosairesā viņa pie sava galdiņa uzrādīja absolūti labāko rezultātu — 10 punkti no 10 iespējamajiem. 1980. gadā viņa uzvarēja Krievijas sieviešu šaha čempionātā. 1981. gadā tika apbalvota ar ordeni "Goda Zīme". 1986. gadā Malmē Ahmilovska uzvarēja pretendentu turnīrā un ieguva tiesības sacensties par Pasaules šaha čempiones nosaukumu. Tomēr sasniegt augstāko titulu neizdevās, jo atkal bija jāpiedzīvo zaudējums pret Maiju Čiburdanidzi ar 5,5:8,5 (+1 −4 =9). 1987. gadā tika apbalvota ar PSRS Nopelniem bagātā sporta meistares nosaukumu. 1988. gadā Jeļena Ahmilovska PSRS izlases sastāvā spēlēja Pasaules šaha olimpiādē Salonikos. Viņa bija viena no komandas līderēm (7,5 no 8), bet PSRS izlase bija stabila turnīra līdere. Tomēr četras kārtas pirms turnīra beigām Ahmilovska paziņoja par savām laulībām ar ASV šaha komandas kapteini Džonu Donaldsonu un pameta PSRS izlasi. Tā rezultātā par olimpiādes uzvarētājām kļuva Ungārijas šahistes — māsas Polgaras. Laulībās ar Donaldsonu Ahmilovskai piedzima meita, tomēr vēlāk viņi izšķīrās, un Ahmilovska apprecējās ar starptautisko meistaru Georgiju Orlovu. Pāris dzīvoja netālu no Sietlas, un viņiem bija dēls, kas piedzima 1990. gadā. ASV Jeļena Ahmilovska kļuva par trīskārtējo valsts čempioni šahā (1990, 1993, 1994). 2012. gada sākumā viņai tika atklāts smadzeņu audzējs, kas kļuva par iemeslu pāragrai nāvei. Ahmilovskas spēlei bija raksturīga pozicionālas spēles izjūta, laba aizsardzība un galotņu tehnika, kā arī māka pacietīgi aizsargāties grūtās pozīcijās. 1976 Roosendaal Interzonal Tournament 1977-78 Candidates Matches 8th Women's Chess Olympiad: Buenos Aires 1978 1986 Malmo Candidates Tournament 1986 Chiburdanidze - Akhmilovskaya Title Match elena-akhmilovskaya-donaldson-chess-champ-in-ussr-and-us-dies-at-55 Jeļena Ahmilovska šahista profils vietnē chessgames.com Jeļena Ahmilovska šahista profils vietnē 365chess.com Jeļena Ahmilovska šahista profils vietnē chesstempo.com Jeļena Ahmilovska šahista profils vietnē olimpbase.org (Pasaules šaha olimpiādes) Jeļena Ahmilovska šahista profils vietnē olimpbase.org (PSRS komandu čempionāti) Jeļena Ahmilovska šahista profils vietnē olimpbase.org (PSRS komandu kausi)