Alans Aleksandrs Milns (angļu: Alan Alexander Milne), bieži saīsināts kā A. A. Milns (angļu: A. A. Milne; dzimis 1882. gada 18. janvārī, miris 1956. gada 31. janvārī), bija angļu rakstnieks. Savulaik pazīstams humorists, rakstnieks un dramaturgs. Viņa 1926. un 1928. gadā izdotās un popularitāti iemantojušās grāmatas par rotaļu lāci Vinniju Pūku aizēnoja citus viņa radītos darbus. Dzimis Londonā skolotāja ģimenē. Mācījās tēva vadītajā skolā, kur par skolotāju strādāja arī Herberts Velss. Studēja matemātiku Kembridžas Universitātē. Darbojās angļu humora žurnālā Punch. Piedalījās Pirmajā pasaules karā. Pēc tam, kad 1920. gadā piedzima Milna vienīgais dēls Kristofers Robins, 1926. gadā viņš publicēja grāmatu "Vinnijs Pūks" (Winnie-the-Pooh), bet 1928. gadā — "Jaunā māja Pūka Priedītēs" (The House at Pooh Corner). Latviski tās ir apkopotas un vairākkārt izdotas vienā grāmatā "Vinnijs Pūks un viņa draugi" vai arī "Pūka stāstu grāmata" (tulkojusi Vizma Belševica). Pēc Milna nāves viņa atraitne pārdeva tiesības uz Vinnija Pūka tēlu kompānijai The Walt Disney Company. Vikikrātuvē par šo tēmu ir pieejami multivides faili. Skatīt: Alans Aleksandrs Milns. Encyclopædia Britannica raksts (angliski) Brockhaus Enzyklopädie raksts (vāciski) Mūsdienu Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski) Alana Aleksandra Milna biogrāfija (angliski)