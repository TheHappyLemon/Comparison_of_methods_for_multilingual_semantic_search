Apple Macintosh, sarunvalodā saukts arī vienkārši par Mac, ir zīmols, kurš ir attiecināms uz jebkuru Apple Inc. izstrādātu, ražotu vai izplatītu personālo datoru. Aizgūstot nosaukumu no McIntosh ābolu šķirnes, Apple Computer pirmo datoru Macintosh 128K tirgū izlaida 1984. gada 24. janvārī. Tas bija pirmais komerciāli veiksmīgais personālais dators, kas tā laika standarta komandrindas saskarnes vietā lietoja grafisko lietotāja saskarni un datorpeli. 1980. gadu otrajā pusē kompānija mēģināja paņemt savu daļu no personālo datoru tirgus, kurā valdīja IBM PC, aprīkots ar MS-DOS un Microsoft Windows. Tikai 1998. gadā Apple nostiprinājās dažādu patērētāju mājas datoru tirgū, kad izplatīja iMac G3 modeli, kuram bija liels noiets, un līdz ar to Macintosh zīmols atguva popularitāti. Mac sistēmas pamatā ir mērķētas mājas, izglītības un radošo profesionāļu tirgiem. Mūsdienās termins Macintosh ietver gan Apple sākuma līmeņa Mac mini galda datorus, gan Mac Pro darbstacijas, gan MacBook, MacBook Air un MacBook Pro klēpjdatorus, kā arī vidējā līmeņa serveri Xserve. Macintosh datoru ražošana ir balstīta uz vertikālās integrācijas modeli, kurā Apple īsteno visus aparatūras aspektus un izstrādā savu operētājsistēmu, kas ir instalēta visos Mac datoros. Apple ražo tikai Mac aparatūru, izvēloties iekšējas sistēmas, dizainu un cenas. Vikikrātuvē par šo tēmu ir pieejami multivides faili. Skatīt: Macintosh. Encyclopædia Britannica raksts (angliski)