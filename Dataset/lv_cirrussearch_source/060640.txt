Kertu Niskanena (somu: Kerttu Niskanen; dzimusi 1988. gada 13. jūnijā Oulu) ir somu distanču slēpotāja, četrkārtēja ziemas olimpisko spēļu medaļniece, divu pasaules čempionāta bronzas medaļu ieguvēja stafetē, vairāku pasaules kausa posmu uzvarētāja. Viņas jaunākais brālis Īvo Niskanens arī ir distanču slēpotājs. Pasaules čempionātos junioriem izcīnījusi divas bronzas medaļas stafetē (2007. un 2008. gadā). Guvusi panākumus arī Pasaules U-23 čempionātos, izcīnot divas zelta un divas bronzas medaļas. Pasaules kausa sacensībās debitēja 2007. gada 2. decembrī Kūsamo. Pasaules čempionātā pirmo reizi piedalījās 2011. gadā Oslo, startēja tikai 10 km distancē klasiskajā stilā un ieņēma 8. vietu. 2013. gada 20. martā pirmo reizi kāpa uz goda pjedestāla Pasaules kausa posmos, ieņemot trešo vietu sprinta sacensībās Stokholmā. Pirmo uzvaru PK posmos izcīnīja 2014. gada 1. janvārī Lencerheidē, Šveicē, kas bija arī Tour de Ski posms, 10 km klasiskā stila distancē ar kopēju startu. 2014. gada ziemas olimpiskajās spēlēs Sočos izcīnīja divas sudraba medaļas: 4x5 km stafetē sievietēm, kā arī komandu sprintā, kur startēja kopā ar Aino Kaisu Sārinenu. Labāko rezultātu individuāli sasniedza 30 km distancē brīvajā stilā, finišējot 4. vietā. 2013.—2014. gada sezonā izcīnīja trešo vietu PK distanču kausa kopvērtējumā. Absolūtajā kopvērtējumā ieguva 5. vietu, kas ir viņas labākais sasniegums karjerā. 2015. gada Pasaules čempionātā Fālunā ieguva bronzas medaļu stafetē. Individuālajās distancēs divreiz finišēja 4. vietā: 15 km skiatlonā un 30 km distancē klasiskajā stilā. Arī 2017. gada Pasaules čempionātā Lahti izcīnīja bronzu stafetē. 2018. gada ziemas olimpiskajās spēlēs Phjončhanā labāko rezultātu individuāli sasniedza 30 km distancē, ieņemot 6. vietu, bet stafetē Somijas komandas sastāvā bija 4. vietā. Viņa bija spiesta izlaist 2021. gada Pasaules čempionātu pēc tam, kad tika atklāts mazā liela kaula lūzums pēc PK sacensībām Fālunā 2021. gada janvārī. 2021. gada 29. decembrī PK posmā Lencerheidē 10 km distancē klasiskajā stilā uzvarēja vienā dienā ar savu brāli Īvo, kas izcīnīja uzvaru 15 km distancē. 2022. gada ziemas olimpiskajās spēlēs Pekinā izcīnīja sudraba medaļu 10 km distancē klasiskajā stilā un bronzu 30 km distancē brīvajā stilā ar kopēju startu. 2022.—2023. gada sezonā ieguva 3. vietu Pasaules kausa kopvērtējumā un izcīnīja distanču kausu. «Niskanen siblings make Beijing 2022 a family (medal-winning) affair». olympics.com (angļu). 2022. gada 2. novembrī. Skatīts: 2022. gada 13. martā. «With Bjørgen Out, Niskanen Rises Above Rest of Norwegians for First Stage Win in Lenzerheide». fasterskier.com (angļu). 2014. gada 1. janvārī. Skatīts: 2022. gada 13. martā. «Tungt bakslag för Kerttu Niskanen – skada stoppar henne från VM». yle.fi (zviedru). 2021. gada 1. februārī. Skatīts: 2022. gada 13. martā. «Two Niskanens take the victories of Tour de Ski stage». fis-ski.com (angļu). 2021. gada 29. decembrī. Skatīts: 2022. gada 13. martā. «Maiden tour win for Kalvaa at 30, Crystal Globes for Tiril Udnes Weng and Niskanen». fis-ski.com (angļu). 2023. gada 26. marts. Skatīts: 2023. gada 2. aprīlī. Vikikrātuvē par šo tēmu ir pieejami multivides faili. Skatīt: Kertu Niskanena. Olympedia profils (angliski) FIS profils (distanču slēpošana) (angliski)