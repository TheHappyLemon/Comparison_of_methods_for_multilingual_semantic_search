Marcels Hosa (slovāku: Marcel Hossa, izrunā: [ˈmartsɛl ˈɦosa]; dzimis 1981. gada 12. oktobrī Ilavā, Čehoslovākijā) ir bijušais slovāku hokejists, uzbrucējs, Slovākijas hokeja izlases dalībnieks. Karjeras laikā aizvadījis 237 spēles Nacionālās hokeja līgas klubos Monreālas "Canadiens", Ņujorkas "Rangers" un Fīniksas "Coyotes". Piecas sezonas aizvadījis KHL klubā Rīgas "Dinamo". Karjeru noslēdza Slovākijas Ekstralīgas klubā Trenčīnas "Dukla". Marcela vecākais brālis Marians Hosa arī ir hokejists, spēlē NHL un savā NHL karjerā ir bijis veiksmīgāks par brāli, bet abu tēvs Františeks Hosa ir bijis Slovākijas izlases galvenais treneris, tagad viens no galvenā trenera palīgiem. Profesionāla hokejista karjeru M. Hosa sācis 1998. gadā, kad pievienojās WHL klubam Portlendas "Winter Hawks", kura rindās aizvadīja trīs sezonas. 2000. gada NHL draftā viņu draftēja Monreālas "Canadiens", un 2001.-2002. gada sezonā viņš aizvadīja 10 spēles tās sastāvā, bet atlikušo sezonas daļu aizvadīja tās fārmklubā — AHL līgas klubā Kvebekas "Citadelles". 2002.-2003. gada sezonā "Canadiens" rindās M. Hosa aizvadīja jau 34 spēles, atlikušo sezonas daļu aizvadot fārmkluba Hamiltonas "Bulldogs" rindās. 2003.-2004. gada sezonā līdz spēlēšanai "Canadiens" M. Hosa nemaz neaizkļuva, visu sezonu aizvadot "Bulldogs" sastāvā. NHL lokauta laikā M. Hosa spēlēja Zviedrijas Elitsērijas klubā Mora IK, bet pēc lokauta pievienojās Ņujorkas "Rangers", kur spēlēja līdz pat 2008. gadam, kad tika aizmainīts uz Fīniksas "Coyotes". No 2008. gada spēlēja KHL komandā Rīgas "Dinamo". 2009. gada 10. janvārī spēlēja pirmajā KHL Zvaigžņu spēlē, kurā izcēlās ar trim gūtiem vārtiem, no kuriem pēdējie bija uzvaru nesošie. Kopš 2009. gada novembra M. Hosa bija labākais KHL vārtu guvējs 2009.—2010. gada sezonā un ar šādu panākumu arī pabeidza 2009.—2010. gada regulārā čempionāta sezonu. 2010. gada 1. februārī M. Hosa tika atzīts par KHL nedēļas labāko uzbrucēju. Saskaņā ar "Neatkarīgās Rīta Avīzes" informāciju, M. Hosa ar 700 000 eiro algu 2008.—2009. gada sezonā kļuva par visu laiku vislabāk apmaksāto sportistu Latvijā. Pēc 2009.—2010. gada KHL sezonas noslēdza līgumu ar Krievijas komandu Kazaņas "Ak Bars", bet vēl nākamajā sezonā pārcēlās uz Maskavas "Spartak". 2011.—12. sezonas beigās "Spartak" lauza līgumu ar M. Hosu, tika paziņots, ka hokejists varētu spēlēt Mitišču "Atlant". Taču 4. janvārī tika paziņots, ka viņš atgriežas Rīgas "Dinamo". Pēc sezonas noslēguma M. Hosa pievienojās KHL debitantiem Prāgas "Lev", taču vēl gadu vēlāk jau trešo reizi karjerā kļuva par Rīgas "Dinamo" spēlētāju. Iepriekš ar "Dinamo" viņš ir bijis komandas rezultatīvākais spēlētājs divās no kluba sastāvā aizvadītajām sezonām. Pēc pusotas "Dinamo" aizvadītas sezonas, 2014. gada 19. decembrī līgums ar hokejistu tika lauzts. Karjeras nogalē aizvadīja vairākas sezonas Čehijas Ekstralīgas un Slovākijas Ekstralīgas klubos, līdz 2018. gadā noslēdza karjeru. Slovākijas hokeja izlases rindās spēlējis 2006. gada Turīnas un 2010. gada Vankūveras olimpiskajās spēlēs, kā arī vairākos Pasaules čempionātos. 2012. gada Pasaules čempionātā Slovākijas izlases sastāvā izcīnīja sudraba medaļas. Junioru vecumā spēlējis 1999. gada Pasaules čempionātā U-18 jauniešiem, divos Pasaules čempionātos junioriem. KHL oficiālā statistika Ritvars Liepiņš. «Ozoliņš un Hosa starp KHL nedēļas labākajiem!». sportacentrs.com, 2010. gada 1. februārī. Skatīts: 2010. gada 3. februārī. Pārmaksātie vai pārvērtētie Andris Liepa. «Marsels Hosa atgriežas "Dinamo"». Sportacentrs.com, 2012. gada 4. janvārī. Skatīts: 2012. gada 4. janvārī. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) NHL profils (angliski) Hockey-Reference profils (angliski) KHL profils (angliski) ESPN profils (angliski)