Mario Alberto Kempess (spāņu: Mario Alberto Kempes; dzimis 1954. gada 15. jūlijā Bell Ville, Kordovā) ir bijušais Argentīnas futbolists. Viņa tēvs Mario, arī bijušais futbolists, iedvesmoja viņu pievērsties futbolam jau no agras bērnības. Septiņu gadu vecumā viņš sāka spēlēt jauniešu komandā un četrpadsmit gadu vecumā pievienojās La Cuarta de Talleres komandai. Par nozīmīgāko viņa karjeras periodu uzskata spēlēšanu Valencia sastāvā un līdera lomu Argentīnas futbola izlases uzvarā 1978. gada Pasaules kausā. Kempesa iesaukas bija El toro (vērsis) un El Matador (matadors). Savas karjeras pirmajā posmā Valencia rindās viņš divreiz pēc kārtas ieguva Pichichi balvas, gūstot 24 un 28 vārtus 1976.–77. un 1977.–78. gada sezonās. Viņa karjera sākās vietējā klubā Instituto, no kur viņš drīz vien pārcēlās uz Rosario Central, kur guva 85 vārtus 105 spēlēs un radīja teicama vārtu guvēja slavu. Tas palīdzēja viņam pārcelties uz Valencia, kura sastāvā viņš ieguva Spānijas karaļa kausu, Kausu ieguvēju kausu un UEFA Superkausu. Viņš bija zināms kā strādīgs uzbrucējs, bieži vien izpildīja sitienus ārpus soda laukuma, kā arī veica izrāvienus, kontrolējot bumbu. Viņš nebija tradicionālais centra uzbrucējs, kurš darbojas tikai soda laukumā. Daudziem aizsargiem radās problēmas pielāgoties viņa uzbrukuma stilam. Pirms 1978. gada Pasaules kausa finālturnīra Kempess bija vienīgais spēlētājs no citvalstu čempionāta, ko komandas treneris Sezars Luiss Menoti bija iekļāvis Argentīnas sastāvā. Iekļaujot Kempesu sastāvā, treneris viņu aprakstīja šādi: "Viņš ir spēcīgs, viņam piemīt bumbas kontroles prasmes, viņš māk atbrīvoties un spēcīgi uzsist. Viņš ir spēlētājs, kurš var mainīt spēles gaitu, viņš var spēlēt kā centra uzbrucējs". Kempess tobrīd bija bijis rezultatīvākais La Liga spēlētājs pēdējās divās sezonās un bija motivēts pierādīt, ka var labi nospēlēt arī savā dzimtenē pret spēcīgākajiem tābrīža futbolistiem. 1974. gada turnīrā 20 gadu vecumā viņš vārtus nebija guvis. Par spēlētāja karjeras beigām viņš paziņoja 1996. gadā 41 gada vecumā. Savas karjeras laikā viņš aizvadīja 43 spēles Argentīnas futbola izlases sastāva, gūstot 20 vārtus. Viņš pārstāvēja savu valsti trijos Pasaules kausa finālturnīros 1974., 1978. un 1982. gadā, uzvarot 1978. gada turnīrā, kura viņš kļuva par rezultatīvāko spēlētāju ar 6 vārtiem, no tiem divus gūstot finālspēlē. Viņš guva vēl vairākus svarīgus vārtus izlases labā citos turnīros. 1978. gadā viņš tika atzīts par Dienvidamerikas gada futbolistu ("El Mundo", Karakasa, Venecuēla). 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē. Kempess kā pilna laika treneris debitēja Albānijas čempionātā, kad viņš īsu periodu bija Lushnja galvenais treneris, kļūstot par pirmo ārzemju treneri, kurš pirmoreiz Albānijas futbola vēsturē iegādājies ārzemju spēlētāju. Viņa trenera karjerai Albānijā gan pienāca ātras beigas 1997. gadā. Nākamajā gadā viņš kļuva par Venecuēlas kluba Mineros de Guayana treneri. 1999. gadā Kempess pārcēlās uz Bolīviju un vadīja The Strongest, bet vēlāk, 2000. gadā Blooming. Iepriekš viņš strādājis kā urugvajiešu trenera Ektora Nunjesa asistents Valencia klubā un kā spēlējošais treneris Indonēzijas līgas čempionu Pelita Jaya sastāvā. Šobrīd Kempess strādā par futbola analītiķi un komentētāju Spānijā televīzijas kanālam ESPN Deportes (ESPN spāņu versija). «BBC SPORT | Football | Fifa names greatest list». BBC News. 2004-03-04. Skatīts: 2010-09-21. :: National Football Teams ::.. Player - Mario Kempes Munzüger Sport profils (vāciski) WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) FBref spēlētāja profils (angliski) Mario Kempesa profils, detalizēta klubu un nacionālās izlases statistika un apbalvojumi Argentīnas panākumi Arhivēts 2006. gada 8. decembrī, Wayback Machine vietnē. - Kempess - katalizators Argentīnas panākumiem Klasiskie spēlētāji - Mario Kempess Observer Sporta biogrāfija Futbol Factory profils (arhīvs) (spāņu)