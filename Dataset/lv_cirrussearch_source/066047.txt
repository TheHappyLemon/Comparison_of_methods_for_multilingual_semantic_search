Ternopiļas apgabala mākslas muzejs (ukraiņu: Тернопільський обласний художній музей) ir mākslas muzejs Ternopiļā, Ukrainas ziemeļrietumos. Tas dibināts 1991. gada 1. maijā uz bijušās novadpētniecības muzeja mākslas galerijas bāzes. Muzeja mērķi ir krājuma izpēte, izglītība (lekcijas un ekskursijas), ekspozīcija, izstāde, metodiskie un restaurācijas darbi. Muzeja kolekcijā ir gleznas, grafikas, skulptūras, tautas amatniecības priekšmeti. Eksponātu vidū ir 17. līdz 19. gadsimta ikonas, Johana Georga Pinsela un Antona Osinska kokgrebumi. Pastāvīgā ekspozīcija veidota vēsturiskā un hronoloģiskā secībā un parāda Ukrainas un Rietumeiropas mākslu. Muzejā ir trīs pastāvīgās ekspozīcijas zāles un ceturtā ar mainīgu ekspozīciju. Pirmā zāle veltīta Ukrainas mākslai un sadalīta trīs nodaļās. Pirmā parāda glezniecību, grebšanu un grafiku Galīcijā 17. gadsimtā un sakrālo mākslu no 19. līdz 20. gadsimta sākumam. Šeit apskatāmi 18. gadsimta vidus ukraiņu baroka stila oriģināldarbi: J.G. Pinsela bareljefi, A. Osinska koka plastika, senas iespiestas grāmatas. Otrajā nodaļā ir materiāli par ukraiņu ainavu gleznotāju daiļradi, un trešajā to mākslinieku gleznas, kuru dzīve vai daiļrade bija saistīta ar Ternopiļu. Nākamajā zālē apskatāma Sanktpēterburgas Ermitāžas dāvinātā Rietumeiropas grafika. Lielu interesi rada itāļu, vācu un franču mākslinieku darbi. Muzeja ekspozīcijā ievērojamu vietu ieņem arī poļu un krievu mākslinieku gleznas. Trešā ir 1998. gadā atklātā pirmā muzeja restauratora Dionīsija Šoldras (1925—1995) piemiņas zāle. Viņš muzejam uzdāvināja 50 gleznas, dažas no kurām apskatāmas zālē. Muzeja kolekcijā uz 2017. gada 1. janvāri bija 9061 eksponāts, tostarp gleznas — 936, grafikas — 7382, skulptūras — 170, dekoratīvā un lietišķā māksla — 573. Mākslas muzeja aizsākums ir Krievijas Impērijas laika Podiļskas reģionālais muzejs, kas tika atvērts 1913. gada 13. aprīlī Stepana Kačalas ielā. Muzeja dibinātājs bija profesors Staņislavs Srokivskis, viņš arī uzrakstīja pirmo muzeja ceļvedi. Eksponātu vidū bija profesionālās glezniecības un tēlniecības darbi, paklāji un izšuvumi, porcelāns, monētas, oriģināldokumenti. Pirmā pasaules kara laikā krievi kolekciju iznīcināja. Nopostītā ēka tika atjaunota Polijas valdīšanas laikā 1925. gadā. Muzeja krājumam bija reģionāls raksturs un tas sastāvēja no četrām sadaļām: vēsturiskās, etnogrāfiskās, modernās mākslas (māksla un amatniecība) un dabas. Otrreizējā muzeja oficiālā atklāšana notika 1930. gada 9. novembrī. Tajā pašā laikā tika izdots arī otrais ceļvedis pa muzeju. 1939. gadā, kad pēc Polijas iznīcināšanas Ternopiļa pārgāja PSRS pakļautībā, muzeja fondus papildināja daudzi Rietumeiropas 17.-19. gadsimta mākslas darbi no nacionalizētajām grāfu Potocku un Kozebrodsku kolekcijām. Pēc Otrā pasaules kara muzejs savu darbību atsāka 1945. gada 15. jūlijā. 1960. gadu sākumā muzejs papildinājies ar ikonām, senām grāmatām, gravīrām. Apgabala muzejs izveidoja pamatu mākslas galerijai, kas tika atvērta 1978. gada 6. maijā bijušajā Dominikāņu baznīcā. Oficiāli Ternopiļas apgabala mākslas muzejs tika dibināts 1991. gada 1. maijā, pamatojoties uz bijušo mākslas galeriju, kas bija viena no apgabala etnogrāfijas muzeja nodaļām. Faktiski tas sāka darbu 1991. gada 1. jūnijā. 1991. gada oktobrī atklāja Ukrainas un ārvalstu mākslas darbu izstādi, kas joprojām darbojas. 1993.-1995. Ternopiļā dzimušais un ASV dzīvojošais restaurators Dionīsijs Šoldra uzsāka restaurācijas darbus, kurus pārtrauca viņa nāve. Muzejam arī mūsdienās nepieciešams remonts un tas izjūt telpu trūkumu. 2021. gadā par direktoru kā vienīgais pretendents tika iecelts Hrihorijs Šerhejs, nomainot pensionējošos ilggadīgo muzeja vadītāju Ihoru Dudu. 2022. gadā muzejs saņēma starptautisku palīdzību eksponātu aizsardzībai kara apstākļos. Pastāvīgā ekspozīcija tika demontēta un noglabāta. karpaty.info. «Art Museum — Ternopil». www.karpaty.info (angļu). Skatīts: 2023-03-21. «Тернопільський художній музей». Музейний Портал. Skatīts: 2023-03-21. «Про музей». artmuseum.te.ua. Skatīts: 2023-03-21. «Директор Тернопільського художнього музею Григорій Шергей: «Ми маємо показувати своє, берегти його і шанувати»». Урядовий Кур’єр. 2022-06-09. Skatīts: 2023-03-21. «ІНФОРМАЦІЯ | Художній музей». artmuseum.te.ua. Skatīts: 2023-03-21. Vikikrātuvē par šo tēmu ir pieejami multivides faili. Skatīt: Ternopiļas apgabala mākslas muzejs.