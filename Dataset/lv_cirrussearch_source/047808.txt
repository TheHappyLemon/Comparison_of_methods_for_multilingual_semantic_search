Piemineklis Aleksandram Puškinam ir krievu dzejniekam Aleksandram Puškinam veltīts piemineklis, kas līdz 2023. gadam atradās pie Pilsētas kanāla Kronvalda parkā Rīgā. Pieminekļa uzstādīšana un atrašanās Rīgā izsauca strīdus par tā uzstādīšanas likumību un piemērotību atrašanās vietai. Pēc demontēšanas to nodos valdījumā Latvijas Mākslinieku savienības muzejam. 1999. gadā Rīgas domes Pieminekļu padome konceptuāli atbalstīja Latvijas Puškina biedrības iesniegto iniciatīvu par pieminekļa uzstādīšanu. Tika izskatīti vairāki varianti, kur novietot pieminekli, piemēram, Maskavas parks, Gogoļa un Puškina ielu krustojums, Kalpaka bulvāris un Citadeles iela, tomēr padome nepieņēma šos priekšlikumus, norādot, ka skulptūra šajās vietās neiederas. Padome atļāva novietot pieminekli Kronvalda parkā. Pieminekli atklāja 2009. gada 22. augustā ar Krievijas vēstniecības, Maskavas Nama, Rīgas domes un tās priekšsēdētāja Nila Ušakova atbalstu. Atklāšanas ceremonijā piedalījās ap 200 cilvēku, kuru vidū bija N. Ušakovs, Krievijas vēstnieks Aleksandrs Vešņakovs un Rīgas un visas Latvijas metropolīts Aleksandrs. Pēc Krievijas 2022. gada iebrukuma Ukrainā un Uzvaras pieminekļa nojaukšanas tika aktualizēts jautājums arī par pieminekļu, kas saistīti ar Krievijas Impēriju, iespējamu demontāžu vai pārvietošanu. 2022. gada 18. novembrī Krievijas Federācijas vēstniecība Latvijā savos sociālo mediju kontos publicēja fotogrāfijas, kurās redzams ar baltu un sarkanu krāsu apkrāsots piemineklis, savukārt 25. novembrī sabiedrības iniciatīvu platformā manabalss.lv tika publicēta iniciatīva "Puškina pieminekļa demontāža". Demontāžas prasītāji argumentēja ar imperiālistiskiem motīviem Puškina daiļradē, Puškina sasaistes trūkumu ar Latviju un Krievijas spiedienu šādu skulptūru uzstādīšanā visā pasaulē, viņu pretinieki iebilda, ka Puškina daiļrades politiskā daļa ir neliela un neviennozīmīga un tādēļ viņš vērtējams tikai no poētiskā viedokļa kā lielas Rīgas iedzīvotāju daļas kultūras fona veidotājs. 2023. gada 3. martā Rīgas domes Pieminekļu padome atbalstīja lēmumu par Puškina pieminekļa demontāžu. Lēmums tika pamatots ar to, ka piemineklis parkā ir novietots nelikumīgi. 2023. gada 12. martā ap 200 cilvēku piketēja pie Rīgas domes ēkas, protestējot pret pieminekļa demontāžu. 2023. gada 3. aprīlī tika publicētas fotogrāfijas, kurās redzams piemineklis, naktī nokrāsots Latvijas un Ukrainas karogu krāsās. Pieminekli tai pašā rītā notīrīja. Naktī uz 2023. gada 30. maiju pieminekli demontēja un aizveda uz noliktavu, plānojot to nodot Latvijas Mākslinieku savienībai pēc vienošanās noslēgšanas. Piemineklis attēlo Aleksandru Puškinu, kurš labajā rokā tur cimdu, bet kreisajā — spieķi un cilindra cepuri. Piemineklis ir novietots uz granīta postamenta, kura priekšpusē iestrādāts dzejnieka paraksts. Kreisajā pusē piestiprināta nerūsējoša tērauda plāksne ar šādu tekstu: Labajā pusē ir šī teksta versija krievu valodā. Pieminekļa autori ir tēlnieks Aleksandrs Tartinovs un arhitekti Mikus Lejnieks un M. Korsi. «Aleksandra Puškina piemineklis». atputasbazes.lv. Skatīts: 2019. gada 26. martā. Delfi. Puškina piemineklis 'aizbrauc' uz noliktavu; vēlāk nodos muzejam «Laikraksts: Puškina piemineklis uzstādīts bez atļaujas». TVNET. LETA. 2009. gada 22. augustā. «Zem jautājuma zīmes Puškina piemineklis Rīgā: vai likums to ļauj nojaukt jebkurā brīdī?». Jauns.lv. 2022. gada 11. oktobrī. «#TautaRunā». Apķēpāts Puškina piemineklis Rīgā; pirmā par to ziņo Krievijas vēstniecība Latvijā (NRA). «Atbalsta Upīša, Sakses un Puškina pieminekļu demontāžu vai pārvietošanu». TVNET. LETA. 2023. gada 3. martā. Skatīts: 2023. gada 3. martā. «Puškina pieminekļa uzstādīšana - nelikumīga». Diena. Skatīts: 2023. gada 30. maijā. Vita Anstrate. «Ap 200 cilvēku Rīgā piketē pret Puškina pieminekļa aizvākšanu». lsm.lv. Latvijas Sabiedriskais medijs, 2023. gada 12. martā. Delfi. Naktī uz pirmdienu Latvijas un Ukrainas karogu krāsās nokrāsots Puškina piemineklis «Piemineklis dzejniekam Aleksandram Puškinam (1799–1837)». rigaspieminekli.lv. Skatīts: 2019. gada 26. martā.