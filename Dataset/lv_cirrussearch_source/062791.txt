Sāļi ir jonu savienojumi, kas sastāv no anjona un katjona, tie veidojas, reaģējot skābei ar bāzi, skābajam oksīdam ar bāzisko oksīdu, utt. Ja viens anjons ir saistīts ar vairākiem dažādiem katjoniem, veidojas dubultsāļi. Ja ir vairākvērtīgs anjons un viens vai vairāki katjoni ir ūdeņraža joni (bet ne visi, jo tad tas savienojums būs skābe), tad tas ir skābais sāls; ja vairākvērtīgs katjons un viens vai vairāki anjoni ir hidroksiljoni (bet ne visi, jo tad tas savienojums būs sārms), tad ir bāziskais sāls. Sāļu šķīdumi ūdenī ir elektrolīti. Sāļus var iegūt ķīmiskās reakcijās starp: Bāzi un skābi, piemēram, NH3 + HCl → NH4Cl Metālu un skābi, piemēram, Mg + H2SO4 → MgSO4 + H2 Metālu un nemetālu, piemēram, Ca + Cl2 → CaCl2 Bāzi un skābes anhidrīdu, piemēram, 2NaOH + Cl2O → 2NaClO + H2O Skābi un bāzisku oksīdu, piemēram, 2HNO3 + Na2O → 2NaNO3 + H2O Sāļi arī veidojas, tiekot sajauktiem diviem dažādu ūdenī šķīstošu sāļu šķīdumiem — notiek apmaiņas reakcija, kurā rodas citi sāļi. Ja tie arī ir ūdenī šķīstoši, iestājas ķīmiskais līdzsvars, bet, ja rodas vismaz viens ūdenī nešķīstošs sāls, tas izgulsnējas: Pb(NO3)2 + Na2SO4 → PbSO4↓ + 2NaNO3