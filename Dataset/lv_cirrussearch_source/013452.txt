Bruknas muižas (vācu: Brucken) kungu māja atrodas Bauskas novada Dāviņu pagasta Bruknā Iecavas upes krastā. Līdz 1920. gada Latvijas agrārajai reformai muiža piederēja Korfu dzimtai. Bruknas muižas kungu māja celta 18. gadsimta 3. ceturksnī un pārbūvēta 19. gadsimta 2. ceturksnī. Pēc Latvijas agrārās reformas muižas kungu mājā izvietoja pamatskolu. No 1927. līdz 1931. gadam tajā notika remontdarbi. Pēc skolas slēgšanas 1966. gadā ēku pielāgoja atsevišķu dzīvokļu iekārtošanai. Lielajā pils zālē izveidoja skatuvi un telpu kinomehāniķim. Kopš 2001. gada muižā darbojas katoļu priestera Andreja Mediņa vadītā sabiedriskā organizācija "Kalna svētību kopiena", kuras struktūra veidota pēc narkomānu atveseļošanas sistēmas Cenacolo parauga. Rehabilitācijā tiek izmantotas lūgšanas un darba terapija, nevis medikamenti. 2011. gadā "Kalna svētību kopiena" veica Hipotēku un zemes bankas finansēto projektu "Renesanses dārza atjaunošana Bruknas muižā" un Eiropas Savienības Eiropas Lauksaimniecības fonda lauku attīstībai (ELFLA) finansēto projektu "Bruknas muižas vienkāršotās renovācijas pasākumi". Muižas kungu mājai ir divstāvu centrālā daļa, kam abās fasādēs piekļaujas plakani portaki ar joniskā ordera pilastriem. No tās izvirzās divi sānu korpusi. Līdz mūsdienām ir saglabājusies daļa no koka apdares, dažu logu aiļu slēģi un misiņa durvju viras ar ozolzīlītes gabinām. Autentiskas ir vītņu veida koka kāpnes, kas ved uz muižas otro stāvu. Bruknas muižas ansamblis ietver arī divas klētis un kūti. Muižas parkā ierīkots renesanses dārzs. Pretim muižai atrodas Bruknas pilskalns. Bruknas Caunēnu kapos atrodas Korfu dzimtas kapliča. Bruknas muižā ir iespējams izīrēt telpas banketiem un pasākumiem, katru gadu te notiek Renesanses svētki un mākslas plenēri. «www.pilis.lv». Arhivēts no oriģināla, laiks: 2013. gada 29. oktobrī. Skatīts: 2012. gada 29. augustā. Cenacolo Kalna svētību kopiena www.brukna.lv Renesanses svētkos līksmos Bruknas muižā Koordinātas: 56°28′07″N 24°26′35″E﻿ / ﻿56.46861°N 24.44306°E﻿ / 56.46861; 24.44306