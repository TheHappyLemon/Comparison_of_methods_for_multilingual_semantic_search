Sojuz MS-14 (Союз МС-14) bija Krievijas kosmosa kuģis bez apkalpes lidojumam uz Starptautisko kosmisko staciju (SKS). Tas orbītā tika palaists 2019. gada 22. augustā; uz zemes nolaidās 6. septembrī. Sojuz MS-14 lidojums bez apkalpes tika veikts, lai pārbaudītu nesējraķetes Sojuz-2.1a darbību kosmosa kuģa Sojuz-MS palaišanā. Līdz tam Sojuz palaišanai tika izmantotas raķetes (Sojuz-FG) ar analogo vadības sistēmu, un lidojuma azimuts tika uzstādīts, pagriežot raķetes palaišanas galdu. Savukārt raķetēm Sojuz-2 ir ciparu vadības sistēma, kas ļauj raķetes trajektoriju mainīt lidojuma laikā. Bija bažas, ka šādu raķetes manevru analogā avārijas glābšanas sistēma varētu interpretēt kā raķetes kļūmi, un tādēļ sākt kosmosa kuģa glābšanas procedūru. Šoreiz tika izmēģināta jauna avārijas glābšanas sistēma. Ar Sojuz MS-14 tika izmēģināta modernizēta kustības un navigācijas vadības sistēma. Šajā kuģī nebija uzstādīta daļa iekārtu, kas nepieciešanas apkalpes darbam, tādējādi varēja palielināt derīgās kravas masu. Kosmosa kuģa kravā bija cilvēkveidīgs robots Fjodor (Skybot F-850), kas bija nostiprināts apkalpes sēdvietā. Sojuz MS-14 tika palaists 2019. gada 22. augustā 03:38:32 UTC ar nesējraķeti Sojuz-2.1a no Baikonuras kosmodroma 1. starta laukuma 5. palaišanas iekārtas. Saslēgšanās ar staciju bija paredzēta 24. augustā 05:30 UTC pie Poisk moduļa. Kad Sojuz MS-14 pietuvojās stacijai līdz 100 m, Kurs saslēgšanās sistēmā radās kļūda. Kosmosa kuģī tika ieslēgta Kurs sistēmas rezerves iekārta, bet arī tā deva kļūdu. 05:36 UTC tika dota komanda pārtraukt tuvošanos, un kuģi atvirzīt drošā attālumā no SKS. Vēlāk tika secināts, ka problēma ir Kurs sistēmas iekārtas antenas pastiprinātājā Poisk modulī. Tika pieņemts lēmums Sojuz MS-14 veikt saslēgšanos 27. augustā pie Zvezda moduļa. Lai atbrīvotu Zvezda moduļa saslēgšanās mezglu, tam pievienotais kosmosa kuģis Sojuz MS-13 26. augustā tika pārvietots uz Poisk moduli, jo pilotējamo kuģi varēja vadīt rokas režīmā. Šī kuģa pārkabināšanās arī apstiprināja pieņēmumu, ka Kurs sistēmas Poisk modulī nedarbojas. 27. augustā 03:08 UTC Sojuz MS-14 veiksmīgi saslēdzās ar staciju pie Zvezda moduļa. No stacijas Sojuz MS-14 atvienojās 2019. gada 6. septembrī 18:13:54 UTC. Zemi nolaižamais aparāts sasniedza 21:32 UTC, 147 km uz dienvidaustrumiem no Žezkazghanas, Kazahstānā. Nolaišanās laikā tika izmēģināts ciparu nolaišanās vadības sistēma ar optiskās šķiedras žiroskopiem. Lidojuma ilgums — 15 dienas 17 stundas 45 minūtes. Хроника подготовки и проведения беспилотного полёта корабля «Союз МС» astronaut.ru (krieviski) «Союз МС-14» выведен на орбиту Роскосмос, 2019-08-22 (krieviski) Robot-carrying capsule launches on test flight to space station Stephen Clark, 2019-08-22 (angliski)