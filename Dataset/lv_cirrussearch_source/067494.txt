Armēnijas Nacionālā galerija (armēņu: Հայաստանի ազգային պատկերասրահ) ir mākslas muzejs Armēnijas galvaspilsētas Erevānas centrā, Republikas laukumā. Atrodas vienā ēkā ar Armēnijas Nacionālo vēstures muzeju. Muzejā glabājas pasaulē lielākā armēņu mākslas kolekcija (to skaitā otra lielākā Ivana Aivazovska kolekcija), kā arī Eiropas un Krievijas mākslinieku darbu kolekcija, to skaitā Tintoreto, Antonisa van Deika, Pītera Paula Rubensa, Gistava Kurbē, Žana-Onorē Fragonāra, Ežēna Delakruā, Teodora Ruso, Ivana Šiškina, Valentīna Serova, Iļjas Repina, Kārļa Brilova, Marka Šagāla darbi. Armēnijas Nacionālā galerija tika dibināta 1921. gadā ar Armēnijas PSR dekrētu kā Valsts muzeja mākslas nodaļa. Kolekcijas kodolu veidoja nacionalizētā Maskavas Armēnijas kultūras centra (t.s. Lazareva institūta) mākslas kolekcija. Daudzi muzeja kolekcijas priekšmeti ir armēņu diasporas ziedojumi. 1935. gadā muzejs kļuva par atsevišķu struktūru. 1947. gadā tā tika nosaukta par Armēnijas Valsts gleznu galeriju, bet 1991. gadā tā ieguva mūsdienu nosaukumu. Oficiālā tīmekļa vietne Vikikrātuvē par šo tēmu ir pieejami multivides faili. Skatīt: Armēnijas Nacionālā galerija. Krievijas Lielās enciklopēdijas raksts (krieviski)