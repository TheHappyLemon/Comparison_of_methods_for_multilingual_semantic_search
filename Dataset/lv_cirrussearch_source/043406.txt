Fernando Ruiss Jerro (spāņu: Fernando Ruiz Hierro; dzimis 1968. gada 23. martā) ir Spānijas futbola treneris un bijušais futbolists. Lielāko daļu spēlētāja karjeras aizvadījis Madrides "Real", spēlējis gan aizsarga, gan pussarga pozīcijā, bijis Spānijas futbola izlases dalībnieks un kapteinis. 2018. gada FIFA Pasaules kausa finālturnīrā bija Spānijas izlases galvenais treneris. Jauniešu līmenī nodarbojās ar futbolu dzimtās pilsētas Velesas-Malagas komandā. Profesionāla futbolista karjeru sāka Valladolid. 1989. gadā pārgāja uz Madrides "Real" un šajā klubā nospēlēja 14 sezonas. Šajā laikā trīs reizes kļuva par UEFA Čempionu līgas uzvarētāju, divreiz uzvarēja Starpkontinentālajā kausā, piecas reizes kļuva par Spānijas čempionu un vienreiz izcīnīja Spānijas Karaļa kausu, kā arī ieguva vairākas citas trofejas. Vairākus gadus bija komandas kapteinis. 2003. gadā pārgāja uz Kataras klubu Al Rayyan, bet spēlētāja karjeru noslēdza 2005. gadā Anglijas klubā Bolton Wanderers. Spānijas futbola izlasē debitēja 1989. gada 20. septembrī draudzības spēlē pret Polijas izlasi. Pirmos vārtus izlases labā guva 1990. gada 19. decembrī pret Albāniju. Jerro bija Spānijas izlases sastāvā 1990. (laukumā neizgāja), 1994., 1998. un 2002. gada FIFA Pasaules kausa, kā arī 1996. un 2000. gada Eiropas čempionāta finālturnīros. Karjeru izlasē beidza pēc 2002. gada Pasaules kausa, pēdējo spēli aizvadīja ceturtdaļfinālā pret Dienvidkoreju. Tika iekļauts 2002. gada PK simboliskajā izlasē. Kopumā izlases rindās nospēlējis 89 spēles un guvis 29 vārtus. 2007. gadā sāka strādāt par sporta direktoru Spānijas Futbola federācijā. 2014. gada jūnijā kļuva par Madrides "Real" toreizējā galvenā trenera Karlo Ančeloti asistentu. 2016. gadā guva pirmo pieredzi galvenā trenera amatā, vadot Spānijas Otrās divīzijas klubu Oviedo. 2017. gada novembrī atgriezās darbā federācijā kā izlases sporta direktors. 2018. gada 13. jūnijā, dienu pirms 2018. gada FIFA Pasaules kausa sākuma, tika iecelts par Spānijas izlases galveno treneri, aizvietojot no amata atbrīvoto Hulenu Lopetegi. Pēc finālturnīra, kurā Spānija izstājās astotdaļfinālā, neturpināja darbu ar izlasi. «Hierro III - national football team player». eu-football.info (angļu). Skatīts: 2018. gada 13. jūnijā. «Spain sack manager Julen Lopetegui as Fernando Hierro takes over». theguardian.com (angļu). 2018. gada 13. jūnijā. Skatīts: 2018. gada 13. jūnijā. Vikikrātuvē par šo tēmu ir pieejami multivides faili. Skatīt: Fernando Jerro. Munzüger Sport profils (vāciski) WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)