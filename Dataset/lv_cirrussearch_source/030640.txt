Imago (latīņu: imago) ir pieaugušā (noslēdzošā) kukaiņu un dažu citu posmkāju individuālās attīstības stadija. Šajā stadijā posmkāji vairojas, dažreiz arī izplatās teritoriāli, nenomet vecos apvalkus un neaug. Lielākai daļai kukaiņu imago, atšķirībā no citām attīstības stadijām, ir raksturīga pilna spārnu un dzimumorgānu attīstība. Kukaiņiem ar pilnu pārvērtību imago attīstās no kūniņām (piemēram, tauriņiem, vabolēm, plēvspārņiem, divspārņiem). Kukaiņiem ar nepilnu pārvērtību (piemēram, taisnspārņiem, ādspārņiem, puscietspārņiem) imago attīstās no nimfām, neizejot kūniņas stadiju. Imago stadija ilgst no minūtēm (makstnešu tauriņi) vai dažām stundām (viendienīši) līdz dažiem gadiem (daži smecernieki, melnuļi līdz 2—3 gadiem; bišu mātītes līdz 5 gadiem; skudru mātītes līdz pat 15 gadiem). Dainuvīte Guļevska, Aina Miķelsone, Tamara Porīte. Pareizrakstības un pareizrunas rokasgrāmata. Rīga : Avots, 2002. 77. lpp. ISBN 9984-700-64-X. Белошапкин С. П., Гончарова Н. Г., Гриценко В. В., Захваткин Ю. А., Исаичев В. В., Исаичев С. В., Кручина С. Н, Пономарева М. С, Попов С. Я, Соломатин В. М., Торянская Н. К., Третьяков Н. Н. Словарь-справочник энтомолога / Сост. Ю. А. Захваткин, В. В. Исаичев. — Москва: Нива России, 1992. — 334 с. — ISBN 5-260-00498-1.