Valters & Kaža bija latviešu duets, kas pārstāvēja Latviju 2005. gada Eirovīzijā. Viņu izpildītā balāde "The War Is Not Over" kvalificējās lielajam finālam, kur tā ieņēma 5. vietu. Dueta dalībnieku īstie vārdi bija Valters Frīdenbergs un Kārlis Būmeisters. Pamatraksts: 2005. gada Eirovīzijas dziesmu konkurss Tā kā Latvija 2004. gada konkursā nekvalificējās finālam, konkursā, kas norisinājās Kijivā, Ukrainā, duetam nācās startēt arī pusfinālā. Pusfinālā, kas notika 19. maijā, Valters un Kaža uzstājās ar 5. kārtas numuru pēc Moldovas pārstāvjiem Zdob şi Zdub, kuri piedalījās konkursā ar dziesmu "Boonika bate doba", un pirms Monako pārstāves Lizas Darlijas, kura Eirovīzijā izpildīja dziesmu "Tout de moi". Iekļūšana finālā bija apgrūtināta, jo konkurence bija ļoti spēcīga, taču grupas izpildītā dziesma iekļuva to desmit skaitā, kuras nokļūst finālā, tā pusfinālā saņēma 85 punktus, kas grupu ierindoja 10. vietā. Diemžēl, pēc pusfināla Valters kādā no konkursa ballītēm zaudēja balsi. Viņa medicīniskais stāvoklis bija tik slikts, ka viņš mēģinājumos nedziedāja savu dziesmas daļu. Kaut arī duetam finālā nācās dziedāt par vienu oktāvu zemāk, abi puiši veiksmīgi uzstājās finālā. Finālā, kas notika 21. maijā, grupa uzstājās ar 24. kārtas numuru pēc Šveices pārstāvēm Vanilla Ninja, kuras uzstājās ar dziesmu "Cool Vibes", un pirms Francijas pārstāves Ortal, kura pārstāvēja Franciju ar dziesmu "Chacun pense à soi". Lai arī duets bija viens no līderiem balsojuma tabulā, Valters un Kaža beigās noslīdēja nedaudz zemāk un finišēja 5. vietā. 5. vieta ļāva kvalificēties 2006. gada Eirovīzijas finālam.