Paramušira (krievu: Парамушир) ir Krievijai piederoša vulkāniska sala, Kuriļu salu arhipelāga otra lielākā sala. Administratīvi ietilpst Sahalīnas apgabala Ziemeļkuriļu rajonā. Salas vienīgā apdzīvotā vieta ir rajona centrs Severokuriļska. Salas krievu (Парамушир) un japāņu (幌筵島, Paramushiru-tō) nosaukums cēlies no pamatiedzīvotāju ainu nosaukuma パラムシㇼ(Paramu-sir) — ‘Platā sala’. Sala izvietojusies Kuriļu arhipelāga ziemeļos 40 km no Kamčatkas krasta. 1,6 km platais Otrais Kuriļu šaurums to šķir no Šumšu salas ziemeļaustrumos, bet 55 km platais Ceturtais Kuriļu šaurums — no Onekotanas dienvidos. Austrumos salas krastus apskalo Klusais okeāns, bet rietumos — Ohotskas jūra, kur netālu atrodas nelielās Atlasova un Anciferova salas. Sala vulkāniskas izcelsmes, tajā 23 vulkāni, no kuriem vismaz pieci aktīvi. Reljefs ir ļoti kalnains. Augstākais kalns ir Čikurački vulkāns 1816 m vjl salas dienviddaļā. Salā nabadzīga augu valsts, dominē kalnu tundra, elfu priedes audzes. Mīt ap 100 brūno lāču. 1952. gada 5. novembrī visas salas apdzīvotās vietas praktiski tika iznīcinātas cunami katastrofā. Daļa no tām vēlāk tika atjaunotas, pārceļot tālāk iekšzemē; šobrīd apdzīvota ir tikai Severokuriļska salas ziemeļos. Vikikrātuvē par šo tēmu ir pieejami multivides faili. Skatīt: Paramušira. Krievijas Lielās enciklopēdijas raksts (krieviski)