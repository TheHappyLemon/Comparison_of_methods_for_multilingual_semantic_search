Davids Janovskis (franču: David Janowski; 1868. gada 25. maijs, Vavkaviska - 1927. gada 15. janvāris, Vāra) bija ebreju tautības Francijas šahists, Pasaules šaha čempiona nosaukuma pretendents. Piedzimis Polijas ebreju ģimenē Krievijas impērijā. 1890. gadā pārcēlies uz dzīvi Parīzē. 1894. gadā sācis profesionāla šahista karjeru. Janovskis izcēlies ar ļoti ātru un agresīvu spēli, bijis labs taktiķis, bet diezgan vājš tehniskās pozīcijās un galotnēs. Šahu uztvēris vairāk kā mākslu. Tas gan neliedza Janovskim sasniegt vērā ņemamus panākumus turnīros. Viņš ir uzvarējis Vācijas šaha savienības čempionātā Hanoverā 1902. gadā (apsteidzot Hariju Pilsberiju), starptautiskajā turnīrā Ševeningenā (Nīderlande) 1913. gadā (apsteidzot Aleksandru Aļehinu) un daudzos citos turnīros. 1909. gadā Parīzē Janovskis nospēlēja divus mačus ar toreizējo Pasaules šaha čempionu Emanuelu Laskeru, kas gan neskaitījās oficiālie mači par čempiona titulu. Pirmo Janovskim izdevās nospēlēt neizšķirti 2:2 (+2-2=0), bet otrajā mačā viņš cieta sagrāvi ar 2:8 (+1-7=2). 1910. gadā Berlīnē jau notika oficiāls mačs par Pasaules čempiona nosaukumu starp Janovski un Laskeru, taču Janovskis cieta vēl smagāku sagrāvi ar 1½:9½ (+0-8=3). Laskers šajos mačos pielietoja psiholoģiski pamatotu stratēģiju. Zinot, ka viņa pretiniekam nepatīk spēlēt vienkāršas pozīcijas, viņš labprāt centās ar nomaiņām vienkāršot spēli un galotnēs apliecināja savu parākumu. 1914. gadā Janovskis piedalījās Manheimas starptautiskajā šaha turnīrā, kurš tika pārtraukts sakarā ar Pirmā pasaules kara sākumu. Visi spēlētāji, tajā skaitā arī Janovskis, kuri pārstāvēja valstis, kas atradās karastāvoklī ar Vāciju, tika internēti. Tomēr Janovski drīzumā atbrīvoja, un viņš caur Šveici izceļoja uz ASV, kur Ņujorkā nodzīvoja 9 gadus. ASV viņam sākumā izdevās gūt labus panākumus turnīros: dalīta pirmā vieta Ņujorkā 1916. gadā, uzvara ASV 8. šaha kongresā 1921. gadā. Janovskis tika uzskatīts par trešo spēcīgāko šahistu ASV pēc Hosē Raula Kapablankas un Frenka Māršala. Tomēr dažu gadu laikā situācija mainījās, radās daudz jaunu talantīgu meistaru, un pēc neveiksmes lielajā 1924. gada Ņujorkas turnīrā, kurā Janovskis ieņēma pēdējo vietu, viņš nolemj atgriezties Francijā. Dzīve Ņujorkā bija atstājusi arī ietekmi uz Janovska veselību. Viņš slimoja ar tuberkulozi, kuru tā arī neizdevās izārstēt. 1927. gada ziemā Janovskis nomira Vidusjūras kūrortā Francijā šaha turnīra laikā. 13th DSB Kongress (Hanover) (1902) Scheveningen (1913) «World Chess Championship 1909 Lasker - Janowski Exhibition Matches». Arhivēts no oriģināla, laiks: 2013. gada 24. februārī. Skatīts: 2013. gada 29. novembrī. «World Chess Championship 1910 Lasker - Janowski Match». Arhivēts no oriģināla, laiks: 2013. gada 26. decembrī. Skatīts: 2013. gada 29. novembrī. Das unvollendete Turnier: Mannheim 1914 New York 1924 Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)