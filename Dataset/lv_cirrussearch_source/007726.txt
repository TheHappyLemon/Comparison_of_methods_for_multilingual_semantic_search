Oto Ginše (vācu: Otto Günsche; dzimis 1917. gada 24. septembrī, miris 2003. gada 2. oktobrī) bija SS virsnieks, šturmbanfīrers. No 1943. gada 12. janvāra — Ādolfa Hitlera personiskais adjutants. O. Ginše 1931. gadā iestājās Hitlerjūgendā, bet 1934. gadā elitārajā SS divīzijā "SS-Leibstandarte Adolf Hitler", kuras sastāvā piedalījies kaujās Austrumu frontē. Bijis NSDAP biedrs (no 1935. gada). 1943. gada janvārī-augustā nozīmēts par Ā. Hitlera adjutantu, bet 1943. gada augustā vēlreiz nosūtīts uz fronti, kā rotas komandieris tanku divīzijā. No 1944. gada februāra atgriezies fīrera štābā, kur palicis Hitlera tiešā tuvumā Fīrera bunkurā līdz pat nāves dienai. 1945. gada 30. aprīlī pēc Ā. Hitlera pavēles sadedzināja viņa un Evas Braunas (tobrīd Hitleres) līķus pēc pašnāvības izdarīšanas. Pēc pienākuma izpildes tai pašā dienā piedalījās bēgšanā no Reihskancelejas bunkura, 2. maijā nonāca padomju gūstā. Ilgstoši atradās ieslodzījumā PSRS, pēc viņa liecībām padomju drošības dienesti speciāli Staļinam veidoja Ā. Hitlera biogrāfiju, mūsdienās pazīstamu kā "Hitlera dosjē" (Das Buch Hitler). 1950. gadā O. Ginše tika notiesāts uz 25 gadiem ieslodzījumā darba nometnē, bet 1955. gadā nosūtīts uz VDR, kur gadu vēlāk atbrīvots no Baucenas cietuma. Drīz pēc tam pārbēga robežai uz VFR. Miris 2003. gadā. Pēc viņa nāves palika dzīvs tikai viens Ā. Hitlera pēdējo dzīves dienu aculiecinieks, fīrera apsardzes virsnieks Rohuss Mišs, kurš nomira 2013. gadā. Vikikrātuvē par šo tēmu ir pieejami multivides faili. Skatīt: Oto Ginše.