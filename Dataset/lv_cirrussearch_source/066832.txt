Tīruma gaurs (latīņu: Spergula arvensis) ir neļķu dzimtas suga, kurai ir gandrīz kosmopolītisks izplatības areāls. Suga ir bieži sastopama Eiropā, tostarp visā Latvijā, kur tā aug sausos mežos un to izcirtumos, nezālienēs, smiltājos, arī dārzos kā nezāle. Tīruma gaurs ir viengadīgs, 10—40 cm garš lakstaugs ar stāvu, zarotu, kailu vai ar dziedzermatiņiem skraji klāts stumbrs. Lapas ir lineāras, 1—3 garas un aptuveni 0,1 cm platas, kopā ar lapveidīgajiem dzinumiem uz stublāja visā tā garumā veido šķietamus mieturus. Lapas apakšpuse ar rievu, lapas lipīgas. Ziedi skrajā dihāzijā stublāja un zaru galā. Vainaglapas un kauslapas ir aptuveni vienāda garuma vai vainaglapas mazliet garākas. Vainaglapas baltas, kauslapas zaļas. Kauslapām ir šaura, balta apmale un kauslapas parasti ir klātas ar dziedzermatiņiem. Auglis ir pogaļa, kas atveras ar 5 atliektiem zobiņiem. Sēklas ir blāvas, lēcveida. Zied no maija līdz septembrim. «tīruma gaurs - Spergula arvensis L. - Augi - Latvijas daba». www.latvijasdaba.lv. Skatīts: 2023-05-10.