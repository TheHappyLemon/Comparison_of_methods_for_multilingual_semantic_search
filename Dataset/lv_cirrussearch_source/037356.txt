Raterfords Birčards Heizs, arī Radefeds Bēčeds Heizs (angļu: Rutherford Birchard Hayes; dzimis 1822. gada 4. oktobrī, miris 1893. gada 17. janvārī) bija Amerikas Saviento Valstu deviņpadsmitais prezidents, pārstāvēja Republikānisko partiju. Prezidenta amatā bija no 1877. gada 4. marta līdz 1881. gada 4. martam. Veiksmīgi vadīja valsts atdzimšanu un iedibināja saimniecisku stabilitāti pēc Amerikas pilsoņu kara. Cīnījās pret valdības ierēdņu korupciju. Dzimis 1822. gada 4. oktobrī Delavērā, Ohaio štatā. 1842. gadā absolvēja Kenjonas koledžu, bet 1845. gadā — Hārvarda juristu skolu. 1849. gadā atvēra jurista praksi Sinsinati, Ohaio. 1852. gada 30. decembrī apprecējās ar Lūsiju Vebu. 1858. gadā kļuva par Sinsinati pilsētas advokātu. 1861. gadā Amerikas pilsoņu kara laikā pievienojās Savienības armijai. 1864. gadā tika ievēlēts ASV Pārstāvju palātā. 1867. gadā ievēlēts par Ohaio štata gubernatoru, šajā amatā sāka strādāt 1868. gada 13. janvārī. 1872. kandidēja uz ASV Kongresu, bet netika ievēlēts. 1875. gadā atkārtoti tika ievēlēts par Ohaio štata gubernatoru. 1876. gadā Raterfords Heizs kā Republikāniskās partijas kandidāts startēja ASV prezidenta vēlēšanās, kurās ar vienu elektorātu balss pārsvaru (185:184) pieveica Demokrātiskās partijas kandidātu Semjuelu Dž. Tildenu. 1877. gada aprīlī federālā valdība atsauca karaspēku no Dienvidkarolīnas un Luiziānas, kas bija daļa no 1877. gada kompromisa. Tā paša gada jūnijā prezidents Heizs parakstīja rīkojumu, kas liedza federālajiem darbiniekiem piedalīties politiskās kampaņās. 1878. gadā Raterfords Heizs atlaida Česteru Arturu no Ņujorkas ostas vadītāja amata. 1879. gadā ASV dolārs atguva savu vērtību, kuru bija zaudējis Amerikas pilsoņu kara laikā. 1880. gadā Raterfords Heizs iedibināja tradīciju Lieldienās ripināt olas Baltā nama mauriņā, bet vēlāk, šajā pašā gadā, devās uz ASV Rietumkrastu, kļūstot par pirmo prezidentu, kas to izdarījis, būdams šajā amatā. 1880. gada beigās Raterfords Heizs neiesaistījās cīņā par ASV prezidenta pārvēlēšanu, kā to bija solījis jau 1876. gadā, apgalvojot, ka prezidenta amatā vēlas nostrādāt tikai vienu termiņu. Par jauno prezidentu ievēlēja viņa partijas biedru Džeimsu Gārfīldu. Miris 1893. gada 17. janvārī, 70 gadu vecumā no miokarda infarkta. Latviešu konversācijas vārdnīca. VI. sējums. Rīga : Anša Gulbja izdevniecība. 11 626. sleja. Andrew Santella. Rutherford B. Hayes. Capstone, 2003. ISBN 9780756502669. Vikikrātuvē par šo tēmu ir pieejami multivides faili. Skatīt: Raterfords Heizs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski)