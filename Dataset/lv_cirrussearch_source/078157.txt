Prāta Vētra, starptautiski pazīstama kā Brainstorm, ir Latvijas poproka grupa. Grupa tika izveidota 1989. gadā Jelgavā, Latvijā. Grupā muzicē Renārs Kaupers (solists), Jānis Jubalts (ģitāra), Māris Mihelsons (taustiņinstrumenti) un Kaspars Roga (bungas). Grupas piektais dalībnieks Gundars Mauševics (basģitāra) gāja bojā autoavārijā 2004. gada 23. maijā. Kopš 2010. gada grupā basģitāru spēlē Ingars Viļums. Prāta Vētra pavisam kopā ir saņēmusi 31 Latvijas mūzikas ierakstu gada balvas. 2006. gadā grupa ieguva Eiropas MTV balvu kā labākā Baltijas grupa. Prāta Vētra ir pirmā Latvijas pārstāve Eirovīzijas dziesmu konkursā — 2000. gadā ar dziesmu My Star tā ierindojās 3. vietā. 2013. gadā Prāta Vētra uzstājās vienā no pasaules nozīmīgākajiem mūzikas un mākslas festivāliem Glastonberijas festivālā. Grupa izveidojās 1989. gadā Jelgavā. Tās sastāvā bija pieci dalībnieki, kas tolaik mācījās Jelgavas 1. vidusskolā: Renārs Kaupers, Jānis Jubalts, Gundars Mauševics, Kaspars Roga un Māris Mihelsons. 1992. gadā grupa izdeva savu pirmo singlu "Jo tu nāc", kas 1992. gada Mikrofona aptaujā ierindojas 9. vietā. 1993. gadā iznāca grupas pirmais albums "Vairāk nekā skaļi" un tā populārākās dziesmas "Ziema" videoklips. 1994. gadā tika izdots singls "Vietu nav". 1995. gadā Prāta Vētra ieguva plašu popularitāti Latvijā ar dziesmu "Lidmašīnas", kas kļuva par visu laiku pārdotāko singlu Latvijā, kā arī ieguva radio Super Fm gada dziesmas titulu. 1995. gadā grupa uzstājās arī Vācijā un Lielbritānijā. Pēc eksperimentiem ar alternatīvo mūziku grupa atgriezās pie sākotnējā skanējuma un izlaida jaunu albumu "Veronika", kas kļuva ļoti populārs pusaudžu auditorijā. Populārākās albuma dziesmas bija "Dārznieks", "Apelsīns" un "Lidmašīnas". Nākamais solis uz panākumiem bija līgums ar "Mikrofona Ierakstiem", vienu no latviešu lielākajām mūzikas ierakstu kompānijām. 1997. gadā tika izdots albums "Viss ir tieši tā kā tu vēlies", kas padarīja Prāta Vētru par populārāko grupu Latvijā. Albums kļuva par "zelta albumu", par albuma populārākajām dziesmām kļuva "Mans draugs", "Neatgriešanās" un "Tavas mājas manā azotē", kas deviņas nedēļas ieņēma Airplay topa pirmo vietu un kļuva par 1996. gada lielāko hitu. Šajā laikā grupa ar savām dziesmām piedalījās Dailes teātra mūziklā "Šveiks", kas kļuva par apmeklētāko muzikālo izrādi Latvijā. 1998. gadā Prāta Vētra sadarbībā ar grupas Fool's Garden producentu Volkeru Hinkelu ierakstīja savu pirmo singlu angļu valodā — Under My Wing. Singls tika iekļauts Baltijas valstu radio apritē, kā arī tika atskaņots citās valstīs. Neilgi pēc tam Prāta Vētra izcīnīja Grand Prix balvu Zviedrijas festivālā Karlshamnā. 1999. gadā Prāta Vētra izlaida savu ceturto albumu "Starp divām saulēm" un savu pirmo starptautisko albumu Among The Suns, kas ir albuma "Starp divām saulēm" angliskā versija. Šis albums ierakstīts Zviedrijā un Dānijā un ir viens no dārgākajiem Latvijas mūziķu ierakstiem. Visi pieci albuma singli — "Puse no sirds", "Starp divām saulēm", "Lec" (Try), "Prom uz siltajām salām" (Ain't It Funny) un "Tu izvēlējies palikt" (Welcome to my country) sasniedza augstākās pozīcijas latviešu hitu parādē. Albums sasniedza arī Lietuvu, Igauniju, Grieķiju, Turciju, Zviedriju, Somiju, Dāniju, Beļģiju, Japānu, Honkongu un Ungāriju. Dziesmu Under My Wing un Weekends Are Not My Happy Days videoklipi tika iekļauti Francijas mūzikas kanāla MCM atskaņošanas sarakstā. 2000. gada 13. maijā grupa piedalījās 45. Eirovīzijas dziesmu konkursā, kas norisinājās Zviedrijā, ar dziesmu My Star (latviskā versija — "Īssavienojums"), ko sarakstīja Kaupers sadarbībā ar A-HA producentu Toniju Mensfīldu. Dziesma ieguva trešo vietu. 2000. gada augustā tika izdots albums "Izlase 89-99", kurā iekļautas gan pašas populārākās dziesmas, gan dažas pirms tam neizlaistas dziesmas. 2000. gadā Renārs Kaupers atzīts par Eiropas Gada cilvēku Latvijā. 2001. gadā tika izdots albums "Kaķēns, kurš atteicās no jūrasskolas", angliskajā versijā — Online. Albuma producents ir Tonijs Mensfīlds, albums ir ierakstīts Anglijā. Šajā albumā iekļauta viena no Prāta Vētras visu laiku veiksmīgākajām dziesmām — Maybe. Tās videoklips uzņemts Prāgā. Panākumus guva arī otrs singls Waterfall, kā arī tā videoklips. 2003. gadā iznāca Prāta Vētras albums "Dienās, kad lidlauks pārāk tāls" un tā angliskā versija A Day Before Tomorrow. Tiek izdoti singli Colder un "Plaukstas lieluma pavasaris" jeb A Day Before Tomorrow. Pēc albuma izdošanas grupa saņem vairākas vietājās mūzikas balvas — par labāko popmūzikas video (par dziesmām A Day Before Tomorrow un Colder), kā gada labākā grupa, par labāko roka dziesmu (Colder), kā arī par labāko roka albumu. 2003. gadā Prāta Vētra kā iesildītāji uzstājas pirms The Rolling Stones koncerta Prāgā. 2004. gadā Prāta Vētra un Би-2 kopā ierakstīja dziesmu Скользкие улицы (latviešu: Slidenās ielas), kura tika iekļauta Би-2 albumā Иномарки, kas tika izdots 2004. gada 2. martā. Dziesma ieņēma pirmo vietu dziesmu topos Latvijā, Ukrainā un Krievijā. 2004. gada naktī no 22. maija uz 23. maiju traģiskā negadījumā uz šosejas starp Rīgu un Jelgavu gāja bojā viens no grupas dalībniekiem — basģitārists Gundars Mauševics (sauktu par Mumiņu). Par spīti zaudējumam, pieminot savu draugu Mumiņu, pārējie grupas locekļi nolēma turpināt kopdarbu. 2005. gadā Prāta Vētras dalībnieki izlaida savu septīto studijas albumu "Četri krasti", kas ierakstīts kopā ar producentu Aleksu Silvu. Šis bija pirmais albums, kas iznāca pēc Mumiņa nāves, taču dažas albuma dziesmas bija ierakstītas vēl pirms traģēdijas. 2006. gada vasarā Prāta Vētra sniedza koncertus Lietuvā, Baltkrievijā, Ukrainā, Krievijā, Polijā un Čehijā, kā arī vienu koncertu Latvijā, piedaloties Baltic Beach Party pasākumā Liepājā. Grupa sarakstīja divas dziesmas animācijas filmai "Lote no Izgudrotāju ciema". Maijā Prāta Vētras videoklips Thunder Without Rain iekļuva MTV Europe rotācijā, un jau rudenī, kad tika atklāts MTV Latvia, videoklips dziesmai Lonely Feeling (To Be Lonely) iekļuva Baltijas topā. Lietuvā tika uzfilmēts videoklips arī dziesmai Tin Drums, kura režisors bija Kaspars Roga. Klipa filmēšanā piedalījās arī Lietuvas tautas deju kolektīvs "Lietuva". 2006. gada novembrī Prāta Vētra MTV Europe Music Awards balvu pasniegšanas ceremonijā Kopenhāgenā ieguva labākā Baltijas izpildītāja balvu. Tas bija pirmais gads, kad tika pasniegta balva šādā nominācijā. 2008. gada 13. maijā klajā nāk Prāta Vētras astotais studijas albums latviešu valodā "Tur kaut kam ir jābūt", kas divu mēnešu laikā iegūst "dubultplatīna diska" statusu. Albumu producēja Latvijā pazīstamais hip-hopa mākslinieks Gustavo, un tas iezīmēja pārmaiņas grupas skanējumā. Albuma iznākšanai seko "Tur kaut kam ir jābūt" koncerttūre, kurās laikā 5 Latvijas pilsētās — Jelgavā, Preiļos, Ventspilī, Valmierā un Rīgā — kocertus kopumā apmeklēja vairāk nekā 80 000 skatītāju. Noslēguma koncertu Rīgā, Mežaparkā, vien noskatījās 45 000 skatītāju. Pirmo reizi Latvijā šāda mēroga koncertos tika izmantota apaļa skatuve, kas skatāma no 360 grādu leņķa. 2008. gada nogalē tika izdots DVD "Tur kaut kam ir jābūt koncerts Mežaparkā". Tas sasniedza platīna diska statusu. Koncertierakstā iekļautas arī īpašo viesu — Gustavo, gg choir, Vairas Vīķes-Freibergas un grupas Би-2 uzstāšanās. 2009. gada 31. martā tiek izdots albums krievu valodā Шаг. 2010. gada 15. martā Baltijas valstīs iznāca Prāta Vētras albums Years and Seconds, kas bija noslēdzošais posms triloģijai, kura sākās ar "Tur kaut kam ir jābūt" izdošanu Latvijā 2008. gadā un turpinājās ar Krievijas tirgum domāto Шаг 2009. gadā. 2010. gada 21. oktobrī iznāca "Izlase 2000 - 2010", kas bija turpinājums pirms desmit gadiem izdotajai "Izlasei '89-'99". Tajā iekļautas desmitgades Prāta Vētras pazīstamākās dziesmas, kā arī jauna dziesma "Gara diena". Decembra vidū albums ieguva "Zelta albuma" statusu. Atzīmējot izlases iznākšanu, Prāta Vētra paziņoja par koncertu "Arēnā Rīga" 10. decembrī. Lielā pieprasījuma dēļ drīz tika izsludināts papildkoncerts 11. decembrī. 2011. gada 28. maijā "Prāta Vētra" atklāja 14. starptautisko mūzikas festivālu Maxidrom Tušino, Krievijā. 2011. gada 3. jūnijā pēc 6 gadu pārtraukuma grupa uzstājās Kijivā, Ukrainā, jaunatvērtajā klubā Stereoplaza. Koncertu apmeklēja vairāk nekā 4000 skatītāju. 2011. gada 20. augustā Prāta Vētra piedalījās koncertā Vabaduse laul (angļu: Songs of Freedom) Tallinā par godu Igaunijas neatkarības 20. gadadienai, kur atskaņoja tādus hitus kā Maybe, My star, kā arī dziesmu In the End There’s Only Love kopā ar igauņu grupu Ewert & The Two Dragons. 2012. gadā Prāta Vētra izdeva kopumā trīs albumus. Jaunais albums vispirms iznāca latviešu versijā "Vēl viena klusā daba", pēc tam angļu versijā Another Still Life un visbeidzot krievu valodā Чайки на крыша. Albuma krievu versijas pirmatskaņojums notika 20. oktobrī Arena Moscow, Krievijā. Sešas no trīspadsmit dziesmām tika iekļautas Krievijas radiostaciju rotācijās. Albuma tituldziesma Чайки на крышах radiostacijas Наше радио topā Чартовa Дюжина ieņēma 4. vietu. Albuma papildus dziesma Гори, гори ясно tika izvēlēta par animācijas filmas Снежная королева (latviešu: Sniega karaliene) tituldziesmu, bet filmas starptautiskajai versijai dziesmai Flashlight angļu tekstu sarakstīja Prāta Vētras draugs, grupas Travis solists Frensiss Hīlijs. 2013. gada sākumā topā Чартовa Дюжина iekļuva sestā dziesma no albuma Чайки на крышах — Кто-то живой, bet vasarā tika izlaists videoklips dziesmai Europa, kas filmēts Berlīnē. Savukārt rudenī mūziķi prezentēja kopdarbu ar producentu Deividu Fīldu — dziesmu un videoklipu Butterfly In A Bottle. 2012. gada oktobrī Prāta Vētra uzsāka savu pēdējo gadu lielāko koncerttūri, koncertējot tādās Krievijas pilsētās kā Arhangeļska, Krasnojarska, Petrozavodska, Murmanska, Krasnodara, Ufa, Soči, Iževska, Čeļabinska, Rostova pie Donas, Volgograda, Ņužņijnovgoroda, Tula, Karaļauči, četrās pilsētās Lielbritānijā, festivālā Music Matters Singapūrā un citur. 2013. gadā Prāta Vētra uzstājās Glastonberijas festivālā. Prāta Vētra uzstājās uz skatuves John Peel Stage ar 45 minūšu programmu un kļuva par pirmo grupu no Baltijas valstīm, kura spēlējusi šajā nozīmīgajā festivālā. Tam sekoja uzstāšanās tādos festivālos kā Sziget (Ungārija), Rock For People (Čehija), Summer Sound (Latvija), Kubana, Крылья, Нашествие, Red Rocks (Krievija), bet tūres noslēgumā Prāta Vētra nospēlēja vairākus koncertus Ukrainā, kā arī divus jubilejas koncertus Maskavā (Stadium Live) un Sanktpēterburgā (A2), kur prezentēja par godu 10 gadu koncertdarbībai Krievijā izdoto izlasi The Best Of, kur iekļautas dziesmas angļu un krievu valodās. Abi koncerti ir līdz šim vērienīgākie Prāta Vētras koncerti Krievijā. Gada noslēgumā albums Чайки на крышах iznāca jaunajā formātā 3plet, bet dziesma Years & Seconds no tāda paša nosaukuma albuma (2010) kļuva par 8 sēriju detektīvfilmas Нюхач tituldziesmu televīzijās kanālā Первый канал, Krievijā. 2013. gadu Prāta Vētra noslēdza ar uzstāšanos festivālā Лучший город зимы Maskavā. 2014. gadā Prāta Vētra uzsāka darbu pie jauna albuma, kā arī uzstājās festivālā Eurosonic Nīderlandē, Olimpisko spēļu mājvietā Sočos (Medals Plaza), Minskā (Baltkrievija) un Ņižņijnovgorodā (Krievija), uzstājoties kā galvenie viesi festivālos Дикая мята un Lenovo VIBE Tour. 2014. gadā Renārs Kaupers tika iekļauts 30 Latvijas ietekmīgāko cilvēku sarakstā. 2015. gada februārī iznāca Prāta Vētras jaunā albuma "7 soļi svaiga gaisa" pirmais singls “Ziemu apēst”, kas nokļuva radiostaciju topos. Pats albums iznāca 2015. gada 19. maijā. Albuma pirmais singls "Ziemu apēst" aptaujā Muzikālā bankā tika atzīta kā "Gada dziesma'. Albums “7 soļi svaiga gaisa” tapa ierakstu studijā Hansa Studio, kurā savulaik ierakstījušies arī U2, Depeche Mode un Deivids Bovijs. Albums sasniedza zelta albuma statusu. 20. jūlijā izdevniecības MicRec populārās mūzikas nošu sērijā izdota grāmata “50 populārākās “Prāta Vētras” dziesmas”. Grupas Prāta Vētra albums 7 Steps of fresh air ir iekļuvis 2015. gada Grammy balvas pretendentu pirmās kārtas oficiālajā sarakstā, pretendējot uz nomināciju "Labākais POP albums" kopā ar 300 citiem dažādu izpildītāju albumiem. Šai balvai pavisam tika pieteikts 21 000 ASV izdotu ierakstu no visas pasaules. Albums "7 Soļi Svaiga Gaisa" 2015. gadā oficiāli kļuva par gada klausītāko albumu Spotify un Deezer Latvijā. 2016. gadā "7 Steps of Fresh Air" tūres ietvaros Prāta Vētra uzstājās Viļņā, Londonā, Birminghemā, Mančestrā, Notinghemā, Glāzgovā, Tallinā un Dublinā. Grupa Prāta Vētra IX ikgadējā Naše Radio muzikālās balvas Чартова дюжина pasniegšanas ceremonijā tika apbalvota kategorijā “Topu līderi”, kuru saņēma par dziesmu Epoha. Janvāra beigās notiekošajā Latvijas Radio 2 "Muzikālās bankas" apbalvošanas ceremonijā dziesma "Ziemu apēst" tika atzīta par 2015. gada vērtīgāko dziesmu. Februārī iznāca singls Little Raindrops, kas ir angliskā versija dziesmai "Ziemu Apēst", kas pirmo reizi tiek atskaņota Lietuvas X Faktorius finālā. Latvijas mūzikas ierakstu gada balvas “Zelta Mikrofons” ceremonijā Prāta Vētra saņēma apbalvojumu par koncertierakstu "7 soļi svaiga gaisa" par tūres noslēguma koncertu Rīgā un tirdzniecības parka “Alfa” balvu “Alfas gada dziesma”. Tā ir vienīgā balva, kur balvas ieguvēju nosaka tautas balsojums un par dziesmu “Ziemu apēst” bija nobalsojuši vislielākais skaits klausītāju. Tas bija Prāta Vētras 31. "Zelta Mikrofona" apbalvojums. Vasaras sākumā tiek izlaista dziesma "Debesis iekrita Tevī". Dziesmu, kuras autors ir Marats Ogļezņevs no grupas Musiqq, Prāta Vētra un Musiqq ierakstīja sadarbībā ar zviedru producentu Povelu Olsonu. Šī dziesma nokļuva Latvijas radio topos un 2016. gadā Latvijas Radio 2 "Muzikālās bankas" apbalvošanas ceremonijā tika atzīta par 2016. gada vērtīgāko dziesmu. Vasarā grupa piedalījās vairākos mūzikas festivālos, tai skaitā festivālā Янтарный Пляж Kaļiņingradā, festivālā A-Fest Minskā un Weekend Festival Baltic Pērnavā. 2016. gada 20. augustā grupa sniedza savu vienīgo koncertu Latvijā — stadionā “Daugava”, Liepājā. Kopumā koncertu apmeklēja vairāk nekā 28 000 skatītājus. Koncertu apmeklēja grupas atbalstītāji no visas Latvijas un Baltijas, kā arī ASV, Kanādas, Austrālijas, Krievijas un pat Japānas. Pieprasījums pēc koncerta biļetēm bija tik liels, ka vēl pirms koncerta sākuma tas tika pasludināts par izpārdotu. Par grupu ir uzņemta dokumentālā filma — “Prāta Vētra: Starp krastiem” (2015). Dokumentālā filma 2016. gada Nacionālās kinofestivāla “Lielais Kristaps” apbalvošanas ceremonijā saņēma balvu nominācijā “Labākais Skaņu režisors”, kā arī portāla Delfi publikas simpātiju balvu. Pamatraksts: Prāta Vētras diskogrāfija "Dienās, kad lidlauks pārāk tāls", tūres koncerts Skonto stadionā (2003) "Četri krasti" koncerts Mežaparkā (2005) "Tur kaut kam ir jābūt" koncerts Mežaparkā (2008) "Vēl viena klusā daba" koncerts Skonto stadionā (2013) "7 Soļi Svaiga Gaisa" koncertieraksts Rīgā (2015) "Par to zēnu, kas sit skārda bungas" koncerts Mežaparkā (2018) "Gads bez kalendāra" koncerts Mežaparkā (2022) 2003: Latvija — albuma "Dienās, kad lidlauks pārāk tāls" koncerttūre — 6 koncerti, 6 Latvijas pilsētās — Ventspils, Liepāja, Limbaži, Rēzekne, Jelgava, Rīga, apmeklējums ~ 40 500 2005: Latvija — albuma "Četri krasti" koncerttūre — 6 koncerti, 6 Latvijas pilsētās — Cēsis, Jelgava, Kuldīga, Jēkabpils, Ventspils, Rīga, apmeklējums ~ 80 000 2006: Krievija — albuma "Four Shores" koncerttūre — 9 koncerti, apmeklējums ~ 20 000 2007: Latvija — "Siguldai 800" pilsētas svētku koncerts, apmeklējums ~ 30 000 2008: Latvija — albuma "Tur kaut kam ir jābūt" koncerttūre — 5 koncerti, 5 Latvijas pilsētās — Jelgava, Preiļi, Ventspils, Valmiera, Rīga, apmeklējums ~ 83 500 2012: Latvija — albuma "Vēl viena klusā daba" koncerttūre — 6 koncerti, 6 Latvijas pilsētās — Jelgava, Ventspils, Saldus, Valmiera, Preiļi, Rīga, apmeklējums ~ 89 500 2015: Latvija — albuma "7 Soļi Svaiga Gaisa" koncerttūre — 4 koncerti, 4 Latvijas pilsētās — Jelgava, Ventspils, Valmiera, Rīga, apmeklējums ~ 100 000 2016: Latvija — albuma "7 Soļi Svaiga Gaisa" koncerttūre — 1 koncerts — Liepāja ~ 28 000 2018: Latvija — albuma "Par to zēnu, kas sit skārda bungas" — 5 koncerti — Jelgava, Valmiera, Daugavpils, Ventspils, Rīga, apmeklēja ~ 125 000 2019: Latvija — albuma "Par to zēnu, kas sit skārda bungas" — 1 koncerts — Liepāja, apmeklēja ~ 28 000 2022: Latvija — albuma "Gads bez kalendāra" koncerttūre — 5 koncerti, 5 Latvijas pilsetās — Jelgava, Valmiera, Daugavpils, Venstpils, Rīga, apmeklējums ~ 110 000 2023: Latvija — albuma "Gads bez kalendāra" — 1 koncerts — Liepāja "R.E.M." 9 koncerti 2005. gadā "The Rolling Stones" Prāgā (Čehijas Republika) 2003. gadā "The Cranberries" 5 koncerti 2002. gadā "Depeche Mode" 3 koncerti Baltijas valstīs 2001. gadā MTV Best Baltic Act 2006 GQ Man of the Year 2006 29 Latvijas Mūzikas ierakstu gada balvas Чёрная дюжина 1997. — "Tavas mājas manā azotē" — labākā pop & roka dziesma 1997. — "Tavas mājas manā azotē" — radio hits 1998. — "Puse no sirds" — radio hits 1999. — "Lec" — labākā pop & roka dziesma 1999. — "Brīvdienas nav manas laimīgās dienas" — radio hits 2000. — "My Star"/"Īssavienojums" — radio hits 2001. — "Kaķēns, kurš atteicās no jūrasskolas" — labākā roka dziesma 2001. — "Maybe" — labākā pop dziesma 2001. — "Kaķēns, kurš atteicās no jūrasskolas"/"Online" — labākais pop albums 2001. — "Maybe" — labākais mūzikas video klips 2001. — "Maybe" — radio hits 2003. — "Colder" — labākā roka dziesma 2003. — "A Day Before Tomorrow" — labākais roka albums 2003. — "Plaukstas lieluma pavasaris" — labākā pop dziesma 2003. — "Colder" — labākais mūzikas video klips 2003. — "Colder" — radio hits 2004. — "Скользкие улицы" — radio hits 2005. — "Četri krasti" — labākā roka dziesma 2005. — "Četri krasti" — labākais roka albums 2005. — "Thunder Without Rain" — labākais mūzikas video klips 2005. — "Četri krasti. Koncerts Mežaparkā" — labākais koncertieraksts video 2008. — "Tur kaut kam ir jābūt" — labākais popmūzikas albums 2008. — "Ja tikai uz mani tu paskatītos" — gada dziesma 2008. — "Ja tikai uz mani tu paskatītos" — labākais video klips 2008. — "Tur kaut kam ir jābūt koncerts Mežaparkā" — labākais koncertieraksta video 2012. — "Vēl viena klusā daba" — labākais pop-rock albums 2012. — "Lantern" — labākais Video klips 2012. — "Lantern" — labākā dziesma 2013. — "Vēl viena klusā daba" — labākais koncertieraksta video 2016 — "7 Soļi Svaiga Gaisa" — labākais koncertieraksta video 2016 — "Ziemu Apēst" — "Alfa" Gada dziesma Prāta vētras ģimenei oficiāli piepulcējas piektais NRA.lv "Prāta vētra" iegūst "MTV Europe Music Awards" balvu «Prāta vētra šodien uzstāsies Glastonberijas festivālā». Diena.lv. Skatīts: 2015. gada 4. martā. «Video: Prāta Vētra — klausītākais 2015. gada albums Spotify un Deezer Latvija». runabildes.lv. Oficiālā tīmekļa vietne Oficiālā Facebook lapa Oficiālais Instagram konts Oficiālais Youtube kanāls Oficiālais Twitter konts Oficiālā Draugiem.lv lapa Oficiālā vKontakte lapa Oficiālā vKontakte fanu lapa