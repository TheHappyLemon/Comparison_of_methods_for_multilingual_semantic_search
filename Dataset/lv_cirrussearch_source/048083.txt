Āfrikas susuri (Graphiurus) ir viena no susuru dzimtas (Gliridae) vāverveidīgo grauzēju ģintīm, kas ir vienīgā ģints Āfrikas susuru apakšdzimtā (Graphiurinae). Ģints apvieno 15 susuru sugas, kas izplatītas Subsahāras Āfrikas visdažādākajos biotopos. Āfrikas susuri sastopami zemieņu tropiskajos lietusmežos, kalnu mūžzaļajos un jauktu koku mežos, mitrajos un sausajos savannas mežos un zālājos, kā arī Dienvidāfrikas pustuksnešos un Namiba tuksneša oāzēs. Āfrikas susuri ir visprimitīvākais un senākais susuru atzars dzimtā. Senakās grupas sugas mājoja Namībijā miocēna beigās pirms 10—11 milj. gadu. Āfrikas susuri atgādina maza auguma vāveres ar garu, kuplu asti. Lielākajai daļai sugu ir vienmērīgs, divkrāsu matojums, bez īpašām iezīmēm (ieskaitot seju un asti). Mugurpuse pelēka vai pelēkbrūna, pavēdere balta. Purna daļa Āfrikas susuriem ir īsa un salīdzinoši plata. Lielāko daļu sugu vizuāli ir ļoti grūti vienu no otras atšķirt. Izņēmums ir briļļainais susuris (Graphiurus ocularis), kuplastes susuris (Graphiurus crassicaudatus) un Natglasa susuris (Graphiurus nagtglasii). Āfrikas susuri uzturas visdažādākajās vietās, kur aug koki, krūmi un mežvīni, vai vietās, kas bagātas ar klintīm un akmeņiem, nodrošinot dzīvnieku ar slēptuvēm un iespējām iekārtot drošu migu. Susuri ir aktīvi kēslas un nakts stundās, lieliski rāpjas kokos un krūmu smalkajos zariņos. Lielākā daļa ir visēdāji, barojas ar sēklām, riekstiem, augļiem un kukaiņiem. Dažas sugas primāri barojas ar kukaiņiem. Āfrikas susuru apakšdzimta (Graphiurinae) Āfrikas susuru ģints (Graphiurus) Akmeņu susuris (Graphiurus rupicola) Angolas susuris (Graphiurus angolensis) Āfrikas susuris (Graphiurus murinus) Briļļainais susuris (Graphiurus ocularis) Džonstona susuris (Graphiurus johnstoni) Kellena susuris (Graphiurus kelleni) Klinšu susuris (Graphiurus platyops) Klusais susuris (Graphiurus surdus) Kongo susuris (Graphiurus walterverheyeni) Kristija susuris (Graphiurus christyi) Kuplastes susuris (Graphiurus crassicaudatus) Īsausu susuris (Graphiurus microtis) Monarda susuris (Graphiurus monardi) Natglasa susuris (Graphiurus nagtglasii) Rietumāfrikas susuris (Graphiurus lorraineus) Mammal Species of the World: Graphiurinae Systematic Revision of Sub-Saharan African Dormice (Rodentia: Gliridae: Graphiurus) Part II: Description of a New Species of Graphiurus from the Central Congo Basin, Including Morphological and Ecological Niche Comparisons with G. crassicaudatus and G. lorraineus Bulletin of the American Museum of Natural History 331 :314-355. 2009 Mammals of Africa[novecojusi saite] iNaturalist: African Dormice Genus Graphiurus