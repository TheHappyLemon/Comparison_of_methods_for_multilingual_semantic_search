Plātnīškomplekss jeb Goldži komplekss ir šūnas organoīds, kuru veido 3 līdz 20 nedaudz ieplacinātu cisternu, caurulītes un pūslīši. Plātnīškomplekss ir eikariotiskās šūnas sastāvdaļa. Tas parasti atrodas starp endoplazmatisko tīklu un membrānu. Viena cisternu grupa tiek saukta par Goldži ķermenīti, par Goldži kompleksu sauc visu šo ķermenīšu kopumu. Goldži kompleksa sirpjveida cisternas vidusdaļā ir saplacinātas. Tās bieži vien ir novietotas grupās pa 4-8. Goldži ķermenīšu tuvumā esošie pūslīši transportē vielas no endoplazmatiskā tīkla uz Goldži ķermenīšiem un no Goldži ķermenīšiem uz vietu, kur tās ir nepieciešamas. Goldži kompleksā notiek endoplazmatiskajā tīklā sintezēto vielu pārveidošana, šķirošana, pakošana un nosūtīšana uz izmantošanas vietu, tādēļ kompleksu dēvē par šūnas redaktoru. Goldži komplekss sastāv no fosfolipīdiem un olbaltumvielām. Tajā atrodas fermenti, kas, pievienojot cukuru molekulas, pārveido olbaltumvielas un lipīdus par glikoproteīniem vai glikolipīdiem. Tie ir nepieciešami membrānu veidošanai, kā arī ārpus šūnas noritošajām reakcijām. Goldži kompleksā tiek sintezēti arī ogļhidrāti un primārās lizosomas, un ar cisternu palīdzību tās noriešas lielākās vai mazākās vakolās. Atdaloties no Goldži kompleksa, pūslīši pāriet uz dažādām šūnas vietām. Pūslīši ir pildīti ar sekrētu, kas satur olbaltumvielas, taukus, ogļhidrtātus un daļa pūslīšu izdala savu saturu plazmatiskajā membrānā. Pūslīši, atdaloties no Goldži kompleksa, veido lizosomas. Goldži komplekss nosaukts itāļu zinātnieka Kamillo Goldži vārdā, kurš atklāja šo šūnas struktūru 1898. gadā. Erika Nagle. Bioloģija vidusskolai. Lielvārds, 2008. 29. lpp. ISBN 978-9984-11-272-5. V. Egle. "Bioloģija augstskolu reflektantiem". "Zvaigzne", 1985.gads. Silvija S. Madera. «Mācību grāmata "Bioloģija 1.daļa", 84.lpp.», 2001.gads. Skatīts: 04.10.2021..