Centrāleiropas Brīvās tirdzniecības vienošanās (CEBTV) (angļu: Central European Free Trade Agreement (CEFTA)) ir brīvās tirdzniecības telpa, kuru 1994. gadā izveidoja četras Centrāleiropas valstis (Polija, Ungārija, Čehija un Slovākija), kurām pakāpeniski pievienojās Slovēnija, Rumānija, Bulgārija un Horvātija. Pēc to pievienošanās Eiropas Savienībai CEBTV ekonomisko telpu paplašināja uz dienvidaustrumu Eiropas valstīm. Patlaban tajā ietilpst septiņas valstis (Albānija, Bosnija un Hercegovina, Kosova, Ziemeļmaķedonija, Moldova, Melnkalne un Serbija). To ekonomikas ir vairāk vai mazāk integrētas ar Eiropas Savienības valstu ekonomikām un daļa no tām ir ES kandidātvalstis. Sākotnējā Centrāleiropas Brīvās Tirdzniecības vienošanās tika noslēgta 1992. gada 21. decembrī starp Višegrādas grupas valstīm, pie kurām piederēja Polija, Ungārija, Čehu un Slovāku Federatīvā Republika, no kuras vēlāk izveidojās Čehija un Slovākija. Vienošanās stājās spēkā 1994. gada jūlijā. Vēlāk CEBTV pievienojās Slovēnija (1996), Rumānija (1997), Bulgārija (1999), Horvātija (2003) un Maķedonija (2006). Pēc tam, kad 2004. gadā Polija, Ungārija, Čehija, Slovākija un Slovēnija pievienojās Eiropas Savienībai, arī atlikušās četras CEBTV valstis 2006. gada 6. aprīlī Bukarestē noslēdza vienošanos par citu Dienvidaustrumeiropas valstu uzņemšanu vienošanās zonā. 2007. gada 1. janvārī Bulgārija un Rumānija iestājās Eiropas Savienībā, 2007. gada 26. jūlijā noslēdza jaunu Centrāleiropas Brīvās Tirdzniecības vienošanos, kurai pievienojās Albānija, Kosova, Maķedonija, Moldova un Melnkalne, 22. augustā Horvātija, 24. oktobrī Serbija, bet 22. novembrī Bosnija un Hercegovina. Kosovas neatkarības pasludināšanas dēļ pēc 2008. gada ir pārtraukta brīvā tirdzniecība starp Kosovu un Serbiju. 2013. gada 1. jūlijā Horvātija iestājās Eiropas Savienībā. Starpvaldību sarunas par iestāšanos Eiropas Savienībā notiek ar Albānijas, Maķedonijas Republikas, Melnkalnes un Serbijas valdībām. Kā potenciālās kandidātvalstis, kurām ir solīts uzsākt sarunas par iestāšanos pēc zināmu nosacījumu izpildes, ir Bosnija un Hercegovina, kā arī Kosova. Moldova un Ukraina 2014. gadā noslēdza asociācijas un tirdzniecības līgumu ar Eiropas Savienību. «Eiropas Komisija - Paplašināšanās - Valstis». Arhivēts no oriģināla, laiks: 2013. gada 21. decembrī. Skatīts: 2014. gada 31. janvārī. Eiropas Brīvās tirdzniecības asociācija Eiropas Ekonomiskā Telpa Eiropas Savienība