Luijs VI Resnais (franču: Louis VI Le Gros, l’Eveillé ou le Batailleur, dzimis 1081. gada 1. decembrī, miris 1137. gada 1. augustā) bija franku ķēniņš (1108—1137). Filipa I un Holandes Bertas dēls. Par Resno iesaukts sava varenā un tuklā auguma dēļ. Skolojies klosterī. Karojis ar vasaļiem — "baroniem laupītājiem" —, lai nosargātu karaļa tiesības, baznīcas un sabiedrisko kārtību Parīzes apkārtnē, un ar Anglijas karali par tā tīkojumiem Normandijā. Sargājot baznīcas intereses, 1101. gadā samierināja Sendenī abatiju ar baronu Bušāru de Monmaransī. 1111. gadā Luijs VI ieņēma Hugo de Puizē pili, jo tas laupīja un postīja klosterus un pilis. 1119. gadā pie Brenevilas cieta smagu sakāvi kaujā ar Anglijas karali Henriju I, taču Luijam VI izdevās nosargāt strīdīgās teritorijas. Tā kā Luijs VI aktīvi pabalstīja Romas pāvestu Kalikstu II, 1124. gadā sākās karš ar Romas impēriju. Pateicoties vasaļu atbalstam, Luijs VI piespieda imperatoru Heinrihu V atkāpties. Miris 1137. gada 1. augustā Betizī-Senpjēras pilī no dizentērijas. Apglabāts Sendenī bazilikā. Vikikrātuvē par šo tēmu ir pieejami multivides faili. Skatīt: Luijs VI Resnais. Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski)