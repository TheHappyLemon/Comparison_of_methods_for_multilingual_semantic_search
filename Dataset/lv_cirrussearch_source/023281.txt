Hulusi Salihs pašā (pilns vārds Salihs Hulusi Kezraks, 1864. g. Stambula - 1939. g. Stambula) bija viens no pēdējiem Osmaņu impērijas lielvezīriem pēdējā sultāna Mehmeda VI Vahdedina valdīšanas laikā. Hulusi Salihs amatā bija no 1920. gada 8. marta līdz 1920. gada 2. aprīlim. Tā kā viņš nespēja sastādīt valdību un, sakarā ar Sabiedroto Stambulas okupāciju (tās laikā tika apcietināti vairāki Osmaņu parlamenta locekļi), sultāns ārvalstu spiediena rezultātā viņu atcēla no amata. Viņa atcelšanai sekoja parlamenta mandātu nolikšana 5. aprīlī un līdz ar to beidzās Osmaņu impērijas otrais konstitucionālais laikmets. Politiska nozīme viņa darbībai nebija, jo viņa un arī viņa priekšteča, Ali Riza pašā laiku uzskata par īsu pārejas posmu starp diviem Damata Ferida pašā pilnvaru termiņiem. Pirms viņa stāšanās amatā, Hulusi Salihs pašā bija jūras lietu ministrs divu iepriekšējo valdību laikā, kā arī viņa pēcteča Ahmeda Tevfika pašā laikā. Laikā, kad Turcijai bija divas valdības, viņu bieži apvainoja par kontaktēšanos ar Ankaras valdību, kuru bija izveidojis Mustafa Kemals pašā. Pieliekot galu Osmaņu dinastijas valdīšanas laikam, Hulusi Salihs pašā aizgāja no politikas un pieņēma uzvārdu „Kezraks” saskaņā ar Turcijas 1934. gada likumu „Par uzvārdiem”. Salihs Kezraks mira 1939. gadā Stambulā. Osmaņu lielvezīru saraksts