Hosemarija Eskrivā (spāņu: Josemaría Escrivá), dzimis 1902. gada 9. janvārī Spānijas ziemeļos, miris 1975. gada 26. jūnijā Romā, bija katoļu priesteris, prelatūras "Opus Dei" dibinātājs. 2002. gadā pāvests Jānis Pāvils II viņu kanonizēja par svēto. Hosemarija Eskrivā dzimis nelielā pilsētiņā — Barbastro, kas atrodas Ziemeļspānijā. Viņš bija otrais bērns sešu bērnu ģimenē. Pārējos bērnus sauca Karmena (1899—1957) un Santjago (1919—1994), vēl trīs par Hosemariju jaunākas māsas nomira laika posmā no 1910.—1913. gadam. Tēvs Hosē Eskrivā un māte Marija Doloresa Albasa bija stingri praktizējoši katoļi un šādā ticības garā arī audzināja savus bērnus. Audzinot savus bērnus, vecāki īpaši uzsvēra regulāras lūgšanas svarīgumu, kā arī nepieciešamību pēc grēksūdzes un Vissvētākā sakramenta. Tas kalpoja par pamatu Hosemarijas tālākajā dzīvē. Viņš savos sprediķos uzsvēra visus šos pamatprincipus, atgādinot, ka kristieša garīgajai dzīvei Vissvētākais sakraments ir tikpat nepieciešams kā gaiss vai ūdens. Ar vecākiem Hosemarijam bija ļoti tuvas un draudzīgas attiecības. Tēvs zēnu bija iedrošinājis vienmēr būt atklātam un vienmēr ļāva dēlam uzticēt savas raizes un ar uzmanību atbildēja uz viņa jautājumiem. 1914. gadā ģimene nonāca finansiālās grūtībās, jo tēvs zaudēja darbu tekstila tirdzniecības uzņēmumā, kurš bankrotēja, tādēļ gadu vēlāk ģimene pārcēlās dzīvot uz Logronjo, kur tēvs atrada jaunu darbu apģērbu tirdzniecībā. Pēc vidusskolas beigšanas Hosemarija iestājās Logronjo garīgajā seminārā, vēlāk mācības turpinot Saragosā. Opus Dei, Autors: Allen, Izdevējs: Doubleday Religion (2005) ISBN 0385514492 ISBN 978-0385514491 (angliski) Cilvēki kalnā. Mieram tuvu. Nr. 7. Jūnijs. 38. — 42. lpp. [1] Bio (spāņu) josemariaescriva.info