Sportā svaru bumba ir svarcelšanas sporta rīks, kas domāts ķermeņa fiziskā spēka attīstīšanai. Parasti to izgatavo no čuguna un tā līdzinās lielgabala lodei, kurai klāt ir pievienots rokturis vai āķis. Svaru bumbai ir noteikts svars. Svaru bumbas var būt divu veidu: lietās vai izjaucamās. Lietās svaru bumbas var būt 4, 8, 12, 16, 20, 24, 28, 32, 36, 40, 48 un pat 56 kilogramus smagas. 16 kilogramus smagu svaru bumbu sauc par pudu (1 puds ≈ 16 kg). Ar svaru bumbām var veikt daudzus vingrinājumus. Treniņi ar svaru bumbu attīsta muskuļu spēku un nostiprina locītavas. Palielinās arī ķermeņa izturība un uzlabojas līdzsvara izjūta. Svaru bumbu celšana ir viens no svarcelšanas sporta veidiem. Tas ir starptautiski atzīts sporta veids, kurā notiek sacensības visā pasaulē. Sacensībās tiek izmantotas 16, 24 vai 32 kilogramus smagas svaru bumbas. Parasti sacensības notiek divcīņā. Viens no vingrinājumiem ir divu bumbu grūšana ar abām rokām, bet otrs ir vienas bumbas raušana pārmaiņus ar vienu un otru roku. Svaru bumba, izpildot vingrinājumu, ir jāpaceļ virs galvas, iztaisnojot roku un svaru bumbu nofiksējot. Tradicionāli par katru izpildītu vingrinājuma reizi, grūžot divas svaru bumbas, piešķir 3 punktus, bet raujot vienu bumbu, piešķir vienu punktu. Raušanā reizēm jābūt vienādā skaitā uz abām rokām, jo to neizpilda, tiek ieskaitīts mazākais rezultāts. Katra vingrinājuma izpildei tiek dotas desmit minūtes. Uzvar tas, kurš kopvērtējumā savāc visvairāk punktu. Sacensību dalībniekus iedala pēc svara kategorijām. Latvijā šo sportu organizē Svarbumbu celšanas asociācija, kas ir Latvijas Sporta Federāciju padomes locekle ar atzītu statusu kopš 2011. gada ar tiesībām pārstāvēt valsti Starptautiskajā Svarbumbu celšanas savienībā. Starptautiskās savienības vadītājs 2023. gadā ir Vasilijs Giņko, kurš ir arī Latvijas asociācijas valdes sekretārs. Starptautiskajā savienībā ietilpst 65 valstis, ieskaitot politiski kā valsti neatzīto Dienvidosetiju. «LSFP». lsfp.lv. Skatīts: 2023-04-14. «Par LSCA | Svarbumbu celšanas asociācija». www.svarbumba.lv. Skatīts: 2023-04-14. МСГС. «Руководство / Международный Союз Гиревого Спорта». Международный Союз Гиревого Спорта (krievu), 2021-03-19. Skatīts: 2023-04-14. Vikikrātuvē par šo tēmu ir pieejami multivides faili. Skatīt: Svaru bumba. Svarbumbu celšanas asociācija Iesācēju vingrinājumi ar svaru bumbu (krieviski)