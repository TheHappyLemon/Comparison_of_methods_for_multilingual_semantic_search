Dundaga (lībiešu: Dūoņig) ir lielciems Kurzemē, Dundagas pagastā, Talsu novadā. Dundagas pagasta pārvaldes centrs. Atrodas Ziemeļkurzemes augstienē 33,5 km no Talsiem, 151 km no Rīgas un 66 km no Ventspils. Cauri ciemam tek Pāce; uz upes un tajā ietekošā Mācītājmuižas valka izveidoti vairāki dīķi: Dundagas dīķis un Zirgu dīķis. Rakstītajos vēstures avotos Dundagas (Donedange) vārds pirmo reizi minēts 1245. gadā, kad Rīgas bīskaps Nikolajs Domkapitulam dāvinājis 200 akrus zemes. Dundagas vārda nozīmi 1846. gadā gleznotājs Jūliuss Dērings skaidrojis kā "niedru kaktu". 13. gadsimta beigās Dundagā uz mākslīgas salas izbūvēja mūra pili, kuras galvenā funkcija bija kalpot par produktu savāktuvi un glabātuvi līdz to nogādāšanai Rīgā. Pils vairākkārt mainījusi savus īpašniekus. 17. gadsimta beigās to pārbūvēja par muižnieku kungu māju (Dondangen). Pie pils izveidojās apdzīvota vieta. 1931. gadā Dundagai piešķīra biezi apdzīvotas vietas (ciema) statusu, 1950. gadā — strādnieku ciemata (pilsētciemata) statusu. No 1949. līdz 1956. gadam Dundaga bija Dundagas rajona centrs. 2009. gadā Dundaga kļuva par novada centru (līdz tam — Dundagas pagasta centrs). 2021. gadā Dundagas novadu iekļāva Talsu novadā, līdz ar to Dundaga kļuva par Dundagas pagasta centru. Dundagā atrodas pagasta pārvalde, vidusskola, mūzikas un mākslas skola, bērnudārzs, bibliotēka, pasts, luterāņu baznīca, baptistu baznīca. Sociālās aprūpes iestādes ir SIA «Dundagas Veselības centrs», Valsts sociālās aprūpes centrs «Dundaga» un Dundagas aprūpes nams «Stacija». «Vietvārdu datubāze: Informācija par Dundagu». Latvijas Ģeotelpiskās informācijas aģentūra. Tēzaurs — dundžiņi Vietvārdu datubāze «TŪRISMA INFORMĀCIJAS CENTRS». visit.dundaga.lv. Skatīts: 2023-07-30. «Dundagas pilsmuiža». Arhivēts no oriģināla, laiks: 2007. gada 14. oktobrī. Skatīts: 2011. gada 23. aprīlī. Arhivēts 2007. gada 14. oktobrī, Wayback Machine vietnē. Dundagas novada dome