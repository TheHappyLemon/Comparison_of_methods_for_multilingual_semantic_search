Progress MS-14 (Прогресс МС-14; SKS apzīmējums ISS-75P) bija Krievijas automātisks Progress-MS sērijas kravas kosmosa kuģis kravu nogādāšanai uz Starptautisko kosmosa staciju (SKS). Tas orbītā tika palaists 2020. gada 25. aprīlī. Progress MS-12 darbību beidza 2021. gada 29. aprīlī. Šis starts bija veltīts 75 gadiem kopš PSRS uzvaras Lielajā Tēvijas karā. Kopējā kravas masa starta brīdī bija 2475 kg. Īpašajās tvertnēs ietilpa degviela (650 kg), saspiestās gāzes (46 kg), ūdens (429 kg). Hermētiskajā kravas telpā (pavisam 1 350 kg) atradās iekārtas stacijas apkalpošanai un zinātniskajiem pētījumiem, pārtikas preces, apģērbs, higiēnas un medicīnas preces. Progress MS-13 tika palaists 2020. gada 25. aprīlī 01:51:41 UTC ar nesējraķeti Sojuz-2.1a no Baikonuras kosmodroma 31. laukuma 6. palaišanas iekārtas. Saslēgšanās ar staciju automātiskā režīmā notika 25. aprīlī 05:12 UTC pie Zvezda moduļa, 3 stundas 20 minūtes pēc starta, kas bija ātrākais kosmosa kuģa lidojums uz staciju. 2021. gada 27. aprīlī 23:11:00 UTC Progress MS-14 atvienojās no SKS. 29. aprīlī 00:01 UTC uz četrām minūtēm tika iedarbināts dzinējs bremzēšanas manevram. Kravas kuģis nogāja no orbītas. Tas iegāja Zemes atmosfērā un sadega. Nesadegušās daļas aptuveni 00:42 UTC iekrita Klusā okeāna dienvidu daļā. «Ракета Победы» стартовала с Байконура Роскосмос, 2020-04-25, (krieviski) Progress MS-14 arrives at ISS Anatoly Zak