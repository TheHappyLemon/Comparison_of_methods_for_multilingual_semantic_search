Andrejs Mezins (baltkrievu: Андрэй Мезiн; dzimis 1974. gada 8. jūlijā Čeļabinskā) ir bijušais Baltkrievijas hokejists, vārtsargs, Baltkrievijas hokeja izlases dalībnieks. Karjeras laikā spēlējis dažādos Ziemeļamerikas, Vācijas hokeja līgas un Krievijas hokeja klubos, vairāk nekā vienu sezonu aizvadot Flintas "Generals", Berlīnes "Capitals", Ufas "Salavat Julajev", Magņitogorskas "Metallurg" un Minskas "Dinamo" sastāvos. Baltkrievijas izlases rindās spēlējis trīs olimpisko spēļu turnīros, kā arī 13 Pasaules čempionātos augstākajā divīzijā. Savu profesionālā spēlētāja karjeru Mezins uzsāka Ziemeļamerikā, spēlējot dažādās profesionālajās un junioru līgās. 1996.—97. gada sezonā viņš aizvadīja vairākas spēles NHL kluba Floridas "Panthers" AHL fārmklubā Ročesteras "Americans", bet pēc 1997.—98. gada sezonas atgriezās Eiropā, pievienojoties DEL līgas klubam Nirnbergas "Ice Tigers". No 1999. līdz 2001. gadam viņš spēlēja Berlīnes "Capitals" rindās, bet 2002.—03. sezonā aizvadīja vienu spēli Krievijas Superlīgas klubā Kazaņas "Ak Bars". 2003.—04. sezonā Mezins spēlēja Čehijas Ekstralīgā, bet tad atgriezās Krievijā, pievienojoties Sanktpēterburgas "SKA" rindām. 2005.—06. un 2006.—07. gada sezonās viņš spēlēja Ufas "Salavat Julajev", bet 2007.—08. un 2008.—09. sezonā - Magņitogorskas "Metallurg" rindās. 2009. gada vasarā hokejists pievienojās Minskas "Dinamo" rindām, spēlējot arī 2010. gada KHL Zvaigžņu spēlē. Minskā hokejists spēlēja līdz pat 2011.—12. gada sezonas izskaņai. 2012.—13. gada sezonā, spēlējot Čeļabinskas "Traktor" rindās, Mezins kopā ar komandu sasniedza Gagarina kausa finālu, tajā gan piekāpjoties Maskavas "OHK Dinamo". 2013.—14. gada sezonu Mezins aizvadīja Omskas "Avangard" sastāvā. 2015. gada februārī paziņoja par karjeras beigšanu. Baltkrievijas izlases rindās spēlējis 13 Pasaules čempionātos, kā arī 1998., 2002. un 2010. gada olimpiskajās spēlēs. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)