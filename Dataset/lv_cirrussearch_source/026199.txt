Azūra krasts (franču: Côte d'Azur — ‘Zilais krasts’) jeb Franču Rivjēra ir Ligūrijas jūras piekrastes rajons un populārs kūrorts Francijas dienvidaustrumos. Daļa no Rivjēras; stiepjas no Tulonas rietumos līdz Itālijas robežai austrumos un iekļauj arī Monako firstistes teritoriju. Nosaukumu izdomāja franču rakstnieks Stefans Ležārs (Stéphen Liégeard) 1870. gadā kā nosaukumu savam romānam, iedvesmojoties no Jēras piekrastes ainavas. Apvidum raksturīgs tipisks tā sauktais «Vidusjūras klimats» ar maigu ziemu un mēreni siltu vasaru; temperatūra ziemā no +9 līdz +12°С, bet vasarā — no +22 līdz +25 °C. Daudz saulainu dienu (270—300 gadā), nokrišņu daudzums lietus veidā 500–700 mm gadā. Līdz Pirmajam pasaules karam Rivjēra bija viens no tuberkulozes ārstniecības centriem, vēlāk kļuva par ļoti populāru kūrortu ar vienām no pasaules augstākajām nekustamo īpašumu cenām. Zināmākie kūrorti Azūra krastā ir Nica, Sentropēza, Kannas, Antiba, Montekarlo. Jēru salās krasta rietumdaļā izveidots Porkro nacionālais parks. «Rivjēra». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 602. lpp. Vikikrātuvē par šo tēmu ir pieejami multivides faili. Skatīt: Azūra krasts.