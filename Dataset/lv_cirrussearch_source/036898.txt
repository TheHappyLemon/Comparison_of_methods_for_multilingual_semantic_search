Sesils Velentains de Vere (angļu: Cecil Valentine De Vere; 1846. gada 14. februāris Londona — 1875. gada 9. februāris Devona) bija Lielbritānijas šahists. Šahu iemācījies spēlēt vienpadsmit gadu vecumā. Pēc diviem gadiem 1859. gadā iestājies Londonas šaha klubā, bet kopš 1860. gada regulāri piedalījies pilsētas šaha dzīvē. 1864. gadā mačā uzvarējis šaha meistaru Džordžu Elkoku Makdonnelu. 1865. gadā bijis labāks handikapa mačā ar Vilhelmu Steinicu (+7, -3, =2), kurā Steinics devis priekšā savam pretiniekam bandinieku un gājienu. 1866. gada novembrī Londonā uzvarējis 1. Britu šaha asociācijas izaicinājuma kausā, kas vēlāk ticis uzskatīts par pirmo Lielbritānijas šaha čempionātā. Līdz Naidželam Šortam panākumam 1984. gadā de Vere palicis par visu laiku jaunāko Lielbritānijas šaha čempionu. 1867. gada jūnijā ieņēmis 5. vietu Parīzes starptautiskajā šaha turnīrā (uzvarējis Ignacs Kolišs). Tā paša gada septembrī Dandī piedalījies Britu šaha asociācijas 3. kongresā, kurā dalījis 3.—4. vietu (uzvarējis Gustavs Neimanis). Šī turnīra laikā uzzinājis, ka ir saslimis ar tuberkulozi, un, lai izārstētos, pametis savu darbu Londonā. 1869. gadā dalījis 1.—2. vietu 2. Britu šaha asociācijas izaicinājuma kausā, taču papildu mačā zaudējis Džozefam Blekbērnam. 1870. gadā Bādenbādenes starptautiskajā šaha turnīrā dalījis 6.—7. vietu. 1872. gadā Londonā dalījis 3.—4. vietu 2. Britu šaha federācijas kongresā. 1872. gadā kļuvis arī par šaha nodaļas redaktoru laikrakstā The Field, taču pēc 18 mēnešiem zaudējis šo darbu alkoholisma dēļ. 1874. gadā Londonā zaudējis maču Johannesam Cukertortam. Pāragri miris no tuberkulozes un alkoholisma izraisītajām veselības problēmām. Tagadējais angļu šaha vēsturnieks Ouens Hindls ir salīdzinājis de Veres dzīvi ar amerikāņu šahistu Polu Morfiju traģisko likteni. Robert H. Jones, Owen Hindle. The English Morphy?: The Life and Games of Cecil De Vere, First British Chess Champion. 2001. ISBN 978-0953132140 Paris (1867) Dundee Congress (1867) Baden-Baden (1870) Šahista profils chessgames.com mājaslapā (angliski) Šahista profils 365chess.com mājaslapā (angliski)