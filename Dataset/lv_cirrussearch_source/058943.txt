2021. gada "FIDE Chess.com Grand Swiss" turnīrs bija šaha turnīrs, kas notika Rīgā no 27. oktobra līdz 7. novembrim 2021. gadā "Hanzas peronā" (Rīga, Hanzas iela 16A). Turnīrs notika paralēli ar 2021. gada "FIDE Chess.com Grand Swiss" turnīru sievietēm. Sākotnēji bija paredzēts, ka turnīrs norisinās no 2021. gada 27. oktobra līdz 7. novembrim Menas salā. Tomēr COVID-19 pandēmijas radīto sarežģījumu dēļ Apvienotajā Karalistē FIDE paziņoja, ka mainīs norises vietu, jo bija bažas par to, ka pārāk daudziem turnīra dalībniekiem nāksies pašizolēties saskaņā ar Covid-19 ceļošanas karantīnas noteikumiem Apvienotajā Karalistē. 2021. gada 9. augustā FIDE par jauno norises vietu paziņoja Latvijas galvaspilsētu Rīgu. Kopš 2021. gada 21. oktobra Covid-19 gadījumu skaita pieauguma dēļ Latvijā tika izsludināta mājsēde, taču FIDE paziņoja, ka "FIDE Chess.com Grand Swiss" notiks kā paredzēts, tikai bez skatītājiem. Turnīrs risinājās pēc Šveices sistēmas 11 kārtās ar apdomas laiku 100 minūtes pirmajiem 40 gājieniem plus 50 minūtes nākamajiem 20 gājieniem plus 15 minūtes atlikušajai partijai, pievienojot 30 sekundes par katru izdarīto gājienu. Katra turnīra kārta sākās 14:00. Turnīra vienīgā brīvdiena bija 2. novembrī pēc 6. kārtas. Turnīra kopējais balvu fonds bija 425000 ASV dolāru, kurš tika sadalīts starp pirmajām 40 vietām (1. vieta — 70000 ASV dolāru, 2. vieta — 50000 ASV dolāru, 3. vieta — 40000 ASV dolāru... 31. — 40. vieta — 2000 ASV dolāru). Divi turnīra uzvarētāji kvalificējās 2022. gada Pretendentu turnīram, bet astoņi labākie dalībnieki kvalificējās 2022. gada "FIDE Grand Prix" turnīru izcīņai. Turnīrā bija aizliegts piedāvāt neizšķirtu pirms 30. gājiena. Ja viens vai vairāki dalībnieki noslēgumā ieguva vienādu punktu skaitu, tad augstāko vietu noteica pēc šādiem kritērijiem: uzlabotais Buhgolca koeficients — "spēlētāja katra pretinieka rezultātu summa", bet "samazināta par pretinieku zemāko punktu skaitu"; Buhgolca koeficients — "spēlētāja katra pretinieka rezultātu summa"; Bergera koeficients — "to pretinieku punktu summa, ko spēlētājs ir uzvarējis un puse no to spēlētāju punktiem, ar kuriem viņš ir nospēlējis neizšķirti"; rezultāti savstarpējās partijās; izlozes rezultāts. 2021. gada augustā turnīram sākotnēji tika uzaicināti 114 spēlētāji: 100 labākie pēc Elo reitinga sarakstiem no 2020. gada 1. jūlija līdz 2021. gada 1. jūnijam; Pasaules sieviešu šaha čempione Dzjui Veņdzjuņa; 4 vietas, pa vienai izvirzot katram no četriem FIDE kontinenta federāciju prezidentiem; 4 vietas pēc FIDE prezidenta nominācijas; 5 vietas pēc turnīra organizatoru nominācijas, tostarp 2 vietējās nominācijas, un 1 tiešsaistes kvalifikācijas turnīra uzvarētājs. 2021. gada septembrī vairāki vadošie spēlētāji noraidīja uzaicinājumu, jo bija iepriekš jau nodrošinājuši vietu 2022. gada Pretendentu turnīrā. Starp tiem bija Magnuss Kārlsens, Jans Ņepomņaščijs, Teimurs Radžabovs, Sergejs Karjakins, Jans Kšištofs Duda un citi. Nedēļā pirms turnīra savu dalību atsauca vairāki spēlētāji, kuriem bija bažas par Covid-19 situāciju Latvijā. Starp tiem bija Aleksandrs Griščuks, Ričārds Raports, Šehrijars Memmedjarovs, Hikaru Nakamura, Arkādijs Naidičs, Etjēns Bakro, Gedirs Huseinovs un citi. Pasaules sieviešu šaha čempioni Dzjui Veņdzjuņu aizstāja maču par titulu zaudējušā pretendente Aleksandra Gorjačkina. Latviju turnīrā pārstāvēja lielmeistari Arturs Neikšāns, Normunds Miezis un Ņikita Meškovs. Rezultātā turnīrā piedalījās 108 šahisti no 37 valstīm, starp kuriem bija 107 lielmeistari un 1 starptautiskais meistars. 1. kārta — 26. oktobrī Rīgā, Hanzas peronā, klātesot Starptautiskās šaha federācijas (FIDE) prezidentam Arkādijam Dvorkovičam, rīkotājdirektorei Danai Reizniecei-Ozolai un Latvijas Šaha federācijas prezidentam Mārim Krakopam, tika atklāti "FIDE Chess.com Grand Swiss" turnīri. 27. oktobrī 108 šahisti uzsāka pirmo kārtu. Kārtas atklāšanu ievadīja klusuma brīdis, godinot 26. oktobra vakarā mirušo Latvijas šaha treneri un bijušo Rīgas šaha skolas direktoru Aivaru Stašānu (1954—2021). Savu pirmo partiju uzvarēja 20 dalībnieki, to skaitā arī Latvijas lielmeistars Arturs Neikšāns, kas izmantoja Krievijas lielmeistara Alekseja Saranas neprecīzo spēli galotnē. Normunds Miezis cīnījās neizšķirti, bet Ņikita Meškovs savu pirmo partiju zaudēja. 2. kārta — Trīs dalībnieki — Alīreza Fīrūzdža, Aleksandrs Predke un Ivans Šaričs — izcīnīja arī otro uzvaru un kļuva par līderiem ar 2 punktiem. Tuvu otrajam panākumam bija arī Arturs Neikšāns, tomēr šoreiz nācās samierināties ar neizšķirtu pēc 142 izdarītajiem gājieniem. Tāpat neizšķirti cīnījās Normunds Miezis, bet Ņikita Meškovs cieta otro zaudējumu. 3. kārta — Pēc uzvaras pār Aleksandru Predki par vienīgo līderi ar 3 punktiem kļuva Alīreza Fīrūzdža, no viņa par puspunktu atpalika sešī dalībnieki, bet par punktu — vēl 35 dalībnieki, tajā skaitā arī Arturs Neikšāns, kas tāpat kā Ņikita Meškovs šajā kārtā spēlēja neizšķirti. Savu pirmo zaudējumu cieta Normunds Miezis. 4. kārta — Līderu cīņās pie pieciem pirmajiem galdiņiem tika fiksēti neizšķirti, un tas palīdzēja Alīrezam Fīrūzdžam saglabāt vienīgā līdera godu ar 3½ punktiem. Aiz viņa ar puspunkta intervālu sekoja vienpadsmit dalībnieki. Latvijas pārstāvjiem šī kārta nebija sekmīga. Arturs Neikšāns principiālā cīņā pret bijušo Latvijas pārstāvi Alekseju Širovu cieta neveiksmi taktiskos sarežģījumos, tāpat otro zaudējumu pēc kārtas cieta Normunds Miezis, un tikai Ņikita Meškovs dalīja punktu uz pusēm. 5. kārta — Līderis Alīreza Fīrūzdža spēlēja neizsķirti ar Maksimu Vašjēru-Lagravu, un tas ļāva viņu panākt Aleksejam Širovam, kas uzvarēja Ivanu Šariču, un Jevgeņijam Najeram pēc uzvaras pār Robertu Ovanisjanu. Trim līderiem bija pa 4 punktiem, aiz viņiem sekoja trīspadsmit šahisti ar 3½ punktiem. Ļoti neveiksmīga šī kārta izvērtās visiem trim Latvijas pārstāvjiem, kuri cieta zaudējumus. 6. kārta — Līderu partijās Alīreza Fīrūzdža pēc taktiskiem sarežģījumiem vienojas par neizšķirtu ar Alekseju Širovu, bet Jevgeņijs Najers nespēja galotnē salauzt Fabiāno Karuānas pretestību. Tas ļāva līderu trijotni panākt Maksimam Vašjēram-Lagravam un Sasikiranam Krišnanam — tagad visiem pieciem līderiem bija pa 4½ punktiem. No viņiem piecpadsmit šahisti atpalika par puspunktu. Latvijas šahisti šo kārtu aizvadīja ar mainīgām sekmēm. Arturs Neikšāns piedzīvoja trešo zaudējumu pēc kārtas, tomēr saglabāja labāko rezultātu starp Latvijas šahistiem. Viņam turnīra vidusdaļā bija 2 punkti. Ņikita Meškovs un Normunds Miezis cīnījās neizšķirti un abiem bija pa 1½ punktam. 7. kārta — Par turnīra vienīgo līderi atkal kļuva Alīreza Fīrūzdža, kas galotnē salauza Jevgeņija Najera pretestību. Pēc šīs kārtas viņam bija 5½ punkti. Pārējās līderu cīņas beidzās neizšķirti, un tas ļāva Maksimam Vašjēram-Lagravam, Sasikiranam Krišnanam un Aleksejam Širovam saglabāt dalīto otro vietu ar 5 punktiem. Aiz viņiem sekoja 28 dalībnieki ar 4½ punktiem. Latvijas šahisti šajā kārtā cīnījās ar mainīgām sekmēm. Pirmo uzvaru turnīra izcīnīja Normunds Miezis, kas pieveica Madagaskaras šahistu Fi Antenainu Rakotomaharo. Arturs Neikšāns ar neizšķirtu pārtrauca savu zaudējumu sēriju, bet Ņikita Meškovs piedzīvoja ceturto zaudējumu šajā turnīrā. 8. kārta — Līderu cīņās Alīreza Fīrūzdža uzvarēja Sasikiranu Krišnanu un ar 6½ punktiem nostiprināja savas vienīgā līdera pozīcijas. No viņa par punktu atpalika desmit šahisti. Latvijas šahisti joprojām cīnījās ar mainīgām sekmēm: Ņikita Meškovs guva savu pirmo uzvaru pret Čīles lielmeistaru Ivanu Moroviču, Arturs Neikšāns dalīja punktu ar Aiku Martirosjanu, bet Normunds Miezis piekāpās Vladislavam Kovaļovam. Pēc šīs kārtas Neikšānam bija 3 punkti, bet Meškovam un Miezim pa 2½ punktiem. 9. kārta — Līderu cīņas svarīgu panākumu guva Fabiāno Karuāna, kas sagādāja pirmo zaudējumu Alīrezam Fīrūzdžam, bet Deivids Hauels uzvarēja Antonu Korobovu. Pēc šīs kārtas Fabiāno Karuānam, Alīrezam Fīrūzdžam un Deividam Hauelam bija pa 6½ punktiem, bet no viņiem par puspunktu atpalika desmit šahisti. Latvijas šahisti Arturs Neikšāns un Normunds Miezis šajā kārtā spēlēja neizšķirti, bet Normunds Miezis zaudēja. 10. kārta — Līderu cīņās Alīreza Fīrūzdža uzvarēja Deividu Hauelu un atkal atguva vienīgā līdera pozīciju. Maksims Vašjērs-Lagravs dalīja punktu ar Fabiāno Karuānu, bet Krievijas lielmeistaru duelī Grigorijs Oparins ar melnajiem pieveica Ņikitu Vitjugovu. Pirms pēdējās kārtas Fīrūzdžam bija 7½ punkti, no viņa par puspunktu atpalika Karuāna un Oparins ar 7 punktiem, bet ceturto vietu dalīja 10 šahisti ar 6½ punktiem. No Latvijas šahistiem Arturs Neikšāns zaudēja Aleksandrai Gorjačkinai, Ņikita Meškovs cīnījās neizšķirti, bet Normunds Miezis guva savu otro uzvaru. Pirms pēdējās kārtas visiem Latvijas šahistiem bija 3½ punkti. 11. kārta — Pēdējā kārtā visas līderu partijas pie pirmajiem 13 galdiņiem beidzās neizšķirti, līdz ar to līderi saglabāja savas vietas: 1. Alīreza Fīrūzdža — 8 punkti, 2. Fabiāno Karuāna, 3. Grigorijs Oparins — abiem pa 7½ punktiem. Latvijas šahisti pēdējā kārtā uzvaras neguva: Arturs Neikšāns un Ņikita Meškovs cīnījās neizšķirti, bet Normunds Miezis zaudēja. Neikšāns un Meškovs guva pa 4 punktiem, bet Miezim bija 3½ punkti. Rudenī Rīgā notiks divi pasaules līmeņa šaha turnīri "Grand Swiss" šaha turnīrs Rīgā notiks bez skatītāju klātbūtnes Latviju "Grand Swiss" turnīros pārstāvēs Meškovs, Miezis un Rogule FIDE Chess.com Grand Swiss Riga: Round 1 recap Rīgā sācies "FIDE Chess.com Grand Swiss" turnīrs "Grand Swiss" turnīru no Latvijas šahistiem ar uzvaru uzsāk Neikšāns Arturs Neikšāns: Mērķis ir nezaudēt nevienu partiju Neikšāns un Miezis "Grand Swiss" otrajā kārtā ar pretiniekiem spēlē neizšķirti Foto: Latvijas lielmeistars Neikšāns starp līderiem FIDE 'Grand Swiss' šaha turnīrā Rīgā Pēc "Grand Swiss" trešās kārtas visi Latvijas šahisti tikuši pie punktiem "Grand Swiss" 4.kārtā Rogulei otrā uzvara, Meškovam otrais neizšķirts Rogulei uzvara, Meškovam neizšķirts, Neikšāns zaudē Širovam 'Grand Swiss' šaha turnīra ceturtajā kārtā Rogulei neizšķirts "Grand Swiss" šaha turnīra piektajā kārtā Aleksejs Širovs starp FIDE 'Chess.com Grand Swiss' turnīra līderiem Rogulei un Golstai uzvaras "Grand Swiss" šaha turnīra sestajā kārtā Miezim uzvara un Neikšānam neizšķirts "Grand Swiss" septītās kārtas spēlēs Meškovam pirmā uzvara un Neikšānam neizšķirts "Grand Swiss" astotās kārtas spēlēs Golstai uzvara "Grand Swiss" devītās kārtas spēlē Lielmeistari dienas attālumā līdz labāko noskaidrošanai "Grand Swiss" turnīrā uzvar Firoudža, Rogulei 34.vieta, Neikšānam — 92. Vietu sadalījuma koeficienti: TB1 — uzlabotais Buhgolca koeficients, TB2 — Buhgolca koeficients, TB3 — Bergera koeficients Kārtas rezultātā pirmais skaitlis apzīmē pretinieka numuru, otrais burts figūru krāsu (w — baltie, b — melnie), trešais skaitlis — partijas rezultātu FIDE Chess.com Grand Swiss 2021 chess tournament official website 2021. gada "FIDE Chess.com Grand Swiss" oficiālā vietne 2021 FIDE Chess.com Grand Swiss 2021. gada "FIDE Chess.com Grand Swiss" vietnē chess-results.com