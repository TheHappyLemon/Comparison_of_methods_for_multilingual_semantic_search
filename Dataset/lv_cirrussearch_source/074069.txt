"Simpsonu filma" (angļu: The Simpsons Movie) ir 2007. gada ASV animācijas filma, kas balstīta uz animācijas seriālu "Simpsoni". Filmas režisors ir Deivids Silvermans, lomas tajā ierunāja Dens Kastellaneta, Džūlija Kevnere, Nensija Kārtraita, Jardlija Smita, Henks Azarija, Harijs Šīrers, Tress Maknīls un Pamela Heidena. Filmas scenāriju sarakstīja vienpadsmit seriāla scenāristi. Filmas pirmizrāde ASV norisinājās 2007. gada 21. jūlijā Vērmontas štata pilsētiņā Springfīldā, kas tika izvēlēta starp trīspadsmit ASV pilsētām ar šādu nosaukumu, kur filmas izrādīšanu sāka sešas dienas ātrāk nekā pārējos ASV kinoteātros. Green Day sniedz koncertu Springfīldā, pēc kura tie noslīkst Springfīldas ezerā, kura piesārņotais ūdens ir saēdis baržu, uz kuras grupa uzstājās. Viņu bērēs mācītājs Lavdžojs lūdz iedzīvotājus sadzirdēt Dieva balsi, un Eibs Simsons pēkšņi redz vīziju par šausmīgiem notikumiem, kas piemeklēs pilsētu, bet tikai Mārdža to uztver nopietni. Līza Simpsone cenšas pārliecināt Springfīldas iedzīvotājus, ka ezeru nepieciešams iztīrīt un, apstaigājot pilsētnieku mājas, satiek Kolinu, puisi no Īrijas, kuru arī uztrauc apkārtējās vides stāvoklis. Līza pamana, ka viņiem ir daudz kas kopīgs un uzreiz iemīlas jaunajā paziņā. Kopā viņi rātsnamā organizē prezentāciju, kur viņiem izdodas pārliecināt mēru aizliegt atkritumu izgāšanu ezerā. Bārts, saderot ar Homēru, brauc ar skrituļdēli no mājām līdz Krastija Burgeram kails, par ko tiek arestēts. Viņš lūdz tēvu atzīt policijai, ka tā bijusi viņa ideja, bet Homērs visu vainu noveļ uz dēlu. Krastija ēstuvē Homērs ierauga sivēnu pavāra cepurē, paņem viņu uz mājām un rūpējas par to, bet Bārts viļas savā tēvā. Homērs pagalmā uzbūvē tvertni cūku mēsliem, kas ātri vien tiek piepildīta, un Mārdža pieprasa, lai Homērs atbrīvotos no tvertnes. Homērs to iemet ezerā, kā dēļ notiek ekoloģiskā katastrofa un Vides Aizsardzības komiteja (VAK, angļu: EPA) ar ASV prezidenta Arnolda Švarcenegera atbalstu pārsedz Springfīldu ar milzīgu stikla kupolu. Pilsētnieki vēlas sodīt vainīgos, bet Simpsoniem izdodas aizmukt no kupola uz Aļasku. VAK nolemj uzspridzināt Springfīldu, un Simpsoni atgriežas dzimtajā pilsētā, lai to nepieļautu. Dens Kastellaneta ierunājis Homēru Simpsonu, Ābrahamu Simpsonu, klaunu Krastiju, Bārniju Gamblu, dārznieku Villiju un Niezīti. Džūlija Kevnere ierunājusi Mārdžu Simpsoni, Petiju un Selmu Buvjē. Nensija Kārtraita ierunājusi Bārtu Simpsonu, Nelsonu Mancu, Ralfu Vigamu un Todu Flandersu. Jardlija Smita ierunājusi Līzu Simpsoni. Henks Azarija ierunājis Mo Sizlaku, Apū Nahasapimapetilonu, Klensiju Vigamu, Karlu Karlsonu, kapteini Horāciju Makkalisteru un Cilvēku-Kameni. Harijs Šīrers ierunājis Bērnsa kungu, Nedu Flandersu, Veilonu Smitersu, Seimūru Skineru, Leniju Leonardu, Džūliusu Hibertu, mācītāju Lavdžoju, Kentu Brokmenu, Kasīti un Oto Manu. Marsija Volesa ierunājusi Ednu Krabapelu. Pamela Heidena ierunājusi Milhausu Van Hūtenu, Džimbo Džonsu un Rodu Flandersu. Džo Mantenja ierunājis Resno Toniju. Erīna Brokoviča ierunājusi sevi. Toms Henkss ierunājis sevi. Green Day ierunājuši sevi. ASV filma tika izlaista ar PG-13 indeksu (Bērniem līdz 13 gadiem tikai vecāku pavadībā), jo filmā esot vairāk nenormatīvās leksikas un tēmu, kas nav paredzētas bērniem, nekā televīzijas seriālā. Grupas Green Day bojāeja parodē pazīstamo epizodi no filmas "Titāniks", kur vijolnieki spēlē savu pēdējo skaņdarbu uz grimstošā kuģa. ASV prezidents filmā ir Arnolds Švarcenegers (dzimšanas vieta — Talas ciems netālu no Grācas, Štīrija, Austrija), kaut gan īstenībā tas nav iespējams, jo par ASV prezidentu var kļūt tikai persona, kas dzimusi ASV. Green Day bērēs tiek atskaņota viena no grupas zināmākām dziesmām — American Idiot sēru versija. Uzraksts, ko Bārts Simpsons raksta uz tāfeles, filmas sākumā ir "I will not illegaly download this movie" (latviešu: Es nelegāli nelejupielādēšu šo filmu). Kad Bārts pastaigājas ar Nedu, Neds stāsta, ka Springfīlda robežojas ar četriem štatiem: Ohaio, Nevadu, Menas štatu un Kentuki, patiesībā tas nav iespējams, jo šie štati atrodas dažādās ASV vietās. Filmā divas reizes tiek apspēlēta angļu paruna Home sweet home (latviešu: Mājas, mīļās mājas): pēc stikla kupola uzstādīšanas Mārdža izšuj uzrakstu Dome sweet dome (latviešu: Kupols, mīļais kupols). Kad viņi aizbrauc uz Aļasku, Mārdža izšuj uzrakstu Nome sweet Nome (latviešu: Nome, mīļā Nome, Nome — viena no vistālākajām Aļaskas pilsētām). Titru laikā Megija pasaka savu otro vārdu — "Turpinājums". Tomēr deviņpadsmitās sezonas astoņpadsmitajā sērijā Mārdža pēc Līzas neveiksmīgās dokumentālās filmas par savu ģimeni teica: "Vairs nekādas Simpsonu filmas". Richard Verrier. «A Homeric journey for animation studio». Los Angeles Times, 2007. gada 28. jūlijā. Arhivēts no oriģināla, laiks: 2009. gada 12. septembrī. Skatīts: 2008. gada 13. janvārī. (angliski) «The Simpsons Movie». Box Office Mojo. Skatīts: 2021. gada 28. jūlijā. (angliski) Vikikrātuvē par šo tēmu ir pieejami multivides faili. Skatīt: Simpsonu filma. Oficiālā tīmekļa vietne (angliski) IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)