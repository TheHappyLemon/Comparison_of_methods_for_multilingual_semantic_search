Žaklīna Renterija (spāņu: Jackeline Rentería Castillo; dzimusi 1986. gada 23. februārī) ir kolumbiešu brīvā stila cīkstone, 2008. un 2012. gada vasaras olimpisko spēļu bronzas medaļas ieguvēja. Žaklīna Renterija dzimusi 1986. gadā nabadzīga būvstrādnieka ģimenē. Brīvajai cīņai pievērsās 2000. gadā. Viņa trenējās Kapačo cīņas klubā (Kali) un sāka piedalīties sacensībās svara kategorijā līdz 55 kg. 2006. gadā Žaklīna Renterija uzvarēja Dienvidamerikas spēlēs Buenosairesā, 2007. gadā — Panamerikas spēlēs Riodežaneiro. 2008. gadā viņa pirmo reizi startēja olimpiskajās spēlēs Pekinā. Izcīnot divas uzvaras viņa iekļuva pusfinālā, kur zaudēja ķīnietei Sjui Li. Gandarījuma cīņā par trešo vietu viņa uzvarēja Rumānijas cīkstoni Anu Mariju Pavālu un ieguva sudraba medaļu. 2012. gada vasaras olimpiskajās spēlēs šo panākumu Žaklīnai Renterijai izdevās atkārtot. Pēc uzvarām astotdaļfinālā un ceturtdaļfinālā, pusfinālā viņa zaudēja Tonijai Verbīkai no Kanādas, bet cīņā par bronzu uzveica krievieti Tatjanu Lazarevu. Savās trešajās olimpiskajās spēlēs Riodežaneiro Žaklīna ceturtdaļfinālā zaudēja Azerbaidžānas pārstāvei Jūlijai Ratkēvičai un palika 8. vietā. 2017. gadā Žaklīna Renterija ieguva bronzas medaļu pasaules čempionātā. Viņa ir arī četrkārtīga Panamerikas čempionātu uzvarētāja. «ackeline Renteria» (angļu). My-Wrestling-Guide.com. Skatīts: 2019-07-29. «Jackeline Rentería logra bronce en la Lucha Olímpica» (spāņu). CARACOL RADIO. 2008. gada 16. augusts. Skatīts: 2019-07-29. Vikikrātuvē par šo tēmu ir pieejami multivides faili. Skatīt: Žaklīna Renterija. Olympedia profils (angliski) FILA profils (angliski)