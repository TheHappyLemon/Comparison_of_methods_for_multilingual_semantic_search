Pauls Gerharts (vācu: Paul Gerhardt, dzimis 1607. gada 12. martā, miris 1676. gada 27. maijā) bija vācu luterāņu teologs, mācītājs un komponists, baznīcas dziesmu mūzikas un lirikas autors. Dzimis Grēfenhainihenes pilsoņu ģimenē. 1627. gadā absolvēja skolu Grimmā, 1642. gadā beidza teoloģijas studijas Vitenbergas Universitātē. Pēc universitātes beigšanas strādāja par mājskolotāju Berlīnē, kur publicēja pirmās kompozīcijas. No 1651. līdz 1657. gadam strādāja par mācītāju Mitenvaldē, vēlāk pārceļoties uz Berlīnes Sv. Nikolaja baznīcu, kur strādāja līdz 1667. gadam. Luterāņu un kalvinistu pretrunu dēļ bija spiests pamest Berlīni, mūža pēdējo posmu strādājot Libenē. Divas trešdaļas no Gerharta dzīves iekrita nemierīgajā Trīsdesmitgadu kara laikā, kas ietekmēja viņa daiļradi. Gerharts ir tādu arī Latvijā pazīstamu baznīcas dziesmu kā "Ak, galva asiņaina", "Kā būs man Tevi saņemt", "Pie Tava šūpļa stāvu es", "Iet lēnprātīgais Dieva Jērs", "Kā es Dievu neslavēšu" autors. Gerharta tekstus savās kompozīcijās izmantojis Johans Sebastiāns Bahs. Vikikrātuvē par šo tēmu ir pieejami multivides faili. Skatīt: Pauls Gerharts. Brockhaus Enzyklopädie raksts (vāciski) Par Paulu Gerhartu www.latvijasluteranis.lv (latviski)