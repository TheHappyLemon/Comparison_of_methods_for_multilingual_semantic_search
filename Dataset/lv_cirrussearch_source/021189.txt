Spānijas eiro monētas ir eiro monētas, kuras izdevusi Spānija. Spānijas eiro monētu valsts puses dizainā izmantoti trīs attēli. Uz 1, 2 un 5 centu monētām attēlota Santjago de Kompostelas katedrāle. Uz 10, 20 un 50 centu monētām attēlots rakstnieks Migels de Servantess, kura darbiem bija ievērojama ietekme uz spāņu valodas un literatūras attīstību, viņa pazīstamākais darbs ir romāns "Dons Kihots", kas tiek uzskatīts par pirmo moderno romānu un vienu no nozīmīgākajiem darbiem pasaules literatūras vēsturē. Uz 1 un 2 eiro monētām, kas izdotas līdz 2014. gadam attēlots Spānijas karalis Huans Karloss I, bet uz kopš 2015. gada izdotajām - Spānijas karalis Felipe VI. Spānija ir izdevusi divas standarta monētu sērijas — pēc 2010. gada izdotajām monētām ir pilnveidots dizains, lai tās atbilstu visām Eiropas Savienības prasībām. Spānija 2 eiro piemiņas monētas izdod kopš 2005. gada. Kopš 2010. gada Spānija izdod UNESCO Pasaules mantojuma objektiem Spānijā veltītu monētu sēriju, kas varētu turpināties līdz 2050. gadam. Bez šīs sērijas Spānija ir izdevusi trīs Eiropas ekonomiskajai vienotībai veltītas monētas, kuras izdeva visas eirozonas valstis kopā un romāna "Dons Kihots" pirmizdevuma 400. gadadienai veltītu monētu 2005. gadā. Turklāt Spānija ir izdevusi vairākas zelta un sudraba piemiņas monētas, kas nav paredzētas apgrozībai. 2005 — Dons Kihots 2007 — 50 gadi kopš Romas līguma noslēgšanas 2009 — 10 gadi kopš Eiropas Ekonomikas un monetārā savienības izveides 2012 — 10 gadi kopš eiro ieviešanas 2014 — Valdnieku maiņa Uz Spānijas monētām ir kaltuves zīme — M burts ar kroni virs tā, kas ir Spānijas Nacionālās naudas un pastmarku fabrikas logo.