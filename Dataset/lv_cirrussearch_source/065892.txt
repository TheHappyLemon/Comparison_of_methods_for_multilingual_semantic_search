NAVTEX (NAVigational TEleX - angļu val.), ko dažreiz raksta Navtex vai NavTex, ir starptautisks automatizēts vidējo viļņu tiešās drukas pakalpojums, kurš ļauj piegādāt kuģiem navigācijas un meteoroloģiskos brīdinājumus un prognozes, kā arī steidzamu jūrniecības drošības informāciju (Marine Safety Information (MSI) - angļu val.). NAVTEX tika izveidots kā lēts, vienkāršs un automatizēts līdzeklis šīs informācijas saņemšanai uz kuģiem jūrā līdz 200 jūras jūdzēm (370 km) no krasta. Pārraižu uztveršana ir par brīvu, jo tās parasti veic nacionālā laikapstākļu iestāde (National Weather Authority - angļu val.) (Itālija), jūras kara flote vai krasta apsardze (kā ASV), vai arī nacionālā kuģošanas iestāde (national navigation authority - angļu val.) (Kanāda). Ja ziņojumi satur laikapstākļu prognozes, tiek lietots saīsināts formāts, kas ir ļoti līdzīgs tam, kuru lieto radio kuģniecības prognozēs. NAVTEX ir Starptautiskās Jūras organizācijas/Starptautiskās Hidrogrāfijas Organizācijas vispasaules navigācijas brīdinājumu dienesta (Worldwide Navigation Warning Service (WWNWS) - angļu val.) sastāvdaļa. Tāpat NAVTEX ir viens no globālās jūras negadījumu un drošības sakaru sistēmas (Global Maritime Distress and Safety System (GMDSS) - angļu val.) pamatelementiem. Atbilstoši starptautiskajai konvencijai par cilvēku dzīvības aizsardzību uz jūras, sākot no 1993. gada 1. augusta, dažām kuģu klasēm obligāti jābūt apgādātām ar NAVTEX uztvērēju. NAVTEX ir starptautiska teleksa sistēma un ir viens no svarīgākajiem globālās jūras negadījumu un drošības sakaru sistēmas elementiem. Sistēma ļauj kuģiem piekrastes ūdeņos saņemt drošības ziņojumus distancēs līdz 200 jūras jūdzēm no krasta, bet atsevišķos gadījumos līdz pat 400 jūras jūdzēm no krasta. Ziņojumus, kas satur jūrniecības drošības informāciju, var pārraidīt NAVTEX sistēmā, Inmarsat uzlabotajā grupas izsaukumā (Enhanced Group Call (EGC) - angļu val.) vai īsviļņu šaurjoslas tiešās drukas (narrow band direct printing (NBDP) - angļu val.) teleksā. Pārraides NAVTEX sistēmā notiek 518 kHz. Sistēma lieto tikai vienu frekvenci. Lai izvairītos no savstarpējiem traucējumiem, jālieto gan samazinātu pārraides jaudu, gan noteiktus frekvences izmantošanas laikus. Rūpīga pārraižu grafiku koordinācija ir obligāta un ļauj raidīt līdz pat 24 stacijām vienā NAVAREA rajonā. Šīs 24 stacijas sadala 4 grupās pa 6 stacijām katrā. Katrai grupai ir atvēlēts stundu ilgs pārraides laiks. Tas nozīmē, ka katra stacija var raidīt 10 minūtes reizi četrās stundās. Rajonos ar mazāk stacijām būs atļauti ilgāki pārraižu laiki. Pastāv 21 jūras rajons, kuros dažādas valdības ir atbildīgas par navigācijas un meteoroloģisko brīdinājumu izplatīšanu jeb 21 NAVAREA rajons. Katrā rajonā NAVTEX stacijas ir ģeogrāfiski atdalītas un apzīmētas ar burtiem no A līdz Z, pie tam katrai stacijai ir savs darba laiks. Dažādos NAVAREA rajonos staciju identifikācijas burts atkārtojas. Šis burts vienmēr ir daļa no ziņojuma preambulas. Katrs konkrēts NAVTEX uztvērējs izlemj, kurus ziņojumus drukāt, atbilstoši: četru zīmju tehniskajam kodam (B1, B2, B3, B4), kurš dots katra ziņojuma preambulā; tam vai katrs konkrēts ziņojums jau ir bijis izdrukāts iepriekš. Atsevišķas, būtiskas drošības informācijas klases, piemēram, navigācijas brīdinājumi, meteoroloģiskie brīdinājumi un meklēšanas un glābšanas (search and rescue (SAR) - angļu val.) informācija, nav izņemamas no drukājamo ziņojumu saraksta, lai nodrošinātu to, ka kuģi vienmēr saņem pašu svarīgāko informāciju. B1 - tehniskā koda zīme, kura apzīmē unikālo viena burta NAVAREA rajona raidošās stacijas identifikatoru. Šī tehniskā koda zīme ļauj kuģa vadītājam izvēlēties tikai tās pārraidošās stacijas, kuras apkalpo interesējošo reģionu. B2 - identificē dažādus ziņojumu tipus, lai ļautu lietotājam izņemt tos, kuri nav vajadzīgi. Tiek lietoti šādi ziņojumu tipi: B3 un B4 tehniskā koda zīmes numurē ziņojumus no 01 līdz 99 kārtībā, kādā tos saņēmusi pārraidošā stacija. Numerācija tiek veikta atsevišķi katrai pārraidošajai stacijai B1 un ziņojumu tipam B2. Sasniedzot 99. numuru, numerācija sākas no jauna piešķirot novecojušo ziņojumu numurus. Ja zīmes B3 un B4 veido numuru 00, tad neatkarīgi no pārraidošās stacijas (B1) vai arī tā, ka ziņojums jau iepriekš ticis uztverts bez kļūdām, visi pārraidošo staciju uztverošie uztvērēji ziņojumu izdrukās. D tipa ziņojumus (SAR informācija) vienmēr numurē ar 00. NAVTEX ziņojuma piemērs: Starptautiskais NAVTEX pakalpojums tiek sniegts angļu valodā un savā uzbūvē ir līdzīgs visā pasaulē. Tomēr pastāv arī nacionālās pārraides, nacionālajās valodās, bet ziņojumu preambulai izmanto tādu pašu formātu kā starptautiskajām pārraidēm. Atvēlētās frekvences ir 490 kHz un 4209,5 kHz. NAVTEX uztvērēji ir ļoti kompakti un tajos ir iebūvēts vai arī tiem ir pievienots printeris. Kuģi spēj uztvert jūrniecības drošības informāciju automātiskā režīmā 24 stundas diennaktī. Saņemtie ziņojumi tiek uzglabāti atmiņā un izdrukāti ar iebūvēto printeri. Mikroprocesors nodrošina to, ka ziņojums tiks izdrukāts tikai vienu reizi. Uztveršanas kļūdu novēršanai lieto secīgo kļūdu labošanu (Forward Error Correction (FEC) - angļu val.). Katra ziņojuma rakstu zīme tiek pārraidīta divas reizes ar trīs rakstu zīmju nobīdi, piemēram, ...ABCDE... tiek pārraidīts kā ...A.B.CADBEC.D.E... Šeit punkts apzīmē laika intervālu, kurā varētu tikt pārraidīta rakstu zīme, ja tādu pārraidīt būtu nepieciešams. Rakstu zīme tiek izdrukāta tikai tad, ja tā saņemta abās pārraides reizēs un ir vienāda. Pretējā gadījumā rakstu zīme izdrukā tiek aizstāta ar * simbolu. Tomēr bieži vien pat nepilnīgu ziņojumu ar * simboliem var saprast no tā konteksta. Tā kā NAVTEX uztvērējs savos izmēros ir salīdzinoši mazs, tas ir vērtīgs papildus aprīkojums mazākiem zvejas kuģiem un jahtām. Gorelikov N. GMDSS Operators Course. 167. 168. lpp. Hepburn W. Worldwide Navtex Broadcasts MF Maritime Stations William Hepburn's DX Info Centre 2022. gada 12. decembris. Skatīts: 2023. gada 27. februārī Universālais koordinētais laiks (Universal Time Coordinated (UTC) — angļu val.) Gorelikov N. GMDSS Operators Course. 168. lpp. Uztvērēji izmanto B2 zīmi, lai identificētu tos ziņojumus, kurus, to svarīguma dēļ, nedrīkst nedrukāt Fastnet Radio GMDSS Marine Radio Decoder FMD25 Manual Kreiger Electronic Systems, 2005. gada oktobris. 5-3. lpp. Gorelikov N. GMDSS Operators Course. 169. 170. lpp. Gorelikov N. GMDSS Operators Course. 170. lpp. Gorelikov N. GMDSS Operators Course. 172. 173. lpp. NAVTEX data format Frisnit Navtex Decoder. Skatīts: 2023. gada 6. martā NAVTEX pārraides tiešsaistē Videolekcija par NAVTEX (krieviski)