Kazino (no itāļu: casino — 'mājiņa') ir iestāde, kurā tiek rīkotas dažādas azartspēles. Sākotnēji tā bija publiska zāle mūzikai un dejām, pašreizējiem mērķiem kazino tiek izmantoti kopš 19. gadsimta otrās puses. Starp populārākajiem kazino centriem ir Montekarlo, Lasvegasa, Atlantiksitija un Makao. ASV Nevadas štatā (kur atrodas Lasvegasa) gandrīz 40% no nodokļu ieņēmumiem ir no azartspēlēm. Kazino parasti tiek piedāvātas dažāda veida azartspēles. Populārākās azartspēles ir spēļu automāti, rulete, dažādas kāršu spēles, piemēram, pokers, un citas. Kazino parasti tiek pieņemtas visas likmes, kas ir zem noteikta līmeņa, līdz ar to spēlētājs nevar nopelnīt vairāk, nekā kazino ir gatavs samaksāt. Lielajiem likmju licējiem kazino piedāvā dažādas īpašas priekšrocības, piemēram, tiek piedāvāti luksusa numuriņi viesnīcās, pazeminātas maksas transports, bezmaksas dzērieni un cigaretes, kamēr viņi atrodas kazino. Kazino dizainu uzskata par nozīmīgu faktoru, lai veicinātu azartspēles, un tas ietver kazino plānojuma, dekorāciju un atmosfēras optimizēšanu. Faktori, kas ietekmē azartspēļu tendences, ir skaņa, smarža un apgaismojums. Nataša Dava Šīla, Masačūsetsas Tehnoloģiju institūta antropoloģe, apraksta Silicon Gaming kompānijas praksi likt tās spēļu automātiem rezonēt “universāli patīkamā Do notī, atlasot esošās kazino skaņu ainavas, lai radītu skaņu, kas iepriecinātu". Interneta kazino ir vietne, kura piedāvā tradicionālās un citas azartspēles. Deviņdesmito beigās kompānija “Microgaming ltd.” izveidoja pirmo interneta kazino. Desmitgades beigās pieredzētais interneta uzplaukums radīja lielu šāda veida kazino skaita pieaugumu visā pasaulē. Līdz ar šo popularitātes vilni tika izveidoti vairāki likumi, kas nodrošināja, ka interneta azartspēļu kompānijas ir licenzētas, godīgas un “caurspīdīgas”. Vairāku spēlētāju azartspēļu platforma tika radīta 1999. gadā. Tā bija pirmā platforma, kurā cilvēki varēja spēlēt azartspēles, kā arī sazināties ar citiem spēlētājiem. 2000. gadu sākumā azartspēles tiešsaistē aktīvi spēlēja 8 miljoni cilvēku visā pasaulē. Par spīti dažādām tiesību aktu radītajām grūtībām, interneta azartspēļu izaugsme tikai turpinājās. 2000. gadu pirmās dekādes beigās tiešsaistes azartspēļu ienākumi jau bija mērāmi vairākos miljardos. Latvijā ar interneta kazino pārraudzību un licencēšanu nodarbojas Latvijas Republikas Izložu un Azartspēļu inspekcija (IAUI). Šobrīd Latvijā licences saņēmuši septiņpadsmit, no kuriem darbojas piecpadsmit licencēti interneta kazino. Sākot ar 2020. gada 1. janvāri azartspēļu spēlētāji vēlēšanās gadījumā var sevi iekļaut īpašā pašatteikušos personu reģistrā, kurā iekļautajiem tiek noliegts piedalīties azartspēlēs. Šis reģistrs izveidots, lai atbalstītu cilvēku tiesības atturēties no pārmērīgas tieksmes uz dažādu azartspēļu spēlēšanu vai piedalīšanos interaktīvajās izlozēs. Liegums attiecas uz piedalīšanos visās likumā minētajās azartspēlēs un interaktīvajās izlozēs. Kopš 2020. gada 1. janvāra pieprasījumu cilvēks var iesniegt inspekcijā vai spēļu organizēšanas vietā personiski rakstveidā vai arī lietojot interaktīvo azartspēļu un izložu organizētāju vietnēs pieejamo saiti uz attiecīgo inspekcijas vietnes sadaļu, vai arī attālināti elektroniskā veidā, autentifikācijai izmantojot elektroniskās atpazīšanas līdzekļus. Svešvārdu vārdnīca (trešais izd.). Jumava. 2007. 350. lpp. ISBN 978-9984-38-332-3. IAUI. «Interaktīvo azartspēļu licences». www.iaui.gov.lv (lv-lv). Arhivēts no oriģināla, laiks: 2017-12-28. Skatīts: 2018-09-04. «Licencētie azartspēļu organizētāji | Izložu un azartspēļu uzraudzības inspekcijas». www.iaui.gov.lv (latviešu). Skatīts: 2022-04-26. «Līdz šim no azartspēlēm labprātīgi atteikušās apmēram 1600 personas». LA.LV (latviešu). Skatīts: 2020-01-30. «Izložu un Azartspēļu Uzraudzības Inspekcija». www.iaui.gov.lv. Arhivēts no oriģināla, laiks: 2020-01-30. Skatīts: 2020-01-30. Vikikrātuvē par šo tēmu ir pieejami multivides faili. Skatīt: Kazino. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)