Šarlīze Terona (angļu: Charlize Théron; dzimusi 1975. gada 7. augustā) ir dienvidāfrikāņu un amerikāņu kino aktrise un producente, kā arī bijusī modele. Terona dzimusi Dienvidāfrikā. 16 gadu vecumā viņa uzvarēja modeļu atlases konkursā. Tā rezultātā viņa noslēdza līgumu ar modeļu aģentūru un pārcēlās uz Milānu. Kad līgums ar aģentūru beidzās, palika uz dzīvi ASV, Ņujorkā. Sākotnēji viņa vēlējās uzsākt dejotājas karjeru un pat iestājās baleta skolā, tomēr traumas dēļ atmeta šo ieceri. Tad Terona izlēma doties uz Losandželosu, lai uzsāktu aktrises karjeru. Sākotnēji viņa spēlēja mazas lomas dažādās filmās, tomēr jau 1998. gadā viņa ieguva iespēju spēlēt galvenajās lomās. Terona ieguvusi Amerikas Kinoakadēmijas balvu kā labākā aktrise galvenajā lomā, kā arī Zelta globusa balvu par lomu filmā "Monstrs" (2003). Vēlreiz tikusi nominēta abām šīm balvām par lomu filmā "Ziemeļu zeme" (North Country, 2005). 2005. gadā Teronai piešķirta zvaigzne Holivudas Slavas alejā. Attēlojusi lomas arī tādās pazīstamās filmās kā "Sātana advokāts" (The Devil's Advocate, 1997), "Sidra nama likumi" (1999), "Henkoks" (2008), "Prometejs" (2012), "Trakais Makss: Skarbais ceļš (2015), "Ātrs un bez žēlastības 8" (2017), "Eksplozīvā blondīne" (2017) un "Skandāls" (2019). Vikikrātuvē par šo tēmu ir pieejami multivides faili. Skatīt: Šarlīze Terona. IMDb profils (angliski) AllMovie profils (angliski) Box Office Mojo profils (angliski) Encyclopædia Britannica raksts (angliski) Brockhaus Enzyklopädie raksts (vāciski) Šarlīzes Teronas biogrāfija (angliski)