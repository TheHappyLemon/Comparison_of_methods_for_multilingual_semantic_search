Mārtiņš Sirmais (dzimis 1982. gada 15. jūlijā) ir latviešu orientierists. Viņš ir divkārtējs Eiropas čempionāta sudraba medaļas ieguvējs. M. Sirmais uzaudzis un sācis trenēties orientēšanās sportā Madonā, šobrīd dzīvo Rīgā. Latvijā pārstāv Cēsu novada klubu Meridiāns OK/CPSS, bet starptautiskajās sacensībās Somijas komandu Turun Metsänkävjät. Lielākie sasniegumi M. Sirmajam izdevušies starptautiskajās sacensībās, kas notikušas Baltijas valstīs. Izcīnījis divas sudraba medaļas Eiropas čempionātā vidējā distancē — 2006. gadā Otepē (tikai 7 sekundes zaudēja uzvarētājam Tjerī Žoržu no Francijas) un 2008. gadā Ventspilī. 2009. gada Pasaules čempionātā Miškolcā, Ungārijā, izcīnīja 4. vietu Latvijas stafetes komandas sastāvā, kas ir viņa augstākais sasniegums Pasaules čempionātos. Individuāli labākā ir 5. vieta sprintā 2007. gadā Kijevā, Ukrainā. Augstāko vietu Pasaules kausa kopvērtējumā (13.) izcīnījis 2007. gada sezonā, savukārt augstākajā vietā pasaules rangā (6.) bijis 2008. gadā. Vienpadsmit reizes svinējis uzvaru prestižākajās daudzdienu sacensībās Baltijā — "Kāpas" trīsdienās (2004—2023), tādējādi ir visu laiku titulētākais šo sacensību dalībnieks. Oficiālā tīmekļa vietne Twitter profils World Ranking profils (angliski) WorldofO profils (angliski)