Konstantīns Feoktistovs (krievu: Константин Петрович Феоктистов; dzimis 1926. gada 7. februārī, miris 2009. gada 21. novembrī) bija PSRS kosmonauts, kosmiskās tehnikas konstruktors. Viņš bija pirmais kosmonauts, kurš nebija militārais pārstāvis un vienīgais PSRS kosmonautikas vēsturē, kurš nebija PSRS komunistiskās partijas biedrs. Konstantīns Feoktistovs dzimis Voroņežā. Jau skolas laikā interesējies par kosmiskajiem lidojumiem, tāpēc pēc skolas beigšanas nolēmis iestāties aviācijas institūtā. 1942. gadā Otrā pasaules kara laikā 16 gadu vecumā kā brīvprātīgais aizgāja karot, bija izlūks. Kādā izlūkgajienā Feoktistovu sagūstīja vācieši un gribēja nošaut. Pēc šāviena viņu uzskatīja par mirušu, bet izrādījās, ka viņš bija tikai ievainots kaklā un zaudējis samaņu. Naktī Konstantīns atguva samaņu un atgriezās pie savējiem. Pēc ārstēšanās demobilizēts. 1943. gadā K. Feoktistovs pabeidza skolu Kokandā, Uzbekijas PSR. Pēc tam iestājās N. Baumana vārdā nosauktajā Maskavas augstākajā tehniskajā skolā, kur pabeidza 1949. gadā. Pēc augstskolas beigšanas strādāja Zinātniski pētnieciskajā institūtā 1 (NII-1) Mihaila Tihonravova grupā. 1955. gadā Feoktistovs kopā ar Tihonravovu pārgāja uz Sergeja Koroļova konstruktoru biroju OKB-1. Tur viņš piedalījās Pirmā Zemes mākslīgā pavadoņa izstrādē. Vēlāk viņš bija kosmosa kuģa Vostok projektēšanas vadītājs. Pēc veiksmīgi palaisto kosmosa kuģu Vostok lidojumiem tika pieņemts lēmums kosmosā sūtīt vairāku cilvēku apkalpi, no kuriem viens būtu komandieris (pieredzējis lidotājs), viens zinātniskais līdzstrādnieks (inženieris) un viens ārsts. K. Feoktistovs kā izcils kosmosa kuģa sistēmu pārzinātājs uzreiz pieteica savu kandidatūru. Viņu atbalstīja S. Koroļovs, kurš panāca to, ka tika samazinātas medicīniskās prasības kandidātam, lai Feoktistovs tiktu apstiprināts lidojumam. Feoktistovs izgāja pilnu kosmonauta sagatavošanas kursu. 1964. gada 12. oktobrī startēja kosmosa kuģis Voshod, kurā kopā ar Konstantīnu Feoktistovu lidoja arī Vladimirs Komarovs un Boriss Jegorovs. Šī bija pirmā reize pasaulē, kad vienā kosmosa kuģī lidoja vairāk nekā viens cilvēks. Lidojums ilga 24 stundas. Pēc kosmiskā lidojuma Feoktistovs turpināja konstruktora darbību OKB-1. Viņa vadībā tika projektēti kosmosa kuģi Sojuz, Sojuz T, Sojuz TM, Progress, Progress-M, ka arī orbitālās stacijas Saljut, Mir. 1968. gadā kopā ar kosmonautu grupu Mēness lidojumu programmas ietvaros brauca uz Somāliju, lai pētītu zvaigžņoto debesi. 1980. gadā no maija līdz oktobrim K. Feoktistovs gatavojās otrajam kosmiskajam lidojumam. Viņam kopā ar Leonīdu Kizimu un Oļegu Makarovu kosmosa kuģī Sojuz T-3 vajadzēja doties uz orbitālo staciju Saljut-6, lai veiktu termoregulācijas sistēmas remontu. 1980. gada oktobrī medicīnas komisija nepielaida Feoktistovu lidojumam veselības problēmu dēļ. Viņa vietā uz staciju aizlidoja Genādijs Strekalovs. No kosmonautu grupas aizgāja 1987. gadā. 1989. gadā Feoktistovs atstāja darbu NPO "Energija" (agrāko OKB-1), kur viņš bija galvenā konstruktora vietnieks. Kopš 1990. gada pasniedza N. Baumana vārdā nosauktajā Maskavas augstākajā tehniskajā skolā, kur ieguva tehnisko zinātņu doktora grādu. Viņš publicējis vairāk nekā 150 zinātnisko darbu un veicis 20 izgudrojumus. Konstantīna Feoktistova vārdā nosaukts Mēness krāteris. Умер Константин Феоктистов – первый «гражданский» в космосе Arhivēts 2009. gada 25. novembrī, Wayback Machine vietnē. Новые Известия, 2009-11-22 Vikikrātuvē par šo tēmu ir pieejami multivides faili. Skatīt: Konstantīns Feoktistovs. Encyclopædia Britannica raksts (angliski) Feoktistova biogrāfija (krieviski) Feoktistovs Padomju Savienības Varoņu mājaslapā (krieviski)