Pauropodi (Pauropoda) ir daudzkāju apakštipa klase. Pauropodi atklāti tikai 1886. gadā. To bioloģija un ekoloģija ir maz pētīta. Ļoti sīki (0,5—2 mm), balti daudzkāji, kuriem tāpat kā tūkstoškājiem ir tikai 2 žokļu pāri, proti, augšžokļi un apakšlūpa, kas atgādina gnatohilāriju. Taustekļi trijžuburu vicas veidā. Viduklis, ieskaitot anālo segmentu, sastāv no 12 segmentiem; pirmais segments ar kāju rudimentiem, katram no nākamajiem 9 segmentiem ir pāris attīstītu kāju, pēdējiem diviem to nav. Tergītu mazāk nekā segmentu, proti, 6—10. Acu nav. Dzimumatvere atrodas starp otrā pāra kājām. Attīstība ar anamorfozi: pazīstami kāpuri ar 3, 5, 6 un 8 kāju pāriem. Pauropodi sastopami augsnē (līdz 10—20 cm. dziļumā), trūdošos celmos un lapās, kā arī zem sūnām. Pārvietojoties veic straujas kustības. Baidās no Saules gaismas. Pārtiek, acīmredzot, no augsnes barības vielām vai izsūc sēņu hifas. Pasaulē zināmas apmēram 400 sugas no 4 vai 5 dzimtām. Latvijā konstatētas 2 sugas (Pauropus huxleyi un Allopauropus danicus). klase: Pauropodi (Pauropoda) kārta: Pauropodina dzimta: Afrauropodidae dzimta: Brachypauropodidae dzimta: Eurypauropodidae dzimta: Millotauropodidae dzimta: Pauropodidae Vikikrātuvē par šo tēmu ir pieejami multivides faili. Skatīt: Pauropodi. Latvijas pauropodu sugas