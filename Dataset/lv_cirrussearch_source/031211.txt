Latvijas Republikas Neatkarības atjaunošanas diena ir svētku diena, kad tiek atzīmēta 1990. gada 4. maijā Latvijas PSR Augstākās Padomes pieņemtā „Deklarācija par Latvijas valstiskās neatkarības atjaunošanu”. 4. maijs ir valsts brīvdiena. 1990. gada 4. maijā Latvijas PSR Augstākā Padome pieņēma deklarāciju par Latvijas Republikas neatkarības atjaunošanu, kā arī noteica pārejas posmu no Latvijas Republikas Augstākās Padomes līdz Saeimas sasaukšanai. Šim notikumam par godu 1990. gada 3. oktobrī likums "Par svētku un atceres dienām" tika papildināts ar 4. maiju un šī diena tika atzīmēta kā piemiņas diena ar oficiālo nosaukumu "Latvijas Republikas Neatkarības deklarācijas pasludināšanas diena". Kopš 2002. gada 9. aprīļa šī diena tika noteikta kā svētku diena (brīvdiena). 2007. gada 12. jūnijā pieņēma grozījumus likumā "Par svētku, atceres un atzīmējamām dienām", kurā teikts, ka ja 4. maijs iekrīt sestdienā vai svētdienā, tad nākamā darba diena ir brīvdiena. 2011. gada 27. aprīlī prezidents Valdis Zatlers parakstīja grozījumus, kuros noteikta svētku dienas pārdēvēšana par "Latvijas Republikas Neatkarības atjaunošanas dienu". Kopš 2016. gada 4. maija, sekojot Kultūras ministrijas Latvijas valsts simtgades biroja aicinājumam, šo godina ar "Baltā galdauta svētkiem", klājot svinību galdu ar baltu galdautu. «Likums "Par svētku, atceres un atzīmējamām dienām"». likumi.lv. Skatīts: 2016-02-14. «Grozījumi likumā "Par svētku un atceres dienām"». likumi.lv. Skatīts: 2016-02-14. «Grozījumi likumā "Par svētku, atceres un atzīmējamām dienām"». likumi.lv. Skatīts: 2016-02-14. «Grozījumi likumā "Par svētku, atceres un atzīmējamām dienām"». likumi.lv. Skatīts: 2016-02-14. «Baltā galdauta svētki». Skatīts: 2020-11-18. Latvijas Republikas proklamēšanas diena