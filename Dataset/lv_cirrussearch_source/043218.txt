"Vilku midzenis" (vācu: Wolfsschanze, poļu: Wilczy Szaniec) bija Ādolfa Hitlera Austrumu frontes militārais vadības centrs Otrajā pasaules karā. To "Barbarosas" operācijas sākumam 1941. gadā uzbūvēja Organisation Todt. "Vilku midzenis" kļuva par galveno no fīrera vadības centriem Austrumeiropā. Augstākās slepenības un augstākās drošības objekts atradās Mazūrijas mežos apmēram 8 km uz austrumiem no mazās Rastenburgas pilsētas (mūsdienās Kentšina). Centrālajam kompleksam bija trīs drošības zonas. Neraugoties uz drošības pasākumiem, tieši "Vilku midzenī" notika nopietnākais Hitlera atentāta mēģinājums, ko izpildīja Klauss fon Štaufenbergs. Hitlers pirmoreiz "Vilku midzenī" ieradās 1941. gada 23. jūnijā. Kopumā te pavadījis vairāk nekā 800 dienu 3,5 gadu ilgā periodā, pēdējoreiz šeit bijis 1944. gada 20. novembrī. 1944. gada vidū tika uzsākts darbs pie vairāku ēku paplašināšanas, tomēr tas netika pabeigts, jo padomju spēki tuvojās. Objekts tika uzspridzināts 1945. gada 25. janvārī — 48 stundas pirms padomju karaspēka ierašanās. Mūsdienās šis ir tūrisma objekts. Vikikrātuvē par šo tēmu ir pieejami multivides faili. Skatīt: Vilku midzenis. Krievijas Lielās enciklopēdijas raksts (krieviski) Oficiālā tīmekļa vietne