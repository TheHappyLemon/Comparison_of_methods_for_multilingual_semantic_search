Hesburger ir lielākais ātras ēdināšanas restorānu tīkls Somijā un Baltijas valstīs. Hesburger ir somu ģimenes uzņēmums, kas savu darbību uzsāka, atverot nelielu grila kiosku 1960. gados. Šodien, vairāk nekā 50 gadus vēlāk, Hesburger ir pārstāvēts 9 valstīs, un kopējais restorānu skaits sasniedz 500. Uzņēmuma galvenais birojs atrodas Somijā, Turku. Hesburger savu pirmo restorānu Baltijā atvēra Igaunijā, 1996. gadā, savukārt pirmais restorāns Latvijā tika atvērts 2004. gada 29. jūnijā Rīgā, iepirkšanās centrā “Olympia” (šobrīd – Olimpia). 2020. gadā Latvijā darbojas jau 50 restorāni ar plašu reģionālo pārklājumu. Hesburger tīklā strādā vairāk nekā 6700 darbinieku, no kuriem Latvijā uzņēmuma komandu veido 670 profesionāļu. Ātrās ēdināšanas restorānu ķēdes vēsture aizsākās 1966.gadā, kad Heiki Salmela 20 gadu vecumā atvēra pirmo ielas kiosku Somijas pilsētā Nāntali (Naantali). Uzņēmuma nosaukums ir radies no tā dibinātāja Heiki Salmelas draugu radītās iesaukas “Hese”. Vēlāk, 1980. gadā Heiki Salmela atvēra pirmo Hesburger restorānu pilsētā Turku, kas arī aizsāka Somijā pirmā ātrās ēdināšanas restorānu tīkla izveidi. Hesburger tīkls šobrīd ir pārstāvēts 9 valstīs - Somijā, Igaunijā, Latvijā, Lietuvā, Vācijā, Krievijā, Ukrainā, Baltkrievijā un Bulgārijā. Baltijas valstīs darbojas 155 Hesburger restorāni, bet visā ķēdē  - 500 restorāni. Sākotnēji restorānā piedāvātais sortiments bija neliels, taču laikam ejot, tas būtiski pilnveidojies un šodien piedāvā dažāda veida burgerus, tortiljas, uzkodas, veģetārās maltītes, dzērienus un saldos ēdienus. Hesburger rūpnīcā Hes-Pro Somijā tiek izstrādātas un ražotas dažāda veida mērces, kas tiek iekļautas produktu receptēs. Ik gadu rūpnīcā tiek izgatavots aptuveni viens miljons kilogramu Hesburger kečupa. Tas ir aptuveni 30% no visām Hesburger saražotajām mērcēm. «Hesburger - Organisaatio ja tunnusluvut». www.hesburger.fi. Skatīts: 2020-06-09. «Heikki Salmela». City (somu). Skatīts: 2020-06-04. «Hesburger - Restorānu ķēde šobrīd». www.hesburger.lv. Skatīts: 2020-06-04. «Hesburger - Produkti». www.hesburger.lv. Arhivēts no oriģināla, laiks: 2020-06-04. Skatīts: 2020-06-04. «Hesburger - Pašu radīta recepte». www.hesburger.lv. Skatīts: 2020-06-04.