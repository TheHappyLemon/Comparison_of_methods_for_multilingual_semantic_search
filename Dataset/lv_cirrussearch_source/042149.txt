Koordinātas: 58°33′51″N 23°02′49″E﻿ / ﻿58.56417°N 23.04694°E﻿ / 58.56417; 23.04694 Zoneburgas pils (vācu: Soneburg) jeb Zonenburgas pils, arī Māsi ordeņa pils, (igauņu: Maasi ordulinnus, Maasilinn) bija Livonijas ordeņa būvēta Zoneburgas fogta pils, kas kontrolēja pārcelšanos pāri jūras šaurumam starp Sāmsalu, Muhu salu un kontinentu. Līdz mūsdienām ir saglabājušās cietokšņa drupas pē Māsi ciema Sāremā apriņķī Sāmsalas austrumu piekrastē. Kopš 13. gadsimta daļu no Sāmsalas pārvaldīja Livonijas ordenis, daļu — Sāmsalas—Vīkas bīskapija. Jurģa nakts sacelšanās laikā sāmsalieši 1343. gadā ieņēma Poides cietoksni. Livonijas ordenis iebruka salā 1344. gada februārī un nogalināja igauņu ķēniņu Vessi. Lai novērstu turpmākos sāmsaliešu karaspēka iebrukumus pāri jūras šaurumiem, 1345. gadā Livonijas ordenis uzcēla Zoneburgas cietoksni. 1518. gadā uzbūvēja priekšpils nocietinājumus. Pēc Livonijas konfederācijas sabrukuma ordenis 1560. gada 15. aprīlī pēdējais Sāmsalas—Vīkas katoļu bīskaps Jānis V fon Minhauzens savu bīskapiju pārdeva Dānijas karalim Frederikam II, kura jaunākais brālis Magnuss, vēlākais Livonijas karalis, tika ievēlēts par bīskapu. Teritoriju apvienošanas nolūkā Dānija 1564. gadā iemainīja Sāmsalas—Vīkas bīskapijas kontinentālo daļu pret to Sāmsalas daļu, kas agrāk piederēja Livonijas ordenim, tādējādi Zoneburgas pils kļuva par Dānijas īpašumu. Livonijas kara laikā 1568. un 1575. gadā Zoneburgas pili iekaroja Zviedrijas karaspēks un sāka to atjaunot. Pēc pils atgūšanas 1576. gadā Dānijas karavīri pili uzspridzināja un tā vairs netika atjaunota. Rusova hronika par Zoneburgas pils celšanu mestra Burharda laikā: ... "Pēc tam mestris Burchards Dreilēvs ziemas laikā devās uz Sāmsalu un apmetās ar savu kaŗaspēku pie Karisas, neiesākdams nekādus kaŗa darbus. Šī kaŗa gājiena mērķis bija sodīt sacēlušos Sāmsalas zemniekus, kuŗi Peidē bija nokāvuši fogtu, visu konventu un visus vāciešus. Kaŗaspēks izvandīja visu Sāmsalu un nokāva 9000 cilvēku, vecus un jaunus. Sāmsalieši lūdza viņus apžēlot, kas arī tapa darīts, uzliekot viņiem smagus noteikumus un pienākumus. Viņiem bija jāizdod visi ieroči un jāsaved Leales pilī un tūlīt jāķeŗas pie Zonenburgas pils celšanas, ja viņi gribēja palikt pie dzīvības. Tas notika 1345. gadā.". Pilsdrupu izpēte atklāja, ka pils sastāvēja no kvadrāta formas torņa, ko ietvēra brīvas sienas kvadrāta formā 46 x 12 m, sienu biezums — 2—3 m. 2001. gadā uzsāka Soneburgas ordeņa pilsdrupu konservācijas darbus. K. Aluvee "Eesti keskaegsed linnused", Таллин, 1993. A. Tuulse "Die Burgen in Estland und Lettland", 1942. Средневековые замки Эстонии Māsi ordeņa pils drupas visitestonia.com