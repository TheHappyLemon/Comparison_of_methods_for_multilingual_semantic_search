Gravity Recovery and Interior Laboratory jeb GRAIL bija ASV kosmiskā misija Mēness gravitācijas lauka kartēšanai, lai noteiktu tā iekšējo struktūru. Tā ietilpa NASA Discovery programmā un sastāvēja no diviem kosmiskiem aparātiem GRAIL A (Ebb) un GRAIL B (Flow), kuri tika palaisti 2011. gada septembrī. GRAIL gravitācijas kartēšanas tehnoloģija bija līdzīga tai, ko izmantoja Zemes kartēšanai ar Gravity Recovery and Climate Experiment (GRACE). GRAIL primārie zinātniskie uzdevumi: Mēness garozas un litosfēras struktūras kartēšana; Mēness asimetriskās termālās evolūcijas izprašana; noteikt triecienkrāteru pazemes struktūru un Mēness maskonu izcelsmi; noskaidrot garozas brekčiju un magmatisma īslaicīgo evolūciju; gūt ieskatu Mēness iekšējā uzbūvē; noteikt Mēness iekšējā kodola robežas un izmērus. GRAIL abi aparāti izgatavoti uz Lockheed Martin XSS-11 mazo pavadoņu platformas bāzes. Zinātniskie instrumenti aizgūti no GRACE misijas. Katra zonde bija taisnstūra prizma ar masu 132,6 kg; kopā ar degvielu tās masa bija 202,4 kg. Pavadonī bija 22 N dzinējs; precīzai kosmiskā aparāta orientēšanai tika izmantota karstas gāzes sistēma un trīs žiroskopi. Sakariem ar Zemi tika izmantota S-josla. Lai veiktu augstas precizitātes attālumu mērīšanu starp abām zondēm, izmantoja Ka-joslas aparatūru un Lunar Gravity Ranging System (LGRS). GRAIL bija apgādāti arī ar kamerām, kas paredzētas izglītojošiem mērķiem un publikas interesei. GRAIL tika palaisti 2011. gada 10. septembrī 13:08:52 UTC ar nesējraķeti Delta 7920H-10 no Kanaveralas zemesraga Gaisa spēku stacijas. 2011. gada 31. decembrī 21:21 UTC GRAIL-A iegāja Mēness orbītā. Savukārt GRAIL-B Mēness orbītā tika ievadīts 2012. gada 1. janvārī 22:44 UTC. Zinātniskie pētījumi sākti 2012. gada 8. martā. Primārā misija ilga nepilnus trīs mēnešus (89 dienas), līdz 29. maijam, kad tika izslēgti instrumenti. GRAIL misija bija ieplānota starp Mēness aptumsumiem, un 4. jūnijā notika kārtējais aptumsums. sākās septembrī. Martā misija tika pagarināta vēl uz trīs mēnešiem, kas tika sākta 30. augustā un ilga līdz decembrim. 2012. gada 17. decembrī 22:07 UTC tika ieslēgti Ebb dzinēji bremzēšanas manevram, kas ilga 55,8 sekundes. Pēc 16 s tika sākts analoģisks manevrs ar kosmisko aparātu Flow, kas ilga 55,4 s. 22:28:51 UTC Ebb ietriecās Mēness ziemeļpola krātera Goldschmidt tuvumā, vietā ar koordinātām 75,62° ziemeļu platuma un 26,63° rietumu garuma, kura nosaukta šajā gadā mirušās kosmonautes Sallijas Raidas vārdā. 22:29:21 UTC turpat nokrita arī zode Flow. GRAIL lunar gravity mission extended until December STEPHEN CLARK, SPACEFLIGHT NOW, 2012-03-21 (angliski) NASA Lunar Spacecraft Complete Prime Mission Ahead of Schedule NASA, 2012-05-29 (angliski) Зонды GRAIL упали на Луну Журнал «Новости космонавтики», 2012-12-18 (krieviski) NASA's GRAIL lunar satellites end mission with a bang STEPHEN CLARK, SPACEFLIGHT NOW, 2012-12-17 (angliski) GRAIL MIT vietnē (angliski) GRAIL NASA Discovery program (angliski)