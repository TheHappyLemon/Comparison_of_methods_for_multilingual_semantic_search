See Emily Play ir britu psihodēliskā roka grupas Pink Floyd otrais singls. Dziesmas autors ir grupas toreizējais līderis Sids Barets, viņš arī izpilda solovokālu. Lai gan dziesmu nebija domāts iekļaut albumā, tā ir izdota Pink Floyd debijas albuma 'The Piper at the Gates of Dawn' amerikāņu versijā un vēlāk parādījusies arī vairākās izlasēs, ieskaitot Relics, Works, Shine On, Echoes: The Best of Pink Floyd un dažādās citās. Šī dziesma ir arī pirmais grupas kopdarbs ar producentu Normenu Smitu. Dziesmai ir zināmas daudzas kaverversijas, taču zināmākā no tām ir Deivida Bovija versija no albuma Pin Ups Sākotnēji dziesma tika izpildīta ar nosaukumu Games for May, dažreiz arī Free Games for May, koncerta dēļ, kurā Pink Floyd bija piedalījušies. Pastāv fakts, ka slaidģitāras partiju Barets izpildījis izmantojot Zippo šķiltavas, arī uz singla vāka redzamais vilciena attēls ir Bareta zīmēts. Par spīti popularitātei, dziesma grupas koncertu programmā bija tikai dažus mēnešus, pēdējais zināmais izpildījums bijis 1967. gada 25. novembrī. Tematiski dziesma bija par kādu meiteni, vārdā Emīlija, kura, kā Barets apgalvojis, esot apciemojusi viņu psihodēliskā ceļojuma laikā, viņam guļot mežā. Vēlāk gan Barets ir teicis, ka šis stāsts ir veidots tikai publicitātes dēļ, tādēļ šobrīd populārākā teorija ir, ka dziesmā dziedāts par angļu skulptori Emiliju Jangu, kas UFO club bija iesaukta par "psihodēlisko skolniecīti". Barets neesot bijis apmierināts ar dziesmas studijas ierakstu. Viņš pat ir protestējis pret dziesmas izdošanu, ko producents Normens Smits saista ar Bareta bailēm no komerciālisma. Dziesmas ierakstīšanas brīdī pirmoreiz grupu studijā apciemoja vēlākais grupas ģitārists, Bareta un Votersa bērnības draugs Deivids Gilmors. Lai gan Barets pats Gilmoru bija uzaicinājis, taču Barets viņu nav pazinis un Gilmors ir bijis šokēts par pēkšņajām Bareta personības pārmaiņām. Daļa dziesmas melodijas ir dzirdama pašās dziesmas Shine On You Crazy Diamond beigās, albumā Wish You Were Here, kas viss ir veltīts Baretam. Sids Barets - Solovokāls, ģitāra, slaidģitāra Riks Raits - Taustiņinstrumenti, ērģeles un bekvokāls Rodžers Voterss - Basģitāra un bekvokāls Niks Meisons - Bungas un perkusijas