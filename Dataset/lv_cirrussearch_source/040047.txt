Bifeļādas samtbeka (Xerocomus bubalinus jeb Hortiboletus bubalinus, agrāk arī Boletus bubalinus) ir Latvijā reta maza beku dzimtas sēne, kuras augļķermeņi ir ēdami. Suga atklāta 1991. gadā un Latvijā droši konstatēta 2012. gadā, līdz tam jaukta ar citām samtbeku sugām. Kopš 2015. gada iedalīta jaunizveidotā ģintī Hortiboletus, taču latviski joprojām saglabā samtbekas nosaukumu. Cepurīte: krāsa sarkanbrūnos toņos, jaunām sēnēm nereti persiku krāsā. Forma sākumā puslodes, vēlāk izliekta līdz plakanai. Platums līdz 5 cm. Virsmiziņa jaunām sēnēm parasti samtaina, vēlāk raupja, bieži sasprēgājusi. Mīkstums dzeltenīgs, zem virsmiziņas sārts, kātiņa pamatnē dzeltenbrūns, ar nemanāmi vāju smaržu un garšu, griezumu vietās zilē. Stobriņi: Atveres un stobriņi dzelteni, iespiedumos zilē. Kātiņš: dzeltenīgs, klāts ar sarkanīgām smalkām šķiedrām, kuras vecumā bieži izbalo. Garums līdz 8 cm, resnums 1—2,5 cm. Kātiņa pamatnē mīkstums nezilē, pārējā daļā zilē. Sporas: 11—15/4,5—5 µm. Mikorizas sēne. Aug no jūnija līdz septembrim antropogēnā vidē, īpaši pilsētās. Biedrojas galvenokārt ar papelēm un liepām, taču ir ziņas arī par citiem lapu kokiem un eglēm. Ēdama bez iepriekšējas novārīšanas. Bieži tārpaina. Parasti aug piesārņotā vidē un tāpēc uzturā nav ieteicama. Līdzīgas tai ir vairums samtbeku, no kurām tā atšķiras ar raupjo virsmiziņu un specifisko mīkstuma krāsojumu, kā arī ar tā zilēšanu vai nezilēšanu dažādās sēnes vietās. Sēņošana Sēnes kulinārijā Sēņu tirdzniecība Samtbeku ģints Bifeļādas samtbeka Latvijā[novecojusi saite] Apraksts sēnes.lv Boletales.com Mikologu biedrība index Fungorum Mycobank NCBI taxonomy database Шляпки Xerocomus bubalinus Hřib parkový (čehu)