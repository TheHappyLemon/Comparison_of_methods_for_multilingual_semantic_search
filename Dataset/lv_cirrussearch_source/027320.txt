Malgašu valoda jeb malagasu valoda ir Madagaskaras valsts valoda. Tajā runā ap 17 miljonu cilvēku. Valodas lietotāji apdzīvo arī tuvējās Reinjonas, Komoru, Seišelu salu u. c., kā arī Francijā, bijušajā koloniālajā metropolē. Malgašu valoda nav radniecīga ar kaimiņos esošajām Āfrikas valodām. Tā ir vistālāk uz rietumiem esošā malajiešu-polinēziešu valoda, kas pieder austroneziešu valodām. Šis fakts tika konstatēts 18. gadsimtā. Malgašu valoda ir radniecīga Indonēzijas, Malaizijas un Filipīnu valodām. Tai vistuvākās ir valodas, kurās runā Kalimantānas salā. Malgašu valodas vārdu krājums 90 % gadījumu ir tāds pats kā maanjanu valodai Barito upes reģionā Kalimantānas dienvidos, kas nozīmē, ka Madagaskaru apdzīvoja cilvēki no turienes. Nav precīzi zināms, kādu iemeslu dēļ šī migrācija notika. Vēlāk indonēziešu kolonisti sajaucās ar austrumāfrikāņiem un arābiem. Malgašu valodā ir aizguvumi no bantu, svahili un arābu valodas, kā arī no franču un angļu valodas (18. gadsimtā to lietoja pirāti, kuru bāzes atradās uz salas). Kopš 15. gadsimta šai valodai ir rakstīta literatūra un bagātīga mutvārdu dzejas un leģendu tradīcija. Kopš 1823. gada valodas rakstībai izmanto latīņu alfabētu. Alfabēts sastāv no 21 burta: a, b, d, e, f, g, h, i, j, k, k, l, m, m, n, o, p, r, s, t, v, y, z. «Par pasaules valodu un valodu grupu nosaukumiem latviešu valodā». Latvijas Vēstnesis. 2006. gada 19. jūlijs. Skatīts: 2008. gada 2. janvārī.