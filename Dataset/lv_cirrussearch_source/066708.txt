Krāšņā neļķe (latīņu: Dianthus superbus) ir augu suga neļķu ģintī. Tā ir centrālajā un austrumu Eiropā sastopama suga. Latvijā tā ir sastopama ļoti reti, kur augi veido nelielas grupas zāļu purvos, periodiski pārmitrās pļavās uz kūdras vai māla. Latvijā krāšņā neļķe ir viena no visapdraudētākajām sugām, uz izzušanas robežas, jo tā ir augteņu nosusināšanas un pļavu uzaršanas rezultātā viegli iznīcināma suga. Ierakstīta Latvijas Sarkanajā grāmatā 1. kategorijā. Krāšņā neļķe ir daudzgadīgs, 20—70 cm garš lakstaugs ar pacilu un augšdaļā zarojošu stublāju. Stublāja posmi ir īsi un resni. Lapas ir lineāras, 4—7 cm garas, 0,2,—0,7 cm platas, mala gluda, gals smails, uz stublāja pretējas, saaugušas, veido maksti. Ziedi diametrā ir 3—5 cm plati, pa vienam vai ļoti skrajā dihaziālā skarā. Vainaglapas ir 5, baltas vai sārtas, plātne dziļi šķelta lineāros segmentos, manāmi garāka nekā kauss. Auglis ir cilindriska pogaļa aptuveni kausa garumā. Sēklas melnas. Zied no jūlija līdz augustam. «krāšņā neļķe - Dianthus superbus L. - Augi - Latvijas daba». www.latvijasdaba.lv. Skatīts: 2023-05-02.