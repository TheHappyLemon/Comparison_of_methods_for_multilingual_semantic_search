Ketrīna Džuljeta Rosa (angļu: Katharine Juliet Ross, dzimusi 1940. gada 29. janvārī) ir amerikāņu aktrise. Savas karjeras laikā tikusi nominēta vienai Amerikas Kinoakadēmijas balvai, kā arī saņēmusi BAFTA kino balvu un divas Zelta globusa balvas. Savu kinodebiju piedzīvojusi drāmā Shenandoah (1965), kā arī attēlojusi otrā plāna lomas filmās Mister Buddwing (1966) un The Singing Nun (1966). Kopā ar Džeimsu Kānu un Simonu Sinjorē attēlojusi galveno lomu filmā Games (1967). Pēc Sinjorē rekomendācijas Maiks Nikolss nolīga Rosu Elainas Robinsones lomai romantiskajā drāmā "Absolvents" (1967) ar Dastinu Hofmanu un Annu Bankroftu galvenajās lomās. Par šo lomu Rosa tika nominēta Kinoakadēmijas balvai kategorijā "Labākā aktrise otrā plāna lomā", BAFTA kino balvai, kā arī saņēma Zelta globusa balvu. Viņa turpināja mantot slavu ar lomām divos vesternos: "Bačs Kesidijs un Sandenss Kids" (1969) un Tell Them Willie Boy Is Here (1969). Par abām filmām saņēmusi BAFTA balvu kategorijā "Labākā aktrise". 70. gados piedalījusies šausmu filmā The Stepford Wives (1975), par ko viņa saņēma Saturna balvu, un saņēma savu otro Zelta globusa balvu par dalību drāmā Voyage of the Damned (1976). Piedalījusies arī katastrofu filmā The Swarm (1978), šausmu filmā The Legacy (1978) un zinātniskās fantastikas filmā The Final Countdown (1980). 80. gados pārsvarā piedalījusies televīzijas filmās un seriālos. Pēc pauzes kino 2001. gadā atgriezusies un attēlojusi otrā plāna lomu kulta filmā "Donijs Darko" (2001). Vikikrātuvē par šo tēmu ir pieejami multivides faili. Skatīt: Ketrīna Rosa. IMDb profils (angliski) AllMovie profils (angliski)