Šis raksts ir par ASV mūziķi Madonnu. Par citām jēdziena Madonna nozīmēm skatīt nozīmju atdalīšanas lapu. Madonna Luīze Čikone (Madonna Louise Ciccone, dzimusi 1958. gada 16. augustā), plašākai publikai zināma kā Madonna, ir amerikāņu dziedātāja, dziesmu tekstu autore, dziesmu un mākslas filmu producente, aktrise, kinorežisore, modes pasaules ikona. Pazīstama ar saviem ambiciozajiem un pārdrošajiem mūzikas videoklipiem, kuros bieži tiek skartas seksuālas un reliģiozas tēmas, kā arī protests pret politisko situāciju pasaulē. Madonna aktīvi iestājas pret nabadzību, globālo sasilšanu un atbalsta cilvēku reliģiozo, humanitāro un etnisko vienlīdzību. Mūziķe ir dzimusi Mičiganas štata pilsētā Beisitijā, uzaugusi Ročesterhilā, bet uz dzīvi Ņujorkā pārcēlās 1977. gadā, lai uzsāktu dejotājas karjeru. Pēc neilgas koncertēšanas kopā ar popmūzikas grupām Breakfast Club un Emmy, 1983. gadā Madonna ierakstu kompānijas Sire Records paspārnē izdeva savu pirmo solo albumu Madonna. Pasaules slavu dziedātāja ieguva pēc vairāku komerciāli veiksmīgu albumu, tādu kā Like A Virgin (1984) un True Blue (1986), izdošanas, kas Madonnu padarīja par tā brīža popmūzikas un modes ikonu. Popularitāti veicināja arī mūziķes piedalīšanās filmā "Izmisīgi meklējot Sūzenu" (1985). Pateicoties 1989. gada singla Like A Prayer skandalozajam videoklipam, kurš saturēja daudzus katoļticības simbolus — tādus kā stigmas uz rokām un degošus krustus, Madonna vēl pamatīgāk nostiprināja savu skandalozo slavu, kas savukārt noveda pie domstarpībām ar Vatikānu. 1992. gadā Madonna nodibināja izklaides kompāniju Maverick, kas sastāvēja no ierakstu kompānijas Maverick Records, filmu studijas Maverick Films, kā arī mūzikas izdevniecības, televīzijas, tirdzniecības un grāmatu izdevniecības nodaļām. Tajā pašā gadā nāca klajā Madonnas pirmā publikācija "Sekss" — grāmata, kurā mūziķe aprakstīja savus brīvos seksuālos uzskatus un tajā bija ieraugāmi seksuāli provokatīvi mūziķes foto, kuru autors bija fotogrāfs Stīvens Meisels. Lai arī šī publikācija izraisīja pretrunīgu plašsaziņas mediju reakciju, ASV grāmata pārdota 500 000 eksemplāros. 1996. gadā Madonna, vienlaikus kā aktrise un dziedātāja, piedalījās savā visveiksmīgākajā, bet tajā pašā laikā arī viskritizētākajā mākslas filmā "Evita", kurā attēloja slaveno Argentīnas prezidenta Huana Perona sievu Evu Peronu. Filmas oriģinālmūzikas albumā iekļauti trīs Madonnas izpildītie singli, no kuriem You Must Love Me ieguva Amerikas Kinoakadēmijas balvu un Zelta globusa balvu kā labākā filmas oriģināldziesma (mūzikas autors Endrū Loids Vebers, teksta autors Tims Raiss). Par Evitas lomu šajā filmā Madonna ieguva Zelta globusa balvu kategorijā labākā aktrise. Madonnas 1998. gada albums Ray Of Light kļuva par mūziķes vienu no veiksmīgākajiem un izpelnījās kritiķu viennozīmīgu pozitīvu vērtējumu. 2005. gada albums Confessions On A Dance Floor ieguva Grammy balvu kā gada labākais elektroniskās deju mūzikas albums. Pirmais singls Hung Up kļuva par mūziķes visu laiku visveiksmīgāko singlu un sasniedza 1. vietu 45 pasaules valstīs, uzstādot Ginesa rekordu kā dziesma, kas guvusi visvairāk pirmo vietu pasaules topos. 2007. gada oktobrī mūziķe paziņoja par savu aiziešanu no ierakstu kompānijas Warner Bros. Records un jauna 120 miljonus ASV dolāru 10 gadu kontrakta parakstīšanu ar kompāniju Live Nation. Madonna iekļauta Ginesa rekordu grāmatā kā visu laiku visveiksmīgākā soliste. Ar aptuveni 175 miljoniem pārdotu albumu un 75 miljoniem pārdotu singlu Madonna ir visu laiku visienesīgākā sieviešu kārtas mūziķe. Žurnāls Forbes Magazine ir aprēķinājis, ka Madonnai piederošais kapitāls ir aptuveni 490 miljoni ASV dolāru, turklāt Madonnas koncerttūrei Sticky & Sweet Tour pieder visienesīgākās koncerttūres rekords. Mūzikas pasaulē Madonnu oficiāli dēvē par "Popmūzikas karalieni", kuras ieguldījums mūzikas attīstībā stāv līdzās 2009. gadā mirušā "Popmūzikas karaļa" Maikla Džeksona daiļradei. Madonna dzimusi 1958. gada 16. augustā, ASV Mičiganas štata pilsētā Beisitijā. Viņa bija trešais bērns astoņu bērnu ģimenē. Pārējie bērni ģimenē bija: Martins (Martin), Entonijs (Anthony), Kristofers (Christopher), Pola Meja (Paula Mae), Melānija (Melanie), Mario un Dženifera (Jennifer). Tēvs ir itāļu izcelsmes amerikānis, Chrysler firmas inženieris Silvio Čikone (Silvio "Tony" P. Ciccone), kura vecāki cēlušies no Pačentro pilsētiņas Itālijā, māte Madonna Luīze Fortina cēlusies no Kanādas Kvebekas provinces. Madonna uzauga katoliciskā ģimenē Detroitas priekšpilsētās Pontiakā un Avontaunšipā (tagad Ročesterhila). 1963. gada 1. decembrī, 30 gadu vecumā no krūts vēža mira Madonnas māte, bet tēvs vēlāk apprecējās ar bijušo mājkalpotāju Džoanu Gustafsoni (Joan Gustafson). Madonna mācījās Ročestera Adama vidusskolā (Rochester Adams High School) un bija ļoti laba skolniece un šīs skolas karsējmeitene. Madonna pārliecināja savu tēvu, lai viņš atļautu apmeklēt baleta nodarbības. Vēlāk baleta skolotājs Kristofers Flinns (Christopher Flynn) rosināja Madonnu turpināt attīstīt dejotājas karjeru, tādēļ 1977. gada beigās, pametot Mičiganas Universitāti kā otrā kursa studente, Madonna devās uz Ņujorku, lai uzsāktu dejotājas karjeru. Par šo dzīves posmu Madonna kādā intervijā izteicās: Kad es ierados Ņujorkā, tā bija pirmā reize, kad lidoju ar lidmašīnu, pirmā reize, kad braucu ar taksi, pirmā reize visam. Ierados ar 35 dolāriem kabatā. Tā bija mana drosmīgākā rīcība, kāda jebkad bijusi.  — Madonna Viņai bija maz naudas, tādēļ bija spiesta dzīvot netīrībā, strādāt zemi atalgotus darbus. Kādu laiku Madonna strādāja par kailfoto modeli. Viņa mācījās pie Martas Grahamas (Martha Graham) un Pērla Langa (Pearl Lang), vēlāk piedalījās mazās deju grupiņās, tostarp Alvin Ailey un Walter Nicks dancers. Kamēr Madonna kā dejotāja piedalījās franču disko mākslinieka Patrika Ernandesa (Patrick Hernandez) 1979. gada pasaules tūrē, mūziķis Dans Gilrojs (Dan Gilroy) iesaistīja dejotāju mūzikas biznesā. Kopā ar Gilroju Madonna vēlāk nodibināja savu pirmo rokgrupu The Breakfast Club. Tajā Madonna dziedāja, spēlēja bungas un ģitāru. 1980. gadā kopā ar bijušo draugu Stefenu Breju (Stephen Bray) Madonna nodibināja grupu Emmy. Madonna kopā ar Breju rakstīja un producēja deju mūzikas dziesmas, izpelnoties vietējo Ņujorkas deju klubu un dīdžeju ievērību. Dīdžejs un ierakstu producents Marks Kaminss (Mark Kamins) bija pārsteigts, izdzirdot pirmos mūziķes demo ierakstus, tādēļ pievērsa ierakstu kompānijas Sire Records dibinātāja Seimora Steina (Seymour Stein) uzmanību ar mērķi panākt kontrakta noslēgšanu. 1982. gadā Madonna parakstīja līgumu ar Warner Bros. Records paspārnē esošu ierakstu kompāniju Sire Records par singlu izdošanu. Mūziķes pirmais izdotais singls 1982. gada 24. aprīlī bija Everybody. Debijas albuma Madonna producents bija Redžijs Lukass. Madonnas izskats, ģērbšanās maniere, uzvedība uz skatuves un mūzikas video ātri vien kļuva populāri jaunu meiteņu un sieviešu vidū. Mežģīņu augšdaļa, krekls ārā no kapri biksēm, tīkliņzeķes, daudz rotaslietu, kristiešu krusti un balināti mati kļuva par astoņdesmito gadu modes kliedzienu. Otrais Madonnas studijas albums Like A Virgin kļuva par mūziķes pirmo albumu, kurš ierindojās Billboard albumu topa 1. vietā. Albuma panākumu atslēga bija tā pirmais singls ar tādu pašu nosaukumu, kurš Billboard Hot 100 topā 1. vietu nosargāja sešas nedēļas. Visā pasaulē albumam pārdotas 12 miljonos kopijas, no kurām 8 miljoni pārdoti ASV. Madonna uzstājās pirmajā MTV Video balvu pasniegšanas ceremonijā. Uzstājoties viņai ap gurniem bija aplikta tajos gados par Madonnas firmas zīmi uzskatītā Boy Toy josta. Albumu Like A Virgin uzskata par vienu no 200 visu laiku labākajiem albumiem mūzikas ierakstu industrijas vēsturē. 1985. gadā Madonna uzsāka kino karjeras gaitas, ar nelielu lomu parādoties filmā Vision Quest kā kluba dziedātāja. Filmas oriģinālmūzikas albumā iekļāva viņas ASV otro pirmo vietu sasniegušo singlu Crazy For You. Vēlāk tajā pašā gadā mūziķe piedalījās filmā Desperately Seeking Susan, kurā tika prezentēta dziesma Into The Groove, kas kļuva par pirmo Madonnas singlu Lielbritānijā, kurš sasniedza pirmo vietu. 1985. gadā Madonna kopā ar Beastie Boys devās savā pirmajā ASV koncerttūrē ar nosaukumu The Virgin Tour. Tā paša gada jūlijā žurnāli Penthouse un Playboy publicēja vairākus melnbaltus Madonnas kailfoto, kuri tika uzņemti 1970. gadu beigās. Madonna visiem legāliem līdzekļiem centās to nepieļaut, bet, kad tas neizdevās, mūziķe kļuva aizvainota un izaicinoša. Live Aid labdarības koncerta laikā, strīda karstumā, Madonna izteica kritisku piezīmi žurnālistiem, ka viņa nevilks nost žaketi, jo pēc desmit gadiem, iespējams, tas tiks pavērsts pret viņu. 1986. gadā Madonna izdeva savu trešo studijas albumu True Blue, par kuru mūzikas žurnāls Rolling Stone rakstīja, ka "albums skan, it kā nāktu no sirds". Albumā bija iekļauta arī balāde Live To Tell. Dziesma bija viena no filmas At Close Range tituldziesmām, kurā piedalījās Madonnas tā laika vīrs Šons Penns. No albuma True Blue Billboard Hot 100 Top 5 sasniedza četri singli: Live To Tell, Papa Don't Preach, Open Your Heart un True Blue. Tajā pašā gadā Madonna piedalījās filmas Shanghai Surprise uzņemšanā un debitēja teātrī, režisora Deivida Reiba lugā Goose and Tom-Tom. Gan filmā, gan teātrī piedalījās arī mūziķes vīrs. 1987. gadā mūziķe piedalījās filmā Who's That Girl, kā arī ierakstīja četras dziesmas tāda paša nosaukuma filmas oriģinālmūzikas albumā, kurā tika iekļauta arī otro vietu ASV ieguvusī filmas tituldziesma Causing A Commotion. Tajā pašā gadā Madonna devās Who's That Girl Tour koncerttūrē, kura iezīmēja viņas pirmo konfliktu ar Vatikānu, kura iemesls bija pāvesta Jānis Pāvils II aicinājums itāļu faniem neiet uz mūziķes koncertiem. Vēlāk 1987. gadā Madonna izdeva labāko dziesmu remiksa albumu You Can Dance. 1988. gadā Itālijas pilsētā Pačentro ar vietējās pašvaldības atbalstu tika sākta 4 metrus augstas Madonnas korsetes statujas būvniecība. Statuja simbolizēja faktu, ka Madonnas senči nāk no Pačentro pilsētas. 1989. gada sākumā Madonna parakstīja sadarbības līgumu ar atspirdzinošo dzērienu ražotāju Pepsi un viņas jaunais singls Like A Prayer debitēja šīs firmas produkcijas reklāmā. Šim singlam tika uzfilmēts arī videoklips, kas saturēja daudzus katoļu ticības simbolus — tādus kā stigmas uz rokām un degošus krustus. Vatikāns šo videoklipu nosodīja. Tā kā reklāma un mūzikas video bija diezgan līdzīgi, Pepsi nespēja pārliecināt publiku, ka reklāma nebija domāta nepiedienīga, tādēļ Pepsi to pārstrādāja un lauza līgumu ar mūziķi. Madonnas ceturtais albums Like A Prayer tika izdots 1989. gadā un tā producenti bija Patriks Leonadrs un Stefans Brejs. Mūzikas žurnāls Rolling Stone par šo albumu rakstīja, ka tas ir "... tik tuvu mākslai, cik vien popmūzika to spēj". Albums ieņēma pirmo vietu ASV Billboard albumu topā un visā pasaulē kopumā tika pārdoti septiņi miljoni šī albuma kopiju, no kuriem 4 miljoni tikai ASV. No albuma tika izdoti trīs Top 5: Like A Prayer (mūziķes septītais pirmo vietu ASV sasniegušais singls), Express Yourself un Cherish. 1992. gadā Madonna dibināja izklaides kompāniju Maverick, kas sastāvēja no ierakstu kompānijas Maverick Records, filmu studijas Maverick Films, kā arī mūzikas izdevniecības, televīzijas, tirdzniecības un grāmatu izdevniecības nodaļām. Tas bija kopuzņēmums ar kompāniju Time Warner, kas piedalījās ar 60 miljonu ASV dolāru ierakstu un biznesa darījumā. Darījuma honorārs bija 20%, kas bija tāds pats kā Maiklam Džeksonam. Pirmā Madonnas uzdrīkstēšanās paust viedokli, kas daudziem varētu nepatikt vai likties pārlieku izaicinošs un vulgārs, bija viņas pirmā publikācija "Sekss" — grāmata, kurā mūziķe aprakstīja savus brīvos seksuālos uzskatus un tajā varēja atrast seksuāli provokatīvus mūziķes attēlus, kuru autors bija fotogrāfs Stīvens Meisels. Šī publikācija izraisīja plašsaziņas mediju pretrunīgu reakciju, tomēr ASV grāmata tika pārdota 500 000 eksemplāros. Tajā pašā laikā mūziķe izdeva savu piekto studijas albumu Erotica, kurš sasniedza otro vietu ASV, kļūstot par vienu no viņas vismazāk veiksmīgajiem ierakstiem. Albuma tituldziesma (ar tādu pašu nosaukumu) 1992. gada septembrī sasniedza ASV Billboard Hot 100 3. vietu. No albuma tika izdoti vēl pieci singli Deeper And Deeper, Bad Girl, Fever, Rain un Bye Bye Baby. 1993. gadā Madonna filmējās divās filmas. Pirmā bija erotiska rakstura detektīvromāns "Ķermenis kā pierādījums" (Body of Evidence). Filmā bija ietvertas sadomazohistiskas ainas un kritiķu atsauksmes bija sliktas. Otrā filma, kurā piedalījās mūziķe, bija pirmā Maverick Films izdotā filma, Dangerous Game. Filma uzreiz tika izdota videonomās Ziemeļamerikā un saņēma tikai dažas labas kritiķu atsauksmes, kurās tika atzinīgi novērtēts Madonnas aktieriskais sniegums. Mūziķe izteica publisku neapmierinātību par filmas gala versiju, apgalvojot, ka režisors no tās izgriezis daudzas svarīgas viņas ainas un pilnībā izmainījis nobeigumu. 1993. gadā Madonna devās The Girlie Show World Tour koncerttūrē. Tajā Madonna uzstājās izaicinošā kostīmā un viņu aplenca puskaili dejotāji. Skandāli turpinājās Puertoriko, kad koncerta laikā uz skatuves mūziķe berzēja tās karogu starp kājām, bet Izraēlā ebreji protestēja pret viņas koncerta rīkošanu. 1994. gada pavasarī Madonna izdeva singlu I'll Remember. Tajā pašā gadā viņa piedalījās Deivida Letermana vakara šovā televīzijā, kurā atļāvās lietot necenzētus izteicienus un palūdza šova vadītājam pasmaržot viņas apakšveļu. Vēlāk tajā gadā Madonna sāka satikties ar slaveno reperi Tupaku Šakuru, no kura Madonna vēlējās bērnu. Viņi turpināja satikties līdz pat 1995. gadam, kad Tupaks Šakurs tika ieslodzīts. 1994. gada oktobrī Madonna izdeva savu sesto studijas albumu Bedtime Stories, kurš bija pavisam citāds, nekā iepriekšējais albums Erotica. No šī albuma oficiāli tika izdoti četri singli: Secret, Take A Bow, Bedtime Story un Human Nature. 1995. gada 7. novembrī tika izdots viņas labāko balāžu apkopojums albumā Something To Remember, kurā bija iekļauta arī kaverversija Marvina Greja dziesmai I Want You un vairāku valstu top desmitniekā iekļuvušais singls You'll See. 1996. gadā tika izdota mūziķes vienlaikus visveiksmīgākā, bet tajā pašā laikā viskritizētākā filma "Evita", kurā Madonna attēloja slaveno Argentīnas prezidenta Huana Perona sievu Evu Peronu. Filmas oriģinālmūzikas albumā tika iekļauti trīs mūziķes singli, no kuriem You Must Love Me ieguva Amerikas Kinoakadēmijas balvu un Zelta globusa balvu kā labākā filmas oriģināldziesma. Madonna ieguva arī Zelta globusa balvu kā labākā aktrise. Madonnas 1998. gada studijas albums Ray Of Light ASV Billboard 200 albumu topā debitēja uzreiz 2. vietā. Publicisti Allmusic nodēvēja šo albumu par "vispārdrošāko Madonnas ierakstu". Albumā bija atrodami divi ASV topa piecinieku sasniegušie singli Frozen un Ray Of Light. Ray Of Light ieguva trīs Grammy balvas. Videoklips singlam Ray Of Light ieguva Grammy balvu kā labākais īsā formāta mūzikas video, kā arī MTV Video mūzikas balvu kā gada labākais videoklips. Šo pašu video kompānija Microsoft izmantoja, lai reklamētu savu jauno produktu Windows XP. Pret dziesmu Frozen tika izvirzīta pretenzija, ka tā esot plaģiāts kādas Beļģijas dziesmu autores 1993. gada dziesmai Ma Vie Fout L'camp un tā rezultātā albuma tirdzniecība Beļģijā tika aizliegta. Albums Ray Of Light ir ieguvis 363. vietu žurnāla Rolling Stone visu laiku labāko albumu Top 500. Madonnas albuma Ray Of Light milzīgajiem panākumiem sekoja singls Beautiful Stranger, kurš tika ierakstīts 1999. gadā speciāli filmai "Ostins Pauerss: Spiegs, kurš mani iz...". Singls tika iekļauts šīs filmas oriģinālmūzikas albumā ar tādu pašu nosaukumu. Singls sasniedza 19. vietu ASV Billboard Hot 100 topā, pamatojoties tikai uz tā atskaņošanu radio vien. 2000. gadā Madonna piedalījās filmas "Nākamā labākā lieta" (The Next Best Thing) uzņemšanā. No filmas oriģinālmūzikas albuma mūziķe izdeva divus singlus: Time Stood Still un lielu popularitāti guvušo singlu American Pie, kas ir Dona Maklīna 1970. gadu dziesmas kaverversija. Madonnas astotais studijas albums Music tika izdots 2000. gadā un jau pirmajā nedēļā debitēja ASV albumu topa Billboard 200 pirmajā vietā. No albuma tika izdoti trīs singli: Music, Don't Tell Me un What It Feels Like For A Girl. Trešā singla mūzikas videoklipā Madonna tēloja slepkavu, kas ar auto notriec cilvēkus un beigās izdara pašnāvību, lielā ātrumā ietriecot mašīnu stabā. Video demonstrēšana tika aizliegta daudzos mūzikas kanālos, tostarp MTV un VH1. 2001. gadā mūziķe devās savā pirmajā pasaules koncerttūrē kopš 1993. gada pa Eiropu un Ziemeļameriku. Koncerttūres nosaukums bija Drowned World Tour. Koncerttūre kļuva par tā gada vienu no visienesīgākajām, nopelnot 75 miljonus ASV dolāru 47 pilnībā izpārdotos koncertos. Pastarpināti koncerttūrei tika izdots arī otrais labāko dziesmu apkopojums GHV2. 2002. gadu Madonna sāka ar piedalīšanos sava vīra Gaja Ričija režisētajā filmā "Aiznestie" (Swept Away), kas izpelnījās pamatīgu kritiku no kino kritiķu puses un kļuva par izgāšanos Apvienotajā Karalistē, pat nenonākot līdz kino ekrāniem un tika izdota uzreiz video nomās. Vēlāk tajā pašā gadā iznāca Madonnas tituldziesma 20. Džeimsa Bonda filmai "Mirsti citu dienu", kurā viņa pati arī piedalījās kā aktrise epizodiskā lomā. Singls guva diezgan lielu popularitāti, sasniedzot Billboard Hot 100 astoto vietu un iegūstot nomināciju gan Zelta globusa balvas kā labākā oriģināldziesma, gan kā gada sliktākā dziesma Austrālijas Golden Raspberry filmu kritiķu balvā. Savu astoto studijas albumu American Life mūziķe izdeva 2003. gada 22. aprīlī. Šis ieraksts guva ļoti dažāda veida mūzikas kritiķu atsauksmes. Albuma tituldziesma (ar tādu pašu nosaukumu) Billboard Hot 100 singlu topā sasniedza tikai 37. vietu, bet otrais singls Hollywood vispār neiekļuva ASV pirktāko dziesmu saraksta pirmajā simtniekā, palikdams trešais aiz svītras. Eiropā gan albuma, gan singlu pārdošanas rādītāji bija labāki, tomēr, pārdodot tikai 4 miljonus albuma kopiju, American Life kļuva par visu laiku vismazāk pārdoto studijas albumu mūziķes karjerā. Vēlāk, tajā pašā gadā, Madonna ar savu singlu Hollywood kopā ar Britniju Spīrsu, Kristīnu Agileru un Missy Elliott uzstājās 2003. gada ASV MTV mūzikas video balvu pasniegšanas ceremonijā. Uzstāšanās laikā uz skatuves Madonna noskūpstīja gan Britniju, gan Kristīnu. Šis izgājiens kārtējo reizi piesaistīja preses uzmanību. 2003. gada rudenī Madonna kā viesmāksliniece piedalījās Britnijas Spīrsas singlā Me Against The Music. Neilgi pirms 2003. gada Ziemassvētku brīvdienām iznāca mūziķes EP albums Remixed & Revisited, kurā tika iekļauta dziesmas American Life roka versija, singla Hollywood MTV video balvu pasniegšanas ceremonijas dzīvās uzstāšanās ieraksts, kā arī dziesma Your Honesty, kura tika ierakstīta 1994. gada albuma Bedtime Stories tapšanas sesijā, bet netika iekļauta albuma galējā versijā. 2004. gada martā sekoja tiesas prāva starp Madonnai piederošo mūzikas zīmolu Maverick Records un ierakstu kompāniju Warner Bros. Records. Mūziķe tika izpirkta no Maverick, tādēļ Remixed & Revisited bija Madonnas pēdējais ieraksts sadarbībā ar Maverick Records. Vēlāk, tajā pašā gadā, Madonna devās Re-Invention World Tour koncerttūrē pa ASV, Kanādu un Eiropu, kas kļuva par 2004. gada ienesīgāko koncerttūri, nopelnot 125 miljonus ASV dolāru. 2006. gadā iznāca dokumentālā filma un koncertalbums I'm Going To Tell You A Secret, kas tapa "Re-Invention" pasaules tūres laikā. Vēlāk 2004. gadā žurnāla Rolling Stone aptaujā Madonna tika novērtēta kā 36. visu laiku izcilākā mūziķe pasaulē. 2005. gada janvārī Madonna, koncertā Tsunami Aid izpildīja slaveno Džona Lenona dziesmu Imagine. Koncertā tika vākti ziedojumi 2004. gada Indijas okeāna zemestrīces un tam sekojošā cunami upuriem. 2005. gada jūlijā mūziķe piedalījās arī labdarības koncertā Live 8, kas notika Londonā. Viņas izpildītās dziesmas Like a Prayer, Ray of Light un Music vēlāk tika iekļautas speciālā Live 8 DVD. Madonnas desmitais studijas albums Confessions On A Dance Floor klajā nāca 2005. gada 11. novembrī Eiropā, kā arī 15. novembrī ASV un kopumā tika pārdots vairāk kā 8 miljonos kopiju. Albums saņēma atzinīgus kritiķu komentārus un no albuma tika izdoti četri singli. Hung Up sasniedza pirmo vietu 45 pasaules valstīs, uzstādot Ginesa rekordu kā dziesma ar visvairāk pirmajām vietām pasaules topos. Līdz šim brīdim (2009. gada jūlijs) tas ir Madonnas visveiksmīgākais singls. Sorry kļuva par Madonnas divpadsmito pirmo vietu ieguvušo singlu Apvienotajā Karalistē, padarot mūziķi par topā visvairāk pirmo vietu ieguvušo sieviešu kārtas izpildītāju. Get Together kļuva par 36. Billboard Hot Dance/Club Play topa deju mūzikas singlu ASV. Ceturtais singls Jump sasniedza 9. vietu Apvienotās Karalistes singlu topā. Singla Jump videoklipā, kurš tika filmēts Japānas galvaspilsētā Tokijā, kā arī Eiropas koncertturnejā Confessions Tour, kā parkurists piedalījās Oļegs Vorslavs no Daugavpils. 2006. gada vidū Madonna kļuva par zviedru apģērbu kompānijas H&M modeli un reklāmseju. Mūziķes parakstītais līgums ar H&M iekļāva norunu par Madonnas apģērbu līnijas izveidi, tādēļ jau nākamajā gadā tā bija pieejama tirdzniecībā visā pasaulē ar nosaukumu M by Madonna. 2006. gada maijā Madonna devās vispasaules koncerttūrē Confessions Tour, kuru kopumā apmeklēja 1,2 miljoni cilvēku un kopējie koncerttūres ienākumi sasniedza 260,1 miljonu ASV dolāru. Interesanti, ka koncerttūres laikā Madonna protestēja pret Džordža V. Buša politiku ASV prezidenta amatā. Dziesmas I Love New York laikā viņa aizvietoja oriģinālo dziesmas tekstu just go to Texas, isn't that where they golf? ar just go to Texas and you can suck George Bush's dick! (latviešu: vienkārši dodies uz Teksasu un tu vari sūkāt Džordža Buša dzimumlocekli!). 2006. gada nogalē Madonna pauda savu atbalstu Hilarijas Klintones kandidatūrai 2008. gada ASV prezidenta vēlēšanās. 2007. gada maijā Madonna tikai ciparu lejupielādes formātā izdeva singlu Hey You labdarības koncertu Live Earth ietvaros. Pirmajā singla publicēšanas nedēļā to bija iespējams lejuplādēt bez maksas. Madonna arī piedalījās 2007. gada Live Earth Londonas koncertā. 2007. gada oktobrī mūziķe paziņoja par savu aiziešanu no ierakstu kompānijas Warner Bros. Records un jauna 120 miljonus ASV dolāru 10 gadu kontrakta parakstīšanu ar kompāniju Live Nation. Madonna kļūs par pirmo mūziķi, kas izdos savus ierakstus ar kompānijas Live Nation Artists starpniecību. Kontrakts ar Warner Bros. tiks izpildīts ar pēdējo šajā ierakstu kompānijā izdoto albumu, kas būs 2009. gada septembrī gaidāmā labāko dziesmu izlase. 2007. gada decembrī tika paziņots, ka Madonna tiks uzņemta Rokenrola slavas zālē. Uzņemšanas ceremonija notika 2008. gada 10. martā. Vēlāk tajā pašā gadā Madonna debitēja kā režisora un scenārija autore filmai "Mēsli un gudrība" (Filth and Wisdom), kā arī pabeidza darbu pie dokumentālās filmas I Am Because We Are, kurā tiek stāstīts par cilvēktiesību problēmām Malāvijā. 2008. gadā Madonna devās nelielā sava vienpadsmitā studijas albuma Hard Candy popularizēšanas koncerttūrē. Žurnāls Rolling Stone koncertus raksturoja kā "iespaidīga gaidāmās koncerttūres garša". Albums Hard Candy iznāca 2008. gada 25. aprīlī un uzreiz debitēja Apvienotās Karalistes albumu topa pirmajā vietā, kļūstot par mūziķes desmito sasniegto pirmo vietu albumu topā. Turklāt tajā pašā laikā arī singlu topā pirmo vietu jau trešo nedēļu noturēja albuma pirmais singls 4 Minutes, kurā kā viesmākslinieki piedalījās mūziķis Džastins Timberleiks un singla producents Timbaland. ASV pirmajā albuma izdošanas dienā tika pārdotas 100 000 kopijas. Tas debitēja Billboard 200 albumu topa pirmajā vietā ar nedēļas laikā pārdotām 280 000 albuma kopijām. Lielākoties albums guva pozitīvas mūzikas kritiķu atsauksmes, tomēr daži kritiķi šo albumu nodēvēja par "Madonnas mēģinājumu iekarot urbānās mūzikas tirgu". Pirmais albuma singls 4 Minutes sasniedza Billboard Hot 100 trešo vietu un Billboard popmūzikas topa 1. vietu. Albuma Hard Candy pirmais singls kļuva par Madonnas 37. Billboard Hot 100 top 10 singlu, padarot viņu par mūziķi, kurai ir visvairāk singlu, kas iekļuvuši Billboard Hot 100 topā, pārspējot rokmūzikas karali Elvisu Presliju. Apvienotajā Karalistē Madonna atzīmēja savu 13. pirmās vietas sasniegšanu singlu topā, kas padarīja viņu par visveiksmīgāko sieviešu kārtas mūziķi topa pastāvēšanas vēsturē. Kā nākamie divi singli no albuma Hard Candy tika izdoti Give It 2 Me un Miles Away. 2008. gada 23. augustā Madonna devās Sticky & Sweet Tour koncerttūrē, kas bija mūziķes pirmais lielais pārbaudījums jaunās ierakstu kompānijas Live Nation ietvaros. Koncerttūre, kuru apmeklēja 2 350 282 mūziķes fanu 58 koncertos, kļuva par Madonnas visu laiku visienesīgāko, nopelnot 280 miljonus ASV dolāru un tādējādi pārspējot pat 2006. gada Confessions Tour koncerttūres panākumus. Koncerttūre arī uzstādīja rekordus apmeklētības un biļešu pārdošanas ātruma ziņā. 2009. gada jūnijā Madonna ļoti pārdzīvoja amerikāņu mūziķa Maikla Džeksona pēkšņo nāvi un sakarā ar to izplatīja paziņojumu: "Es nevaru beigt raudāt par [šo] skumjo ziņu. Es vienmēr esmu apbrīnojusi Maiklu Džeksonu. Pasaule ir zaudējusi vienu no vislieliskākajiem mūziķiem, tomēr viņa mūzika dzīvos mūžīgi. Man sirds vai plīst domājot par viņa trim bērniem un pārējiem ģimenes locekļiem. Lai Dievs svētī." Pamatraksts un citi raksti: Madonnas albumu diskogrāfija un Madonnas singlu diskogrāfija Pamatraksts: Madonnas koncerttūres Madonnas albumu diskogrāfija Madonnas singlu diskogrāfija Madonnas koncerttūres Eiropas tirgum paredzētā albuma versija ar nosaukumu Madonna - The First Album izdota 1985. gada augustā. Albums pārizdots 2001. gada 21. maijā. Albums pārizdots 2001. gada 21. maijā. «Filmas "Izmisīgi meklējot Sūzenu" ifdb.lv profils». Ifdb.lv. Arhivēts no oriģināla, laiks: 2011-07-22. Skatīts: 2011-09-19. The Naked Launch Arhivēts 2013. gada 15. janvārī, Wayback Machine vietnē., ew.com (angliski) Fashion Timeline: Madonna Arhivēts 2009. gada 2. februārī, Wayback Machine vietnē., lifestyle.sympatico.msn.ca (angliski) Hey Madonna, don't give up the day job!, edition.cnn.com (angliski) IFPI Platinum Europe Awards — July & August 2006 Arhivēts 2006. gada 4. novembrī, Wayback Machine vietnē., ifpi.org, 14.12.2007. (angliski) Madonna's "Sticky & Sweet" Highest-Grossing Solo Tour (Update1), bloomberg.com, 22.12.2008. (angliski) '08 tour leader: Madonna, latimes.com, 29.12.2008. (angliski) Queen of Pop Madonna crowned highest earning female singer on earth, dailymail.co.uk, 28.09.2006. (angliski) Now: Madonna on Madonna Arhivēts 2008. gada 12. jūnijā, Wayback Machine vietnē., time.com, (angliski) The child who became a star, telegraph.co.uk, 15.05.2002. (angliski) Madonna Biography, Discography, Filmography Arhivēts 2012. gada 25. oktobrī, Wayback Machine vietnē., foxnews.com, 2008. gada 3. janvārī (angliski) «Madonna Biography : People.com». Arhivēts no oriģināla, laiks: 2008. gada 28. maijā. Skatīts: 2009. gada 27. janvārī. Madonna: Biography Arhivēts 2009. gada 19. janvārī, Wayback Machine vietnē., rollingstone.com, (angliski) Madonna, Beastie Boys Nominated For Rock And Roll Hall Of Fame, mtv.com, 27.09.2007. (angliski) Madonna Makes a $60 Million Deal, nytimes.com, 20.04.1992. (angliski) The "Madonna" Look - Strike a Pose Arhivēts 2009. gada 8. martā, Wayback Machine vietnē., liketotally80s.com (angliski) Definitive 200 (visu laiku labāko albumu tops) Arhivēts 2008. gada 6. aprīlī, Wayback Machine vietnē., rockhall.com (angliski) The RS 500 Greatest Songs of All Time Arhivēts 2008. gada 25. jūnijā, Wayback Machine vietnē., rollingstone.com (angliski) Singla "Crazy For You" vietas Billboard topos 1985. gada 13. aprīlī, billboard.com Madonna scores 12th chart-topper, news.bbc.co.uk, 26.02.2006. (angliski) Madonnas biogrāfija Arhivēts 2009. gada 22. aprīlī, Wayback Machine vietnē., lycos.com (angliski) Masonnas albuma "True Blue" apskats Arhivēts 2014. gada 9. aprīlī, Wayback Machine vietnē., rollingstone.com (angliski) Madonnas singlu uzskaitījums Billboard topos, allmusic.com (angliski) Madonnas biogrāfija Arhivēts 2008. gada 12. maijā, Wayback Machine vietnē., tribute.ca (angliski) Madonnas singla "Causing A Commotion" vietas Billboard topos 1987. gada 12. decembrī, billboard.com (angliski) Show-stealer Madonna on tour, news.bbc.co.uk, 24.05.2004. (angliski) Mērijas Krosas grāmata "Madonna: A Biography" (2007), 43. lpp. Mērijas Krosas grāmata "Madonna: A Biography" (2007), 3. lpp. Making Madonna: 10 moments that created an icon Arhivēts 2011. gada 10. jūnijā, Wayback Machine vietnē., entertainment.msn.com (angliski) Mūzikas saule: VH1’s 100 Greatest videos: 10 no 100 labākajiem[novecojusi saite], m-saule.lv RollingStone albuma "Madonna" apskats Arhivēts 2008. gada 1. novembrī, Wayback Machine vietnē., rollingstone.com (angliski) The Naked Launch Arhivēts 2013. gada 15. janvārī, Wayback Machine vietnē., ew.com, 25.10.2002. (angliski) Madonnas Billboard topa vēsture, billboard.com (angliski) Albuma "Erotica" profils Madonnas oficiālajā mājaslapā Arhivēts 2008. gada 26. maijā, Wayback Machine vietnē., madonna.com (angliski) Filmas "Body of Evidence" profils, rottentomatoes.com (angliski) Review/Film; A Movie Within a Movie, With a Demure Madonna, nytimes.com, 19.11.1993. (angliski) Filmas "Dangerous game" profils, mad-eyes.net (angliski) 25 years of Madonna (biogrāfisks raksts), dailyrecord.co.uk, 26.04.2007. (angliski) Madonna & Tupac Shakur's love child? Almost happened Arhivēts 2009-02-14 Wayback Machine vietnē., nydailynews.com, 30.10.2007. (angliski) Artist Biography - Madonna (mūziķes biogrāfija), billboard.com (angliski) Hey Madonna, don't give up the day job!, cnn.com, 24.03.2008. (angliski) That thing: Lauryn Hill sets Grammy record, cnn.com, 24.02.1999. (angliski) Gremī balvu ieguvēju saraksts Arhivēts 2009. gada 11. janvārī, Wayback Machine vietnē., grammy.com, (angliski) Microsoft Hopes "Ray of Light" Makes XP Shine, clickz.com, 16.10.2001. (angliski) Madonna in plagiarism case defeat, news.bbc.co.uk, 18.11.2005. (angliski) The RS 500 Greatest Albums of All Time Arhivēts 2008. gada 19. jūnijā, Wayback Machine vietnē., rollingstone.com, 18.11.2003. (angliski) Singla "Beautiful Stranger" vieta Billboard topos 1999. gada 25. septembrī, billboard.com, (angliski) Singla "Beautiful Stranger" profils oficiālajā Madonnas mājaslapā Arhivēts 2009. gada 17. februārī, Wayback Machine vietnē., madonna.com (angliski) Singla "American Pie" vēsture, bbc.co.uk (angliski) Charts: Madonna's "Music" claims No. 1 spot on album chart Arhivēts 2008. gada 24. jūlijā, Wayback Machine vietnē., livedaily.com, 27.09.2000. (angliski) Singla "Music" profils oficiālajā Madonnas mājaslapā Arhivēts 2008. gada 12. maijā, Wayback Machine vietnē., madonna.com (angliski) Controversial new Madonna video airs on the Web Arhivēts 2013. gada 15. janvārī, Wayback Machine vietnē., cnn.com, 23.03.2001. (angliski) Materialist Girl Arhivēts 2008. gada 17. oktobrī, Wayback Machine vietnē., ew.com, 01.06.2004. (angliski) Madonna flop goes straight to video, news.bbc.co.uk, 08.11.2002. (angliski) Madonnas singlu uzskaitījums Billboard topu ietvaros, allmusic.com (angliski) Filmas "Die Another Day" profils Arhivēts 2008. gada 15. maijā, Wayback Machine vietnē., greencine.com (angliski) A comprehensive database of winners and nominees from film, music, television and theater. Arhivēts 2007. gada 4. jūlijā, Wayback Machine vietnē., theenvelope.latimes.com (angliski) Albuma "American Life" profils metacritic.com, metacritic.com (angliski) Madonna - Entertainer (biogrāfija), bbc.co.uk, 18.11.2005. (angliski) Madonna's label sues record giant, news.bbc.co.uk, 26.03.2004. (angliski) Madonna sells record company, nme.com, 22.08.2007. (angliski) Madonna ready to Dance on world tour, chinadaily.com.cn, 04.04.2006. (angliski) Madonnas profils MTV mājaslapā, mtv.com (angliski) The Immortals: The First Fifty Arhivēts 2010. gada 11. aprīlī, Wayback Machine vietnē., rollingstone.com, 24.04.2004. (angliski) Hollywood, music stars join forces in tsunami telethon, abc.net.au, 16.01.2005. (angliski) Live 8 DVD produkta detaļas Arhivēts 2009. gada 2. februārī, Wayback Machine vietnē., live8livedvd.com (angliski) U.S. Radio Hangs Up On Madonna Arhivēts 2008. gada 17. jūnijā, Wayback Machine vietnē., billboard.com, 21.07.2006. (angliski) Albuma "Confessions On A Dance Floor" profils Arhivēts 2007. gada 12. decembrī, Wayback Machine vietnē., metacritic.com (angliski) Madonna Storms to 12th UK Number One Arhivēts 2008. gada 23. maijā, Wayback Machine vietnē., en.epochtimes.com, 26.02.2006. (angliski) Madonnas albumu un singlu uzskaitījums Billboard topos, billboard.com (angliski) Westlife score 14th UK number one, news.bbc.co.uk, 12.11.2006. (angliski) Video: Daugavpilietis prestižā "Parkour" organizācijai[novecojusi saite] H&M Signs Madonna Arhivēts 2007. gada 12. decembrī, Wayback Machine vietnē., adweek.com, 08.06.2006. (angliski) Madonna's New H&M Clothes a Hit on eBay, people.com, 23.03.2007. (angliski) Top 25 Tours - 25 visienesīgākās koncerttūres Billboard skatījumā, billboard.com, (angliski) Madonna extends UK leg of 'Confessions' world tour, nme.com, 22.05.2006. (angliski) Madonna Touting Hillary for President Arhivēts 2008. gada 23. septembrī, Wayback Machine vietnē., newsmax.com, 12.03.2006. (angliski) Madonna writes new song "Hey You" for Live Earth Arhivēts 2009. gada 2. aprīlī, Wayback Machine vietnē., liveearth.org, 30.03.2008. (angliski) Madonna Joins Forces With Live Nation in Revolutionary Global Music Partnership, prnewswire.co.uk, (angliski) Label denies Madonna album title speculation, reuters.com, 07.12.2007. (angliski) Madonna, others named to Rock Hall of Fame, usatoday.com, 13.12.2007. (angliski) Madonna to be inducted into Rock And Roll Hall Of Fame, nme.com, 13.12.2007. (angliski) Filmas "I Am Because We Are" oficiālā mājaslapa Arhivēts 2010. gada 26. martā, Wayback Machine vietnē., (angliski) Acclaim for Madonna's Malawi documentary, guardian.co.uk, 23.05.2008. (angliski) Madonna Debuts "Hard Candy" With Justin Timberlake at New York Club Show Arhivēts 2009. gada 18. februārī, Wayback Machine vietnē., rollingstone.com, 05.01.2008. (angliski) Madonna celebrates chart double, news.bbc.co.uk, 04.05.2008. (angliski) First Day Sales Put Madonna On Track For 7th No. 1 Arhivēts 2011. gada 5. jūnijā, Wayback Machine vietnē., billboard.com, 30.04.2008. (angliski) Madonna Leads Busy Billboard 200 With 7th No. 1 Arhivēts 2008. gada 3. jūlijā, Wayback Machine vietnē., billboard.com, 07.05.2008. (angliski) Albuma "Hard Candy" statistika Arhivēts 2009. gada 4. maijā, Wayback Machine vietnē., metacritic.com (angliski) Review: Madonna's Hard Candy, news.bbc.co.uk, 08.04.2008. (angliski) Mariah, Madonna Make Billboard Chart History Arhivēts 2008. gada 23. oktobrī, Wayback Machine vietnē., billboard.com, 02.04.2008. (angliski) Madonna goes to No. 1 for the 13th time Arhivēts 2008. gada 19. jūlijā, Wayback Machine vietnē., entertainment.timesonline.co.uk, 21.04.2008. (angliski) Madonna's 'Sticky & Sweet' Tour: 58 Shows - 2,350,282 Fans!!! Arhivēts 2009. gada 9. februārī, Wayback Machine vietnē., ibtimes.com, 22.12.2008. (angliski) Madonna pôs o público aos saltos, correiodamanha.pt, 15.09.2008. (portugāliski) Madonna "Can't Stop Crying" Over the News of MJ, popsugar.com (angliski) Oficiālā tīmekļa vietne (angliski) Myspace profils (angliski) IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski) Madonnas dziesmu vārdu datubāze (angliski) Oficiālā Madonnas fanu mājaslapa (angliski)