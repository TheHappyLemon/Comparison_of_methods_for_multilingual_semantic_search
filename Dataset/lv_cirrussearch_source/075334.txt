Zvaigznājs ir zvaigžņu grupa, kuras zvaigznes ir saskatāmas ar neapbruņotu aci un šķiet savstarpēji saistītas. Objektīvi tās nav saistītas, tas ir tikai cilvēka ieraudzīts raksts. Vēsturiski debess sfēras dalījums zvaigznājos un zvaigznāju nosaukumi katrā kultūrā ir atšķirīgi. Piemēram, senlatviešiem ir bijuši savi zvaigznāju nosaukumi, taču ir tādi zvaigznāji, kas ir kopīgi daudzām kultūrām, piemēram, Orions. Labi pazīstamie zvaigznāji nereti neatbilst "oficiālajam" zvaigznāju dalījumam un nosaukumiem. Piemēram, mums tik labi zināmais Sietiņš ir daļa no Vērša zvaigznāja — un atrodas Vērša lāpstiņā; Lielie Greizie Rati ir daļa no Lielā Lāča zvaigznāja — ratu "rokturis" ir Lielā Lāča aste, bet rati — tikai neliela daļa no Lielā Lāča 'muguras'. Izsenis cilvēki pievērsuši lielu uzmanību 12 zodiaka zvaigznājiem. Zodiaka zvaigznāji atrodas zodiaka joslā. Tā kā Zeme diennakts laikā veic pilnu apgriezienu ap savu asi, tad arī visa debesu sfēra — zvaigznāji un zvaigznes — diennakts laikā šķietami veic pilnu apgriezienu ap novērotāju. Jāatzīmē, ka astronomiski zodiaka zvaigznāji nav izvietoti tā, kā to idealizēti parāda astroloģija, turklāt precesijas dēļ astroloģiskās zodiaka zvaigznāju zīmes nesakrīt ar astronomiskajiem zvaigznājiem (ir nobīdītas). Katrs zodiaka zvaigznājs aizņem dažādu debesu sfēras laukumu, zodiaka zvaigznāju vidū ir lieli un labi saskatāmi, kā arī pavisam nelieli un ļoti grūti saskatāmi zvaigznāji. Savukārt astroloģiskā izpratnē katrs zodiaka zvaigznājs aizņem precīzi 30 grādu loku, 12 zvaigznājiem kopā veidojot 360 grādus jeb vienu astronomiskā gada ciklu. Mūsdienās visa debesu sfēra "oficiāli" ir sadalīta 88 zvaigznājos ar nosaukumiem latīņu valodā. Minētie nosaukumi tiek izmantoti zvaigžņu kartēs un atlantos. Zvaigžņu kartēs un atlantos parasti izmanto saīsinātus zvaigznāju latīniskos nosaukumus, bet atsevišķas zvaigznāju zvaigznes apzīmē vai nu ar plaši pazīstamiem zvaigžņu nosaukumiem (piemēram, Altairs, Denebs, Rīgels), vai ar saīsinātu zvaigznāja nosaukumu un grieķu alfabēta burtu. Grieķu alfabēta burtus zvaigznāja zvaigznēm piešķir pēc to redzamā spožuma. Visspožākā zvaigzne ir "alfa", nākamā spožākā "beta" utt. (Latvijā redzamie zvaigznāji — trekniem burtiem) Zvaigžņu un zvaigznāju karte Latvijas Astronomijas biedrības mājas lapā