"Harijs Poters un Filozofu akmens" (angļu: Harry Potter and the Philosopher's Stone / Harry Potter and the Sorcerer's Stone) ir 2001. gada fantāzijas/piedzīvojumu filma, kas uzņemta pēc Dž. K. Roulingas tāda paša nosaukuma romāna motīviem. Filmas režisors ir Kriss Kolumbuss un tā ir pirmā no populārās Harija Potera filmu sērijas. Sižeta galvenais varonis ir Harijs Poters, zēns, kurš savā vienpadsmitajā dzimšanas dienā atklāj, ka ir burvis, un tiek sūtīts uz Cūkkārpas burvju skolu. Galvenajās lomās ir Denjels Redklifs Harija Potera lomā, kopā ar Rūpertu Grintu un Emmu Votsoni, kas attēlo Harija labākos draugus Ronu Vīzliju un Hermioni Grendžeru. No pieaugušajiem aktieriem filmā galvenajās lomās ir Ričards Heriss, Robijs Koltreins, Elans Rikmens, Megija Smita un Jans Hārts. Filmu kompānija Warner Bros. nopirka tiesības uzņemt šo filmu 1999. gadā. Filmas uzņemšana sākās 2000. gadā, kad par režisoru izvēlēts Kolumbuss. Roulinga uzstāja, ka visiem filmas aktieriem jābūt britiem, tā saglabājot grāmatas un filmas kulturālās īpatnības. Roulinga arī apstiprināja scenāriju, kura autors bija Stīvs Klovss. Filma pārsvarā uzņemta Līvsdenas filmu studijā, kā arī citās vēsturiskās ēkās visā valstī. Filmas pirmizrāde notika 2001. gada 16. novembrī. Filma saņēma pārsvarā pozitīvas kritiķu atsauksmes. Kopējie filmas ieņēmumi pasaulē, kopā ar filmas atkārtotu izdošanu 2020. gadā 4K kvalitātē Ķīnā, sastāda 1 miljardu ASV dolāru, tādējādi kļūstot par 2001. gada ienesīgāko filmu un ierindojoties 48. vietā starp visu laiku ienesīgākajam filmām. Tāpat šī ir otrā finansiāli veiksmīgākā filmu sērijas daļa pēc sērijas pēdējās daļas "Harijs Poters un Nāves dāvesti: Otrā daļa". Filma nominēta dažādām kino nozares balvām, tostarp arī 74. Kinoakadēmijas balvai trīs kategorijās. Arī pārējie Harija Potera romāni ir ekranizēti. Tālāka informācija: Harijs Poters un Filozofu akmens Harijs Poters ir šķietami parasts vienpadsmitgadīgs zēns, kas dzīvo kopā ar saviem nejaukajiem radiniekiem Dērsliju ģimenes. Savā vienpadsmitajā dzimšanas dienā Harijs no milzīga un noslēpumaina svešinieka vārdā Rubeuss Hagrids uzzina, ka viņš patiesībā ir burvis, burvju pasaulē pazīstams ar savu izdzīvošanu pēc tā, kad viņu centās nogalināts ļaunais tumšais burvis Lords Voldemorts, kad Harijs vēl bija gadu vecs zīdainis. Voldemorts nogalināja Harija vecākus, taču pārsteidzoši nevarēja nogalināt mazuli, pats gandrīz iedams bojā, vien atstājot zibens veida rētu Harija pierē. Hariju uzaicināja mācīties Cūkkārpas Raganības un burvestību arodskolā. Pretēji tantes un tēvoča ieskatiem, Harijs izlemj doties uz skolu, kur sāk apgūt maģiju un iegūst jaunus draugus un ienaidniekus, gan starp skolas audzēkņiem, gan darbiniekiem. Harijs uzzina, ka Voldemorts ir tik tikko turējies pie dzīvības kopš uzbrukuma Harijam desmit gadus iepriekš, un sižets stāsta par tumšā burvja centieniem atgūt varu un spēku, mēģinot nozagt Filozofu akmeni, kas dod tā īpašniekam nemirstību. Harijs un viņa draugi, Hermione Grendžera un Rons Vīzlijs, tam nāk uz pēdām un novērš akmens zādzību, kas ir paslēpts kādā Cūkkārpas kambarī. «Harry Potter and the Philosopher's Stone». Britu filmu klasifikācijas padome. Arhivēts no oriģināla, laiks: 2017. gada 10. augustā. Skatīts: 2014. gada 10. decembris. «Harry Potter and the Sorcerer's Stone (2001)». Box Office Mojo. Skatīts: 2022. gada 10. jūlijā. «Iekšpus Harijam Poteram». Arhivēts no oriģināla, laiks: 2008. gada 24. janvārī. Skatīts: 2007. gada 28. decembrī. Oficiālā tīmekļa vietne IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)