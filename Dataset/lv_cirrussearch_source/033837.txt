Gēza Naģs (ungāru: Nagy Géza; 1892. gada 29. decembris Šātoraljaūjheļa — 1953. gada 13. augusts Kapošvāra) bija Ungārijas starptautiskais meistars šahā (1950). Beidzis universitāti Budapeštā un ieguvis medicīnas doktora grādu. Pirmā pasaules kara dalībnieks. Pēc kara nodarbojies ar zinātnisko pētniecību Budapeštas un Debrecenas universitātes klīnikās, bet no 1930. gada strādājis praktiskajā medicīnā. No 1938. gada bijis Kapošvāras slimnīcas galvenais ārsts. Jau studiju laikā aizrāvies ar šahu. 1924. gadā Ģērā uzvarējis Ungārijas atklātajā šaha čempionātā, apsteidzot Polijas meistaru Dāvidu Pšepjurku. Pārstāvējis Ungārijas komandu Pasaules šaha olimpiādēs, kurās piedalījies 2 reizes (1927-1928) un abas reizes komandu vērtējumā izcīnījis zelta medaļu. Sakarā ar aizņemtību pamatdarbā šaha turnīros piedalījies neregulāri. Par vēsturiskajiem panākumiem turnīros FIDE 1950. gadā viņam kā vienam no pirmajiem piešķīra starptautiskā meistara (IM) nosaukumu. 2008. gadā par godu astoņdesmitajai gadadienai kopš Ungārijas šaha izlases uzvaras Pasaules šaha olimpiādē Kapošvārā tika atklāta Naģam veltīta piemiņas plāksne. Gyor 1924 OlimpBase :: Men's Chess Olympiads :: Géza Nagy Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)