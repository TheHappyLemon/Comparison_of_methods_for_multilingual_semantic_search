Kenwood ir virtuves ierīču ražotājs, kas darbojas 44 valstīs. Uzņēmuma izcelsmes vieta ir Anglija, tas pieder "De’Longhi Group". "Kenwood" izstrādā, ražo un pārdod virtuves ierīces, ieskaitot mikserus, blenderus, virtuves kombainus, tējkannas un tosterus. Uzņēmumu nodibināja Kenets Meinards Vuds (angļu: Kenneth Maynard Wood) 1947. gadā Vokingas mazpilsētā, ražošanu uzsākot garāžā. Viņa iecere bija atvieglot sievietes darbu virtuvē, izstrādājot ierīces, kas aiztaupa pūles. 1962. gadā uzņēmums pārauga savu sākotnējo rūpnīcas teritoriju un pārcēlās uz Heventu, kurā tas darbojas vēl šodien. 1940. gadi Pirmais "Kenwood" produkts bija jauns izgudrojums — tosteris, ko ieviesa Kenets Vuds. Tirgū tas ienāca 1947. gadā ar nosaukumu "A100". Eiropā tā bija pirmā šāda veida ierīce, kas ļāva nepieskaroties apcept maizi no abām pusēm. 1950. — 1960. gadi Pēc trīs gadiem 1950. gadā izstādē "Ideal Home Exhibition" parādījās pirmā "Kenwood Chef" virtuves ierīce. Šī ierīce bija izstrādāta, lai tiktu galā ar visgrūtākajiem virtuves uzdevumiem. Ierīcei bija trīs atveres ar dažādiem ātrumiem, kas patērētājiem ļāva pagatavot dažādus ēdienus. Nedēļas laikā pēc iznākšanas lielveikalā "Harods" tā tika pilnībā izpārdota. Līdz 1960. gadiem "Kenwood Chef" piedzīvoja veiksmi visā pasaulē. 1970. — 1980. gadi "Kenwood" bija arī pirmais ražotājs, kas saviem produktiem ieviesa elektrisko ātruma regulēšanu — funkciju, ko apguva 1973. gadā. Uzņēmuma pirmais virtuves kombains tika izlaists 1979. gadā. Lai apmierinātu pieaugošo pieprasījumu, 1989. gadā uzņēmums sāka ieguldīt līdzekļus savas pirmās rūpnīcas izveidošanā Ķīnā. 1990. — 2000. gadi 1997. gadā 81 gada vecumā Kenets Vuds pēc neilgas slimības aizgāja mūžībā. Šobrīd uzņēmumam ir vairāk nekā 80 starptautisku izplatītāju. 2000. gadā "Kenwood" pievienojās "De’Longhi" grupai. 2009. gadā "Kenwood" izlaida "Cooking Chef" — pirmo ierīci ar iebūvētu indukcijas sildelementu, kas vienlaikus cep un maisa. Sākotnējam "Kenwood Chef" izstrādātājam Kenetam Grendžam [Kenneth Grange], 2013. gadā tika piešķirts bruņinieka tituls par ieguldījumu dizaina nozarē. "Kenwood" produkti iedalāmi šādās kategorijās: virtuves ierīces; ierīces ēdienu un dzērienu pagatavošanai (virtuves kombaini, blenderi, sulu spiedes); ierīces brokastu pagatavošanai (tējkannas tosteri, kafijas automāti). Īru alkoholisko saldkrējuma dzērienu "Baileys" sākotnēji izstrādāja, izmantojot "Kenwood" mikseri. Tagad uzņēmumu pazīst pēc kvalitatīviem produktiem, kas kalpo vairākām dzimtas paaudzēm. BBC ziņo, ka pēc 40 gadiem "Chef" ierīces joprojām vēl tiek lietotas. «Kenneth Grange». Arhivēts no oriģināla, laiks: 2015. gada 20. janvārī. Skatīts: 2015. gada 20. janvāris. «Baileys turns 40». Skatīts: 2015. gada 20. janvāris. «Built to last, not surpassed: Your old appliances still on the go». Skatīts: 2015. gada 20. janvāris. Kenwood Oficiālā interneta vietne Arhivēts 2013. gada 13. augustā, Wayback Machine vietnē.