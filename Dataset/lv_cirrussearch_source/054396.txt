Marko Rosi (itāļu: Marco Rossi; dzimis 1964. gada 9. septembrī) ir Itālijas futbola treneris un bijušais futbolists. Spēlējis aizsarga pozīcijā. Kopš 2018. gada jūnija ir Ungārijas izlases galvenais treneris. Futbolista karjeru sāka klubā Torino. Vēlāk spēlēja Itālijas zemāko līgu komandās. 1988. gadā pievienojās Brescia, kas tolaik spēlēja B sērijā. 1991.—1992. gada sezonā kļuva par B sērijas uzvarētāju, palīdzot komandai izcīnīt ceļazīmi uz A sēriju. No 1993. līdz 1995. gadam pārstāvēja A sērijas klubu Sampdoria, 1994. gadā kļūstot par Itālijas kausa ieguvēju. Karjeras turpinājumā spēlēja Meksikā Club América rindās. 1996.—1997. gada sezonā pārstāvēja Frankfurtes "Eintracht" Vācijas 2. Bundeslīgā. Pēc tam atgriezās Itālijā, pievienojoties klubam Piacenza. Karjeru noslēdza AC Salò komandā 2000. gadā. Trenera karjeras sākumā strādāja kā jauniešu treneris. Pirmā komanda galvenā trenera amatā bija AC Lumezzane C1 sērijā. Strādājis arī citos Itālijas zemāko līgu klubos. 2012. gadā kļuva par Ungārijas kluba Budapeštas "Honvéd" galveno treneri. 2012.—2013. gada sezonā izcīnīja 3. vietu Ungārijas augstākajā līgā Nemzeti Bajnokság I. 2014. gada aprīlī amatu atstāja, bet pēc nepilna gada tajā atgriezās. 2016.—2017. gada sezonā aizveda klubu līdz valsts čempiontitulam. Pēc sezonas beigām atstāja Honvéd, kļūstot par Slovākijas kluba Dunajská Streda galveno treneri. Tajā nostrādāja vienu sezonu, izcīnot 3. vietu Slovākijas Superlīgā. 2018. gada 19. jūnijā tika apstiprināts par Ungārijas izlases galveno treneri. «Marco Rossi veszi át a válogatott irányítását». mlsz.hu (ungāru). 2018. gada 19. jūnijā. Skatīts: 2020. gada 12. oktobrī. Vikikrātuvē par šo tēmu ir pieejami multivides faili. Skatīt: Marko Rosi. WorldFootball profils (angliski) Transfermarkt spēlētāja profils (angliski) Transfermarkt trenera profils (angliski) FBref spēlētāja profils (angliski)