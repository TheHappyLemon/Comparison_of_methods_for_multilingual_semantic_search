Upes tilbītes (Actitis) ir sloku dzimtas (Scolopacidae) tārtiņveidīgo putnu ģints, kas apvieno 2 mūsdienās dzīvojošas bridējputnu sugas. Latvijā sastopama viena no tām — upes tilbīte (Actitis hypoleucos). Abas sugas ligzdo ziemeļu puslodē: upes tilbīte ligzdo Eirāzijā, bet Amerikas upes tilbīte (Actitis macularia) ligzdo Ziemeļamerikā. Upes tilbītes no kopējā bridējputnu priekšteča atdalījās pirms apmēram 23—22 miljoniem gadu, oligocēna beigās. Šajā laikā Eirāzijā bija sastopama liela upes tilbīšu dažādība un, visticamākais, ka tieši Eirāzijā radās arī mūsdienu sugas. Abas upes tilbītes ir neliela auguma gājputni ar samērā īsām, dzeltenīgām kājām un vidēji garu knābi. To apspalvojums ļoti līdzīgs — pelēkbrūns ar baltu pavēdri. Vienīgi vairošanās sezonas laikā Amerikas upes tilbītei ir tumši punktotas krūtis. Tomēr ārpus vairošanās sezonas, kad tilbītes daudz ceļo un nonāk netipskos ģeogrāfiskos reģionos, tās ir samērā grūti atšķiramas. Piemēram, upes tilbīte var sasniegt Ziemeļameriku, bet Amerikas upes tilbīte Eiropu. Upes tilbītēm ir viegli atpazīstams lidojuma raksturs, tuvu gar ūdens virsmu. Putni nav ļoti sabiedriski un lielos baros novērojami ļoti reti. Upes tilbītes ligzdo uz zemes, tuvu krasta līnijai. Barojas uz sauszemes vai seklā ūdenī, barību atrodot ar redzes palīdzību. Ķer arī kukaiņus lidojumā. Upes tilbītes barojas ar kukaiņiem, vēžveidīgajiem un citiem bezmugurkaulniekiem. Upes tilbīšu ģints (Actitis) Amerikas upes tilbīte (Actitis macularius) Upes tilbīte (Actitis hypoleucos) IOC World Bird List: Sandpipers, snipes, courser, 2020 «Ornitofaunistika: Upes tilbīte Actitis hypoleucos». Arhivēts no oriģināla, laiks: 2015. gada 20. maijā. Skatīts: 2015. gada 12. maijā. IUCN: Actitis hypoleucos IUCN: Actitis macularius Mlíkovský, Jirí (2002): Cenozoic Birds of the World, Part 1: Europe. Ninox Press, Prague. Arhivēts 2011. gada 20. maijā, Wayback Machine vietnē. ISBN 80-901105-3-8 Nepareizs ISBN