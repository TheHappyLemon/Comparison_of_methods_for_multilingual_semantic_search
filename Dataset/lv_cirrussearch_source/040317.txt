"Mijamoto Musasi" (japāņu: 宮本武蔵, 'Miyamoto Musashi', angļu: Samurai I: Musashi Miyamoto) ir 1954. gada Japānas piedzīvojumu filma. Filmas režisors un scenārija līdzautors ir Hirosi Inagaki. Galvenajā lomā filmējās Toširo Mifune. Filmas pamatā ir Eidzi Josikavas tāda paša nosaukuma romāna adaptācija. Stāsts ir balstīts uz leģendārā japāņu samuraja Mijamoto Musasi jaunības dienu gaitām. 1956. gadā filma saņēma Kinoakadēmijas goda balvu kā labākā filma svešvalodā starp 1955. gadā ASV izplatītajām filmām. Šī ir pirmā filma no Hirosi Inagaki triloģijas — "Samuraja" filmu sērijas (angļu: Samurai Trilogy) par samuraju Mijamoto Musasi. Nākamo filmu nosaukumi angļu valodā ir Samurai II: Duel at Ichijoji Temple (1955) un Samurai III: Duel at Ganryu Island (1956). Pēc cīņas pie Sekigaharas, Takedzo (Tosiro Mifune) un viņa draugs Matahati (Rentaro Mikuni) ir zaudētāju pusē. Dižās uzvaras un slavas, uz ko cerēja Takedzo, vietā viņš ir kļuvis par meklētu bēgli, kuram ir jāpalīdz smagi ievainotajam Matahati. Abi patveras pie atraitnes un viņas meitas, kas ir saistītas ar vietējo bandu. Banda drīz arī ierodas savākt nodevas no sievietēm par kārtējo apzagto samuraju, bet Takedzo viņus pieveic. Abas sievietes neveiksmīgi cenšas pavedināt Takedzo. Atraitne izstāsta Matahati, ka Takedzo mēģinājis viņai uzbrukt un pārliecina Matahati pavadīt viņu un viņas meitu uz Kioto. Matahati piekrīt, kaut arī viņš mīl un ir saderināts ar Otsu (Kaoru Jatigusa), sievieti no viņa ciema. Takedzo domā, ka viņa draugs Matahati ir pametis viņu, un dodas mājup, izlaužoties cauri ceļa blokādei un ievainojot dažus vietējā valdnieka vīrus. Atgriezies ciemā, viņš pavēsta Matahati ģimenei, ka viņš ir dzīvs, bet nepastāsta, kādēļ Matahati vēl nav atgriezies ciemā. Matahati māte netic Takedzo, vēlāk kopā ar citiem klana locekļiem viņa tiek arestēta par nodevību. Ciemā norisinās plašas Takedzo meklēšanas operācijas, kuras organizē vietējais valdnieks. Pat izmantojot kā ēsmu viņa tuviniekus, ciema iedzīvotāji nespēj notvert Takedzo. Otsu tikmēr saņem vēstuli no atraitnes meitas, kurā teikts, ka Matahati ir viņu aizmirsis un pametis, kas viņu morāli sagrauj. Takedzo sagūsta budistu mūks Takuans Soho, kurš valdniekam lūdz atļauju pielietot metodes, kas ļaus viņam kontrolēt Takedzo. Mūks tic, ka viņš spēj pārliecināt Takedzo mainīt domāšanu, tomēr Takedzo ar Otsu palīdzību izdodas aizbēgt. Viņi tiek izsekoti, Otsu tiek notverta, bet Takedzo izdodas aizstāvēties. Otsu tiek ieslodzīta Himedži pilī, Takedzo to uzzinot, dodas viņu atbrīvot, bet mūks viņu vēlreiz sagūsta. Takedzo tiek apmuļķots un ieslodzīts pils istabā uz trim gadiem. Filmas beigās tiek parādīts, ka Takedzo izlaužas no gūsta un iegūst savu samuraja vārdu Musasi Mijamoto. Viņš dodas meklēt atklāsmes, atstājot Otsu divas ziņas: "Es drīz atgriezīšos" un "Piedod man". Filma sākās 1600. gadā ar Tokugavas Iejasu uzvaru kaujā pie Sekigaharas, kas attīrīja Tokugavas ceļu uz sjogunāta izveidi. Citu klanu apspiešana un varas nostiprināšana prasīja vēl trīs gadus. Vēsturiski ir ticams, ka Musasi Mijamoto ir cīnījies šajā kaujā. Toširo Mifune — Takedzo (Musasi Mijamoto) Kaoru Jatigusa — Otsu Rentaro Mikuni — Hoņidens Matahati Kuroemons Onoe — Takuans Soho Mariko Okada — Akemi Mitsuko Mito — Oko Eiko Mijosi — Osugi, Matahati māte Akihiko Hirata — Seidzuro Josioka Stuart Galbraith IV. The Toho Studios Story: A History and Complete Filmography. Scarecrow Press, 2008. ISBN 1461673747. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Rotten Tomatoes profils (angliski)