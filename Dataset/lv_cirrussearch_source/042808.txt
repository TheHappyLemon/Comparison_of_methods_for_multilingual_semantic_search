DELFI ir viens no lielākajiem ziņu portāliem un viena no apmeklētākajām tīmekļa vietnēm Latvijā. Portāls piedāvā ziņas, analītiskus un subjektīvus materiālus, izklaidējošu un padomu žurnālistiku dažādās multimediālās platformās. Lai varētu lasīt portāla kvalitatīvāko saturu, ir jāiegādājas maksas "Delfi Plus" abonements. DELFI ir Baltijas valstīs lielākā interneta masu mediju uzņēmuma — “Ekspress Grupp” — sastāvdaļa. DELFI ziņu medijs strādā visās Baltijas valstīs. Latvijā portāls DELFI darbību sāka 1999. gada 26. novembrī, pārņemot interneta resursu www.online.ee, www.all.lv, www.riga.lv un www.navigators.lv labākās iestrādes. 2000. gada 17. martā atklāja otru DELFI portālu Latvijā — krievu valodā strādājošais rus.delfi.lv. 2001. gadā DELFI darbu sāka analītiskās žurnālistikas sadaļa "DELFI versijas", kur žurnālisti, analītiķi, amatpersonas un citi lietpratēji sniedz padziļinātu informāciju un viedokļus par aktualitātēm. Sākotnēji portāls piederēja informācijas tehnoloģiju kompānijai MicroLink, bet 2004. gadā DELFI akcijas iegādājās Norvēģijas kompānija Findexa, savukārt 2007. gadā DELFI grupu par 54,05 miljoniem eiro iegādājās Igaunijas koncerns Express Grupp. Portālam kļūstot arvien daudzveidīgākam, 2008. gada novembrī atklāja video ziņu platformu — DELFI.TV, kurā tiek atspoguļotas gan aktuālākās ziņas Latvijā un pasaulē, gan izklaidējoši un praktiski video padomi, gan aculiecinieku video un nozīmīgākās pašmāju notikumu tiešraides. Šobrīd uzņēmums piedāvā ne tikai daudzpusīgu un operatīvu ziņu klāstu dažādās platformās, bet arī plaša spektra pakalpojumus, kā arī tematiskos interneta žurnālus par dažādām tēmām — ēdienu gatavošanu, veselību, ceļošanu u.c. Delfi.lv ir lielākā latviski runājošā ziņu redakcija Latvijā, kas raksta par viņuprāt svarīgākajiem notikumiem sabiedrībā, valsts pārvaldē, pasaulē, sportā, kultūrā un citās jomās, kā arī rada oriģinālmateriālus par dažādām tēmām. Ziņu sadaļas latviešu valodā — Latvijā, Bizness, Sports, Kultūra, Izklaide, Auto, Aculiecinieks, DELFI TV. Daudzi interneta lietotāji biežāk par ziņām lasa un padziļināti interesējas par kādu specifisku tēmu. Ieklausoties lasītāju vēlmēs, DELFI ir radījis interneta žurnālus dažādām interesēm gan latviešu, gan krievu valodā. Interneta žurnāli latviešu valodā — Tasty.lv, Turismagids.lv, Viņa.lv, Cālis.lv, Mansdraugs.lv, Skats.lv, Tava Māja.lv, Tavs Dārzs.lv, Techlife.lv, Laika apstākļi. Interneta žurnāli krievu valodā — Techlife.lv, Woman.lv, Tchk.lv, Turgid.lv, Eda, Dom, Sad, Pogoda. Arī rus.delfi.lv ir lielākā krieviski runājošā ziņu redakcija Latvijā. Līdztekus operatīvajām, jaunākajām ziņām tiek radīti oriģinālmateriāli par dažādām tēmām. 71% rus.delfi.lv lasītāju ir krievvalodīgie, kas ir augstākais rādītājs no visiem Latvijas ziņu portāliem krievu valodā. Ziņu sadaļas krievu valodā — Ziņas, Bizness, Aculiecinieks, Sports, Showtime, DELFI TV. DELFI mobilā versija m.delfi.lv ir apmeklētākais interneta resurss starp mobilo ierīču lietotājiem un lasītākais Latvijas ziņu portāls mobilajā versijā, sasniedzot 58% no visiem mobilā interneta lietotājiem Latvijā. m.delfi.lv informē par aktuālākajiem un sabiedrībai būtiskākajiem notikumiem un procesiem politikā, valsts pārvaldē, sabiedrībā, ekonomikā, ārzemēs, sportā, kultūrā un citās jomās. DELFI ziņas ir pieejamas ne vien mobilajā versijā m.delfi.lv, bet arī DELFI mobilajā lietotnē, kura pieejama Android, Apple un Windows operētājsistēmas lietotājiem. 1999. gadā portāls ieviesa iespēju tā lietotājiem atsevišķā sadaļā ievietot komentārus pie katra raksta. Gadījumos, ja raksta tematika ir traģiska vai potenciāli naidu kurinoša, redakcija patur tiesības noņemt komentēšanas iespēju. Komentārus portālā uzrauga komentāru moderatori, kas ir atbildīgi par neētisku, naidu kurinošu un reklāmu saturošu komentāru dzēšanu. Ir bijuši vairāki gadījumi, kad komentāru autoriem ir nācies par saviem vārdiem atbildēt atbilstošās iestādēs. Šajā sakarā var minēt piemērus par kādu jaunieti, kas bija solījis spridzināt Rīgā notiekošo Eirovīzijas dziesmu konkursu un sievieti, pret kuru par leģionārus un Latviju aizskaroša komentāra rakstīšanu uzsāka krimināllietu. No 2013. gada portālu pie visiem rakstiem kā pamata iespēju piedāvā lietot tikai reģistrētu lasītāju komentārus. No 2018. gada portāls "Delfi" ir Latvijas Universitātes fonda bronzas mecenāts. Atbalsts tiek piešķirts LU Sociālo zinātņu fakultātes Komunikācijas zinātņu studentiem un citiem komunikācijas un žurnālistikas zinātnes studentiem visās Latvijas augstskolās. 2018. gadā tika piešķirtas pirmās stipendijas 10000 EUR apmērā. Portāls "Delfi" ir sociālās stipendijas "Ceļamaize 2009" interneta partneris un atbalstītājs. Audience: Gemius Arhivēts 2016. gada 6. janvārī, Wayback Machine vietnē. (angliski) «Latvijas iedzīvotāju medijpratība, Kultūras ministrijas pētījums». Arhivēts no oriģināla, laiks: 2019. gada 20. janvārī. «Gemius Audience apmeklētāko vietņu TOP 20 jūlijā». Gemius Latvia. Skatīts: 2023-09-04. «About Ekspress Grupp». Arhivēts no oriģināla, laiks: 2015. gada 31. decembrī. Skatīts: 2016. gada 7. janvārī. 'Ekspress Grupp' pērk 'Delfi' grupu Latvijā tiek atklāts jaunas paaudzes portāls — DELFI «DELFI atklāj pirmo profesionālo Latvijas portālu krievu valodā». Arhivēts no oriģināla, laiks: 2003. gada 11. jūnijā. Skatīts: 2007. gada 11. oktobrī. DELFI Versijas kļūs daudzveidīgākas DELFI.TV ir sācis savu darbu Delfi redakcija DELFI Group Jaunais m.delfi.lv Tīkla kultūras lakmusa papīrs[novecojusi saite] Par komentāriem portālā Delfi WWW—laikmeta pulss[novecojusi saite] «Tiesās par leģionāru un Latvijas lamāšanu internetā». Arhivēts no oriģināla, laiks: 2007. gada 9. oktobrī. Skatīts: 2007. gada 10. oktobrī. Revolucionārs solis interneta vides sakārtošanā — 'Delfi' piedāvā iespēju lietot tikai reģistrētu lasītāju komentārus «AS "DELFI"». www.fonds.lv. Arhivēts no oriģināla, laiks: 2020-10-30. Skatīts: 2020-04-16.