Leonarduss Narduss (nīderlandiešu: Leonardus Nardus, arī Leo Narduss (nīderlandiešu: Leo Nardus), līdz 1911. gadam bijis Leonarduss Salomons (nīderlandiešu: Leonardus Salomon); 1868. gada 5. maijs Utrehta — 1955. gada 12. jūnijs El Marsa) bija ebreju izcelsmes Nīderlandes mākslinieks, mākslas priekšmetu tirgotājs, sporta mecenāts, paukotājs un šahists. Piedzimis antikvaritāta tirgotāja ģimenē. Mācījies Amsterdamas Karaliskajā mākslas akadēmijā. Apceļojis Spāniju, Itāliju, Ēģipti, Senegālu, Alžīrīju un Tunisiju. No 1894. gada pārdevis Nīderlandes Renesanses mākslas darbus ASV. 1904. gadā Parīzē apprecējies, laulībā piedzimušas divas meitas. 1911. gadā oficiāli nomainījis savu uzvārdu uz Narduss, kopš tā laika nereti viņu saukuši par Leo Nardusu. Ar pseidonīmu Salomonsons piedalījies 1912. gada Vasaras Olimpiskajās spēles un Nīderlandes izlases sastāvā izcīnījis bronzas medaļu paukošanas komandu sacensībās ar špagu. Tāpat aizrāvies ar šahu un finansiāli atbalstījis dažus no sava laika vadošajiem šahistiem. Tieši Nardusa atbalsts palīdzējis Davidam Janovskim un Frenkam Māršalam sarīkot mačus par Pasaules šaha čempiona nosaukumu ar toreizējo Pasaules šaha čempionu Emanuelu Laskeru. Saglabājušies arī Nardusa zīmētie Māršala un Laskera portreti. Sākoties Pirmajam pasaules karam atgriezies Nīderlandē, bet 1921. gadā izšķīries un pārcēlies dzīvot uz toreizējo Franču Tunisiju. Viņa savāktā mākslas darbu kolekcija, kurā bija Rembranta, Rubensa, Halsa un Velaskesa darbi palika Nīderlandē, jo Ziemeļāfrikas klimats varēja būt kaitīgs vecmeistaru gleznām. 1940. gadā, kad Otrā pasaules kara laikā Nīderlandi okupēja Trešais Reihs, Nardusa kolekcija tika konfiscēta kā ebreju īpašums un pārdota izsolē. «Leonardus Nardus Olympic Results». Arhivēts no oriģināla, laiks: 2011. gada 23. septembrī. Skatīts: 2017. gada 7. aprīlī. Arhivēts 2011. gada 23. septembrī, Wayback Machine vietnē. Léonardus Nardus by Edward Winter Vikikrātuvē par šo tēmu ir pieejami multivides faili. Skatīt: Leonarduss Narduss. Leo Nardusa dzīves apraksts (franciski) Šahista profils chessgames.com mājaslapā (angliski)