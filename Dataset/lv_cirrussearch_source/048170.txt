Rajko Mitiča stadions (serbu: Стадион Рајко Митић) ir multifunkcionāls stadions Belgradā, Serbijā. Pārsvarā to izmanto futbola spēlēm, tajā savas mājas spēles aizvada klubs Crvena Zvezda un Serbijas futbola izlase. Agrāk bija pazīstams kā Crvena Zvezda stadions (Стадион Црвена звезда). 2014. gada decembrī to pārdēvēja bijušā futbolista Rajko Mitiča vārdā. Stadions neoficiāli tiek dēvēts arī par Marakana. Tā ietilpība ir 55 538 vietas. Stadions šajā vietā pirmoreiz tika uzbūvēts 1927. gadā, tā nosaukums bija Avala. 1959. gada 27. decembrī Crvena Zvezda tajā aizvadīja pēdējo spēli, pēc tam stadions tika nojaukts, lai uzceltu jaunu. Pašreizējais stadions tika atklāts 1963. gada 1. septembrī. Sākotnēji tā ietilpība sasniedza pat 110 000, vēlāk tika samazināta, lai atbilstu UEFA drošības prasībām. 1973. gadā stadionā tika aizvadīts Eiropas čempionvienību kausa fināls, kurā galveno Eiropas klubu trofeju futbolā izcīnīja Amsterdamas "Ajax". Tajā notika 1976. gada Eiropas čempionāta pusfināls un fināls, kurā par Eiropas čempioniem kļuva Čehoslovākijas futbolisti. Stadionu izmanto arī vieglatlētikas sacensībām un koncertiem. «Marakana postala stadion "Rajko Mitić"». rts.rs (serbu). 2014. gada 21. decembrī. Skatīts: 2019. gada 13. aprīlī. «Stadion Rajko Mitić (Marakana)». stadiumdb.com (angļu). Skatīts: 2019. gada 13. aprīlī. Vikikrātuvē par šo tēmu ir pieejami multivides faili. Skatīt: Rajko Mitiča stadions. Stadiona informācija Crvena Zvezda vietnē (serbiski) Stadiona profils stadiumguide.com (angliski)