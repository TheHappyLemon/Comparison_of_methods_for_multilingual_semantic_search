SIA Mikrotīkls, pazīstams kā MikroTik, ir Latvijas datortīklu aprīkojuma ražotājs. Tā pamatprodukcija ir bezvadu iekārtas un maršrutētāji, kā arī maršrutētāju programmatūra. Uzņēmums ir dibināts 1996. gadā. Tā galvenais birojs ir Rīgā, Brīvības gatvē 214i. Uzņēmums tika dibināts 1996. gada 14. martā. 1997. gadā uzņēmuma darbinieki izstrādāja pirmo uz Linux operētājsistēmas bāzētu RouterOS programmatūras sistēmu, kas paredzēta uzņēmuma ražotajām tīkla iekārtām, kā arī standarta x86 tipa datoriem. 2002. gadā MikroTik sāka izgatavot arī tīkla aparatūru, tapa RouterBOARD zīmols. 2014. gadā uzņēmuma īpašnieki uzsāka vēsturisko VEF ēku atjaunošanu. 2016. gada vasarā tika izplatīta informācija, ka uzņēmuma peļņa iepriekšējā gadā ir sasniegusi 61,37 miljonus eiro, padarot to par otro pelnošāko uzņēmumu Latvijā aiz "Latvenergo", savukārt "Mikrotīkla" apgrozījums pārsniedza 200 miljonus eiro, kas bija aptuveni divas reizes vairāk nekā pirms gada. 2019. gada augustā uzņēmumā strādāja aptuveni 280 darbinieki. 2021. gadā ar 1,24 miljardu eiro vērtību Mikrotik bija trešais lielākais uzņēmums Latvijā un pirmais privātais uzņēmums, kas pārsniedzis 1 miljardu eiro vērtību Latvijā. Mikrotik RouterOS — uz Debian GNU/Linux balstīta operētājsistēma maršrutētājiem. Mikrotik RouterBOARD — maršrutētāju produktu līnija. MikroTik RouterOS ir uz Linux kodola bāzes balstīta operētājsistēma. Tā ir instalēta kompānijas ražotajā tīkla aparatūrā RouterBOARD, vai arī standarta x86 tipa datoros, tādā veidā nodrošinot datora izmantošanu maršrutētāja funkciju pildīšanai. Dažas no RouterOS pamatfunkcijām ir ugunsmūris, VPN pakalpojumi, bezvadu piekļuves punkta funkcijas. Operētājsistēma ir pilnībā licencēta, tā sadalīta vairākos lietojumu līmeņos, katrā no tiem attīstot papildus RouterOS funkcijas. Programmas instalācijas pakotne Winbox nodrošina grafisko lietotāja saskarni ar tīkla maršrutētājā uzstādīto RouterOS operētājsistēmu. Winbox nodrošina iekārtas konfigurāciju un uzraudzību. RouterOS sniedz piekļuvi arī izmantojot FTP, Telnet un SSH savienojumus. RouterOS atbalsta daudzas programmas, kuras izmanto interneta pakalpojumu sniedzēji, piemēram OSPF, BGP, Multiprotocol Label Switching (VPLS/MPLS). RouterOS atbalsta Internet Protocol versiju IPv4, kā arī IPv6. Programmatūra nodrošina atbalstu gandrīz visiem tīkla interfeisiem. RouterOS versiju laidienu datumi: V6 — 2012. gads V5 — 2010. gada marts V4 — 2009. gada oktobris V3 — 2008. gada janvāris Uzņēmuma ražoto tīkla aparatūru tirgo ar nosaukumu RouterBOARD, tā nodrošina pilnīgu sadarbību ar RouterOS operētājsistēmu. RouterBOARD līnija apvienojumā ar RouterOS tiek tirgota no maziem līdz vidējiem bezvadu interneta pakalpojumu sniedzējiem, parasti šie produkti nodrošina platjoslas bezvadu piekļuvi attālos rajonos. Produktu līnijā ir gan samontēti SOHO maršrutētāji, bezvadu 802.11n MIMO un TDMA ierīces iekštelpās un āra lietošanai, gan arī bezkorpusa PCB maršrutētāji integrācijai pielāgotu risinājumu veidošanai. "Mikrotīkls" ir Latvijas Universitātes (LU) fonda platīna mecenāts. Tas atbalsta LU jau kopš 2011. gada, kad uzņēmums uzdāvināja LU Datorikas fakultātei divus MikroTik maršrutētāju komplektus. 2015. gada decembrī Mikrotīkls veica 1 miljonu eiro lielu ziedojumu Bērnu slimnīcas fondam. Tas bija līdz šim lielākais veiktais ziedojums Bērnu slimnīcas attīstībai. Gada nogalē uzņēmums veica 500 000 eiro ziedojumu Latvijas Universitātes Fondam dabaszinātņu un medicīnas nozares projektu īstenošanai. 2016. gadā uzņēmums ziedoja 1 000 000 eiro, turpinot sadarbību ar LU fondu augstākās izglītības, zinātnes un kultūras attīstīšanā. 2017. gada nogalē "Mikrotīkls" ziedoja 250 000 eiro, lai turpinātu attīstīt eksakto, dzīvības un medicīnas zinātņu jomu Latvijas Universitātē. 2018. gadā turpināja atbalstīt dabaszinātņu, dzīvības un medicīnas zinātņu jomas attīstību LU, ziedojot 250 000 eiro. 2019. gadā ziedoja 400 000 eiro dažādu projektu īstenošanai. «Pērn Mikrotīkla peļņa palielinājusies līdz 61,37 milj.EUR». Lursoft. 2016. LSM. «Mikrotīkls» kā pirmais privātuzņēmums Latvijā pārsniedzis miljarda eiro vērtību Dienas tēma: Mikrotīkls iepūš dzīvību VEF ražotnē 15 Mikrotīkls pērnā gada apgrozījums bija 56,218 milj.Ls, kas bija par 28,34% vairāk nekā 2011. gadā db.lv 06.08.2013. Pērn Mikrotīkla peļņa palielinājusies līdz 61,37 milj.EUR Klientu portfelis «Bērnu slimnīcas fonds saņēmis miljonu eiro lielu ziedojumu». TVNET. 2015. gada 30. decembrī. «Mikrotīkls». www.fonds.lv. Skatīts: 2020-04-16. Uzņēmuma vietne