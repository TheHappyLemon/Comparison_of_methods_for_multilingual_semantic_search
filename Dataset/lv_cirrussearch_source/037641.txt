Šis raksts ir par ASV štatu. Par salu Antarktikā skatīt rakstu Snova. Nevada (angļu: Nevada, izrunā: [nəˈvædə]; no spāņu: Nevada — ‘apsnidzis’) ir ASV štats valsts rietumos. Nevadas administratīvais centrs ir Kārsonsitija. Štata gubernators ir Stīvs Sisolaks Ziemeļos Nevada robežojas ar Oregonu un Aidaho, austrumos ar Jūtu, dienvidaustrumos ar Arizonu, bet rietumos ar Kaliforniju. Lai arī nosaukums liecinātu par pretējo, Nevadas lielāko daļu aizņem tuksnesis (Nevadas štats ir vissausākais visā valstī). Par spīti tam, Nevada ir visstraujāk augošais štats ASV (kopš 1990. gada iedzīvotāju skaits ir dubultojies). Nevadas štata ekonomika lielā mērā balstās uz azartspēļu industriju (skatīt: Lasvegasa), kā arī zemiem nodokļiem un nekustamā īpašuma cenām. Nevadas štats ir vienīgais ASV, kurā prostitūcija ir likumīga. Šajā štatā atrodas 21 oficiāls bordelis.[nepieciešama atsauce] Štata dienvidos uz robežas ar Arizonu atrodas Hūvera dambis, bet uz ziemeļaustrumiem no Lasvegasas — kodolieroču izmēģinājumu poligons. 1850. gads — ASV Kongress nodibināja Jūtas teritoriju, kas sastāvēja no mūsdienu Aidaho, Jūtas un Nevadas štatiem. 1859. gads — starp Kārsonsitiju un Rīno tika atklātas zelta un sudraba atradnes. Uz Nevadu devās laimes meklētāji no visas valsts. 1861. gada 2. marts — Nevada atdalījās no Jūtas teritorijas. 1864. gada 31. oktobris — astoņas dienas pirms prezidenta vēlēšanām, lai nodrošinātu Abrahama Linkolna pārvēlēšanu pēc Amerikas Pilsoņu kara, Nevada tika uzņemta ASV kā 36. štats. 1909. gads — azartspēļu aizliegšana Nevadā. 1920. gadi — zelta un sudraba ieguves samazināšanās. 1931. gads — pamatojoties uz grūto ekonomisko stāvokli, azartspēles "uz laiku" tika atļautas. 1941. gads — Lasvegasas lielo izklaides centru celtniecības sākums. 1951. gada 27. janvāris — pirmais kodolieroču izmēģinājums Nevadas tuksnesī uz ziemeļaustrumiem no Lasvegasas. 1992. gada 23. septembris — pēdējais kodolieroču izmēģinājums Nevadas tuksnesī uz ziemeļaustrumiem no Lasvegasas. «Nevada (USA): State, Major Cities & Places - Population Statistics, Maps, Charts, Weather and Web Information». www.citypopulation.de. Skatīts: 2022-03-16. Vikikrātuvē par šo tēmu ir pieejami multivides faili. Skatīt: Nevada. Encyclopædia Britannica raksts (angliski) Brockhaus Enzyklopädie raksts (vāciski) Katoļu enciklopēdijas raksts (angliski)