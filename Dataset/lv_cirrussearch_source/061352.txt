Bojans Bogdanovičs (horvātu: Bojan Bogdanović; dzimis 1989. gada 18. aprīlī Mostarā, Bosnijā un Hercegovinā) ir horvātu basketbolists, spēlē vieglā uzbrucēja pozīcijā. 2024. gadā pārstāv Nacionālās basketbola asociācijas (NBA) klubu Ņujorkas "Knicks". Starptautiskās sacensībās pārstāv Horvātijas basketbola izlasi. B. Bogdanovičs sākotnēji pārstāvējis dzimtās Mostaras komandu HKK Zrinjski Mostar, bet jau 2005. gadā noslēdzis 5 gadu līgumu ar Spānijas ACB līgas komandu Madrides "Real". Atrodoties "Real" sistēmā uz īres tiesībām nonācis arī citās komandās, gan iepriekšējā klubā, gan Spānijas komandā Murcia. Pēc līguma ar "Real" beigām spēlējis Horvātijas Zagrebas "Cibona" un Turcijas Stambulas "Fenerbahçe", ar abām komandām kļūstot par nacionālās līgas čempionu, attiecīgi 2010. un 2014. gadā. 2011. gada NBA drafta otrajā kārtā B. Bogdanoviču ar kopējo 31. kārtas numuru izraudzījās Maiami "Heat". Drafta naktī tiesības uz spēlētāju divreiz tika aizmainītas, vispirms nonākot Minesotas "Timberwolves", bet drīz pēc tam Bruklinas "Nets". Tomēr arī pēc drafta izvēles viņš turpināja spēlēt Eiropā, pildot līguma saistības ar Stambulas "Fenerbahçe" līdz 2014. gadam. 2014. gada jūlijā B. Bogdanovičs noslēdza 10 miljonu dolāru vērtu trīs gadu līgumu ar Bruklinas "Nets". Trīs sezonās komandas sastāvā viņš lielākoties bija starta piecinieka spēlētājs, taču tikai vienā no tām "Nets" iekļuva izslēgšanas spēlēs. 2017. gada februārī B. Bogdanoviču kopā ar Krisu Makkulohu aizmainīja uz Vašingtonas "Wizards" pret Endrū Nikolsonu, Markusu Torntonu un nākotnes drafta izvēli. Tā paša gada vasarā viņš kā brīvais aģents noslēdza līgumu ar Indiānas "Pacers". Divās sezonās "Pacers" sastāvā B. Bogdanovičs devās laukumā starta pieciniekā visās spēlēs, iekarojot precīza trīspunktu metienu izpildītāja reputāciju. Abās sezonās "Pacers" kvalificējās izslēgšanas spēlēm. 2019. gada jūlijā B. Bogdanovičs kā brīvais aģents noslēdza 73 miljonu dolāru vērtu līgumu uz 4 gadiem ar Jūtas "Jazz", kļūstot par vislabāk apmaksāto sportistu Horvātijas sporta vēsturē. 2021. gada 7. maijā viņš aizvadīja karjeras rezultatīvāko spēli, gūstot 48 punktus (tostarp iemetot 8 trīspunktu metienus) uzvarā (127—120) pār Denveras "Nuggets". 2022. gada septembrī "Jazz" aizmainīja B. Bogdanoviču uz Detroitas "Pistons" pret Kelliju Oliniku, Seibanu Lī un naudas kompensāciju. 2024. gada februārī B. Bogdanovičs kopā ar Aleku Burksu tika aizmainīts uz Ņujorkas "Knicks" pret Evanu Furnjē, Kventinu Grimsu, Raienu Arkidjakono un Malači Flinnu un divām nākotnes otrās kārtas drafta izvēlēm. B. Bogdanovičs ir spēlējis dažāda vecuma Horvātijas jaunatnes izlasēs. 2010. gadā viņš debitēja Horvātijas pieaugušo izlasē, pārstāvot to 2010. gada Pasaules čempionātā. Pārstāvējis izlasi arī divos Eiropas čempionāta finālturnīros, 2014. gada FIBA Pasaules kausā un 2016. gada olimpiskajās spēlēs Riodežaneiro. Jazz Sign Forward Bojan Bogdanović nba.com Bogdanovic scores career-high 48 points, Jazz beat Nuggets CBS Sports Vikikrātuvē par šo tēmu ir pieejami multivides faili. Skatīt: Bojans Bogdanovičs. Olympedia profils (angliski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) ESPN NBA profils (angliski) RealGM Basketball profils (angliski)