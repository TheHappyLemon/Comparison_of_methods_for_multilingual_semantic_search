Nīls Aldens Ārmstrongs (angļu: Neil Alden Armstrong; dzimis 1930. gada 5. augustā, miris 2012. gada 25. augustā) bija ASV lidotājs izmēģinātājs, astronauts un pirmais cilvēks, kas ir izkāpis uz Mēness. Ārmstrongs ir dzimis 1930. gada 5. augustā Vapakonetā, Ohaio štatā. 1946. gadā, savā 16. dzimšanas dienā, Ārmstrongs ieguva lidmašīnas pilota tiesības. Viņš Perdjū Universitātē (Purdue University) studēja aeroinženieriju, bet 1950. gadā studijas pārtrauca, jo uzsāka dienestu Korejas kara laikā kā reaktīvā iznīcinātāja pilots. Kara laikā viņa pilotētā lidmašīna vienu reizi tika notriekta. Ārmstrongs saņēma trīs Gaisa medaļas (Air Medal). 1955. gadā pabeidza studijas un kļuva par civilo izmēģinātājpilotu Nacionālajā konsultatīvajā komitejā aeronautikā (National Advisory Committee for Aeronautics, NACA). 1958. gadā par NACA pēcteci kļuva Nacionālā aeronautikas un kosmosa administrācija (NASA), kur Ārmstrongs arī darbojās kā izmēģinātājpilots. Viņš savā karjerā lidojis ar vairāk nekā 200 lidaparātu modeļiem, tai skaitā septiņus lidojumus veicis ar raķešlidmašīnu X-15. 1962. gadā Ārmstrongs pievienojās kosmosa izpētes programmai NASA otrajā astronautu grupā. 1965. gada augustā bija komandējošais pilots Gemini 5 dublieru apkalpē. Savu pirmo kosmisko lidojumu Ārmstrongs kā Gemini 8 komandējošais pilots kopā ar Deividu Skotu veica 1966. gada 16. martā. Tika veikts pirmais manuālais tuvošanās manevrs vēsturē: misijas laikā kosmosa kuģis saslēdzās ar bezpilota raķešpakāpi Agena-8. Pēc saslēgšanās raķetes vadības sistēmas traucējumi izraisīja nekontrolētu kosmosa kuģa griešanos, tādēļ Ārmstrongs bija spiests pieņemt lēmumu atvienoties un attālināties no raķešpakāpes. Pēc tam Gemini sāka griezties arvien ātrāk, Ārmstrongam izdevās atgūt kontroli pār Gemini 8 un veikt priekšlaicīgu nosēšanos Klusajā okeānā. Nīls Ārmstrongs bija dublieris Gemini 11 misijai, kas startēja 1966. gada 12. septembrī. 1969. gada 16. jūlijā tika uzsākta Apollo 11 misija uz Mēnesi. Apkalpē bija Nīls Ārmstrongs, Bazs Oldrins un Maikls Kolinss. Četras dienas vēlāk, pulksten 20:17 UTC, Ārmstronga vadītais mēness nolaišanās modulis Eagle piezemējās Miera jūras (Mare Tranquillitatis) dienvidrietumu pusē. Sešas stundas vēlāk, 21. jūlijā pulksten 02:56 UTC Ārmstrongs kļuva par pirmo cilvēku, kas uzkāpa uz Mēness virsmas. Šajā brīdī viņš teica leģendāros vārdus: "Tas ir mazs solis cilvēkam, bet milzīgs lēciens cilvēcei". 1971. gadā Ārmstrongs atstāja NASA. Pēc tam līdz 1980. gadam viņš Sinsinati Universitātē pasniedza aerokosmisko inženieriju. Ārmstrongs arī darbojās vairāku uzņēmumu padomēs un citos amatos dažādos laika posmos (biznesa lidmašīnu ražotājā Gates Learjet, enerģētikas uzņēmumā Cincinnati Gas & Electric Company, mediju uzņēmumā Taft Broadcasting, aerokosmiskās rūpniecības uzņēmuma Thiokol, urbšanas iekārtu ražotājā Cardwell International, lidsabiedrībā United Airlines, daudznozaru uzņēmuma Eaton Corporation). Nīla Ārmstronga oficiālā NASA biogrāfija (angliski)