Kavai Entonijs Leonards (angļu: Kawhi Anthony Leonard, izrunā: [kəˈwaɪ]; dzimis 1991. gada 29. jūnijā Riversaidā, Kalifornijas štatā) ir amerikāņu basketbolists, spēlē vieglā uzbrucēja un uzbrūkošā aizsarga pozīcijās. 2024. gadā pārstāv Nacionālās basketbola asociācijas (NBA) klubu Losandželosas "Clippers". Divkārtējs NBA čempions (2014. gadā ar Sanantonio "Spurs" un 2019. gadā ar Toronto "Raptors"), abās reizēs atzīts par NBA finālsērijas vērtīgāko spēlētāju. Spēlējis NCAA, kur pārstāvēja Sandjego štata Universitātes basketbola komandu. 2011. gada NBA draftā K. Leonardu Indiānas "Pacers" izraudzījās pirmajā kārtā ar kopējo 15. kārtas numuru, tomēr pēc drafta tiesības uz spēlētāju tika atdotas Sanantonio "Spurs" apmaiņā pret Džordžu Hilu (kopā ar K. Leonardu tika aizmainītas arī tiesības uz latviešu basketbolistu Dāvi Bertānu). Debijas sezonā K. Leonards aizvadīja 64 spēles un tika iekļauts līgas simboliskajā debitantu pirmajā izlasē. 2013. gadā ar klubu sasniedza finālsēriju, kur piekāpās Maiami "Heat". Arī nākamajā gadā sasniedza finālsēriju, šoreiz "Heat" tika uzvarēti, un pats K. Leonards tika atzīts par finālsērijas vērtīgāko spēlētāju. Viņš kļuva par trešo jaunāko finālsērijas MVP balvas saņēmēju kopš balvas ieviešanas. Pirms 2018.—2019. gada sezonas K. Leonards tika aizmainīts uz Toronto "Raptors" vienību, kuras sastāvā tajā pašā sezonā izcīnīja savu otro NBA čempiontitulu (komandai tas bija pirmais tās pastāvēšanas vēsturē), arī šoreiz K. Leonards tika atzīts par finālsērijas vērtīgāko spēlētāju. 2019. gada 10. jūlijā K. Leonards kā brīvais aģents noslēdza trīs gadu līgumu ar Losandželosas "Clippers", kurš paredz 103 miljonu dolāru lielu atalgojumu. Vienlaikus viņš veicināja, lai komanda piesaista vēl vienu superzvaigzni — Polu Džordžu, kurš tika iemainīts no Oklahomasitijas "Thunder". «Kawhi Leonard named Finals MVP». ESPN. 2014. gada 16. jūnijā. Skatīts: 2014. gada 16. jūnijā. «MVP Leonard does it all». ESPN. 2014. gada 16. jūnijā. Skatīts: 2014. gada 16. jūnijā. Vikikrātuvē par šo tēmu ir pieejami multivides faili. Skatīt: Kavai Leonards. Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) ESPN NBA profils (angliski) RealGM Basketball profils (angliski)