Džeimss Krofords (angļu: James Crawford; dzimis 1997. gada 3. maijā Toronto) ir Kanādas kalnu slēpotājs, 2022. gada ziemas olimpisko spēļu bronzas medaļas ieguvējs kombinācijā un 2023. gada pasaules čempions supergigantā. Pasaules kausa sacensībās debitēja 2016. gada 22. janvārī Kicbīelē supergigantā, bet nefinišēja. 2016. gada Pasaules čempionātā junioriem izcīnīja sudraba medaļu supergigantā. Nākamajā Pasaules čempionātā junioriem 2017. gadā Orē ieguva zelta medaļu komandu sacensībās. 2018. gada ziemas olimpiskajās spēlēs Phjončhanā ieņēma 20. vietu kombinācijā un 29. vietu milzu slalomā. Startēja arī supergigantā, bet nefinišēja. Pirmo reizi Pasaules čempionātā piedalījās 2019. gadā Orē. Vienīgais starts bija supergigantā, kurā ieņēma 36. vietu. 2021. gada Pasaules čempionātā Kortīnā d'Ampeco labāko rezultātu sasniedza kombinācijā — 4. vietu. 2022. gada ziemas olimpiskajās spēlēs Pekinā izcīnīja bronzas medaļu kombinācijā. Tā bija vēsturiski pirmā olimpiskā medaļa Kanādai šajā disciplīnā. Arī pārējās disciplīnās, kurās startēja, iekļuva sešiniekā, ieņemot 4. vietu nobraucienā un 6. vietu supergigantā. 2022. gada 6. martā pirmo reizi kāpa uz goda pjedestāla Pasaules kausa posmā. Supergiganta sacensībās Kvitfjellā, Norvēģijā, ieņēma 2. vietu, piekāpjoties tikai norvēģu kalnu slēpotājam Aleksanderam Omotam Kildem. 2023. gada Pasaules čempionātā Kurševelā izcīnīja zelta medaļu supergigantā, par vienu sekundes simtdaļu pārspējot Kildi. «Crawford wins bronze for Canada’s first ever Olympic medal in alpine combined». olympic.ca (angļu). 2022. gada 10. februāris. Skatīts: 2023. gada 10. februārī. «Kilde’s first World Cup win in Norway». fis-ski.com (angļu). 2022. gada 6. marts. Skatīts: 2023. gada 10. februārī. «Crawford stuns Courchevel to grab super-G gold». fis-ski.com (angļu). 2023. gada 9. februāris. Skatīts: 2023. gada 10. februārī. Olympedia profils (angliski) FIS profils (kalnu slēpošana) (angliski)