Sangastes pils (igauņu: Sangaste loss) ir muižas kungu māja Valgas apriņķī, kas būvēta 1870.-1880. gados pēc arhitekta Otto Piusa Hipiusa projekta. Tā ir viena no 21 Dienvidigaunijas vietām, kas ir atzīmētas ar National Geographic dzelteno logu. Senākās ziņas par Sangasti ir atrodamas 13. gadsimta beigu avotos. 1873. gadā muižas īpašnieks Frīdrihs fon Bergs vērsās pie arhitekta Otto Piusa Hipiusa. 1873. gada septembrī, O. P. Hipiuss iesniedza Bergam Sangastē plānojamās dzīvojamās ēkas skices gotiskā stilā. Būvdarbus uzsāka 1879. gada 16. aprīlī. Rudenī lielākā daļa mūra darbu jau bija paveikti. 1881. gada 2. martā pils tornī nostiprināja vējrādi. Iekšējo apmetumu, logu un durvju iebūvi, kā arī citus namdaru darbus pabeidza līdz 1882. gada oktobrim, bet nākamo pavasari un vasaru veltīja apdares darbiem, mājas iesvētīšana notika 1883. gada rudenī. Par Sangastes ietekmes avotu min Vindzoras karaļpili. Apraksti liecina, ka pilī atradušies dažādi mākslas darbi, piemēram, zālē stāvējusi Mēlas Veneras marmora kopija un grāfa tēvoča sievas Leopoldīnes fon Bergas biste, bet vestibilā – antīkā stilā veidota feldmaršala Frīdriha Vilhelma Remberta fon Berga marmora skulptūra visā augumā. Pilī bija daudzu dažādu dzīvnieku ragi un izbāžņi. 1880. gadu otrajā pusē apbūvi papildināja laidars, zirgu stallis un ūdenstornis – masīvas ķieģeļu celtnes ar dzeguļiem, stūru torņiem un smailarku logiem. Lielākā daļa pils iekārtu pārdeva vairāksolīšanā jau pirms Igaunijas okupācijas 1940. gadā, un to, kas palika pāri, izpostīja pēc kara, kad pils ilgu laiku stāvēja tukša. 1970.-1980. gados pili izmantoja bērnu vasaras nometņu rīkošanai. Historisma ansamblis neogotikas stilā. Virs ieejas ir četrstāvīgs galvenais tornis. Pils torņi ir veidoti dažādās formās. Galvenā pils ieeja ir atzīmēta ar vārtu torni ar izliektas kolonas koridoru. Vestibils veidots gotiskajā stilā, tur saglabājusies vecā krāsns, durvis un divas medību trofejas, kuras, iespējams, piederēja pašam Bergam. Pārējās trofejas tur tika pievienotas vēlāk. Šeit atrodas arī paša grāfa Berga krūšutēls veidots no granīta. Kāpnes, mansarda logi, un citi fasādes elementi liecina par eklektisma strukturēto stilu. Pirmais stāvs ir priekš oficiālām telpām — gotiskā stila balles zāle romiešu celtnes formā ar stikla griestiem, Spāņu Istaba, kas veidota mauru stilā, ar interesantām sānu nišām, un no kuras logiem paveras skats uz Preznikova ezeru, (no sākuma tā bija grāfa darba istaba), un medību zāle angļu stilā ar augstiem griestiem un tumšiem ozolkoka paneļiem. Ja citas telpas tika apsildītas ar krāsnīm, tad balles zālē bija gaisa apkure, kas darbojas vēljoprojām. Grāfa guļamistaba arī bija pirmajā stāvā. Uzkāpjot otrajā stāvā, abās pusēs no galvenajām kāpnēm ir redzamas grāfa un viņa sievas bildes. Otrajā stāvā bija guļamistabas priekš viņa dēla Ermesa ģimenes un angļu guvernantes, bibliotēka, kurā saglabājušās vēl dažas oriģinālās mēbeles, un biljarda zāle. Trešajā stāvā atradās apkalpojošā personāla istabas un blakus esošajā spārnā jeb galvenā torņa spārnā bija viesu guļamistabas. Un no šejienes varēja aiziet arī līdz skatu tornim. Sākotnēji pilī bija 99 istabas, jo tajā laikā tikai Caram drīkstēja būt vairāk par 100 istabām, bet pionieru laikā bija izbūvētas jau 149 istabas. Pēc grāfa nāves pils stāvēja tukša un tika vairākas reizes izpostīta un aplaupīta. 1960. gados to atjaunoja priekš pionieru nometnes. Vairāk pils netika rekonstruēta līdz 2001. gadam, kad tā nokļuva Sangastes pagasta pārvaldībā. Kopš tā laika nomainīja jumtu, izremontēja tualetes un vannas istabas, remontēja tuvumā esošās ēkas, attīrīja dīķus un saveda kārtībā apkārtni. Sangastes pilī tiek piedāvātas ekskursijas gan ģimenēm, gan tūristu grupām. Papildus ekskursijai pa pili, ir iespēja izstaigāt arī Sangastes dendrāriju gida pavadībā. Tā kā pilī ir izveidota arī viesnīca, Sangastes pils piedāvā iespēju uzturēties un nakšņot, piedāvā arī iespēju noīrēt visu pili. Pilī ir 14 istabas ar 34 gultasvietām. Ir iespēja rīkot seminārus pilī, ir arī restorāns. Pils parkā aug retas koku sugas, dažas no tām citur Igaunijā nav sastopamas. Izveidota arī Sangastes meža parka taka, kur ir gandrīz 200 dažādu sugu koki un krūmi. http://karstart.deviantart.com/art/Sangaste-Loss-253715469 Eesti Maaturism 2017, Sangastes pils http://www.maaturism.ee/index.php?id=estonian-sightseeing-latviesu&sid=133[novecojusi saite] Visit Estonia 2017, Sangastes pils https://www.visitestonia.com/lv/sangastes-pils A.Heins. Pilis un muižas Igaunijā, Latvijā, Lietuvā, 2007. Sangastes muiža. 2007. A.Heins. Pilis un muižas Igaunijā, Latvijā, Lietuvā, 2007. lpp.90-93. Sangaste Loss SA, 2017, HISTORY OF THE SANGASTE CASTLE http://www.sangasteloss.com/en/pulmad/ Arhivēts 2016. gada 1. novembrī, Wayback Machine vietnē. Средневековые замки Эстонии, 2017, Средневековый замок Сагниц (Sagnitz) и новый дворец Сангасте https://www.castle.lv/est/sangaste.html Arhivēts 2017. gada 7. maijā, Wayback Machine vietnē.