Daudzziedu gundega (Ranunculus polyanthemos) ir daudzgadīgs, 30—95 centimetrus augsts gundegu dzimtas lakstaugs ar īsu sakneni un daudzām pavedienveida bārkšsaknēm. Stublājs stāvs, zarains, rievains, augšdaļā maz aplapots un vismaz augšdaļā klāts ar atstāvošiem matiņiem. Lapu garums no 5—12 cm. To segmenti dziļi šķelti trīs daļās. Dalītas šaurās lancetiskās vai lineārās plūksnās, klātas ar pieguļošiem matiņiem, plūksnu mala gluda vai neregulāri zobaina. Apakšējās lapas ar kātu, stublāja augšdaļā lapas sēdošas. Lapu apakšpuse bāli zaļa. Ziedi pa vienam garu ziedkātu galā. Ziedkātiņi rievaini, klāti ar pieguļošiem matiņiem. Ziedu diametrs 1—3 centimetru. Kauslapas piecas, olveidīgas, piekļaujas nektārlapām. Vainaglapas (nektārlapas) apgriezti olveidīgas, zeltainas, dzeltenas, spīdīgas, 1—1,5 centimetrus garas, pūkainas. Auglis — sīks (garums ap 0,4 cm), no sāniem saspiests, kails riekstiņš ar īsu knābīti ieapaļā riekstiņu kopauglī. Zied no maija līdz jūnijam. Augs sastopams lielākajā Eiropas daļā, ieskaitot Skandināviju, Kazahstānā, Turcijā, Irānas ziemeļos un rietumos, Irākas ziemeļrietumos. Latvijā sastopams diezgan bieži visā teritorijā. Sausu augteņu suga. Atsevišķi eksemplāri un grupas upju krastu nogāzēs, sausās pļavās, nezālienēs, priežu silos un mežmalās. Salīdzinājumā ar daudzām citām gundegām neaug mitrās vietās. Ranunculus polyanthemos polyanthomoides Ranunculus polyanthemos thomasii World Plants Sugu enciklopēdija. Latvijas daba Latvijas PSR flora, II sējums, 271.—272. lpp, 1955. gads The Plant List. A working list of all plant species[novecojusi saite] Vikikrātuvē par šo tēmu ir pieejami multivides faili. Skatīt: Daudzziedu gundega. Encyclopædia of Life raksts (angliski)