Ilona Jurševska (dzimusi 1970. gada 20. augustā Līvānos) ir latviešu politiķe, bijusi labklājības ministre un 11. Saeimas deputāte. Pārstāv partiju Latvijas Zemnieku savienība un Zaļo un Zemnieku savienību. No 1977. līdz 1985. gadam I. Jurševska mācījās Līvānu 1. vidusskolā. Pēc tam mācījusies Rīgas Pedagoģiskajā skolā, kur 1989. gadā ieguvusi sākumskolas skolotājas izglītību. No 1990. līdz 1996. gadam studējusi Liepājas Pedagoģiskajā augstskolā un ieguvusi pamatskolas skolotājas grādu, savukārt no 2005. līdz 2007. gadam studējusi Biznesa augstskolā "Turība", kur ieguvusi profesionālo maģistra grādu sabiedriskajās attiecībās. No 1998. līdz 2004. gadam I. Jurševska bija Kandavas novada domes kancelejas vadītāja, starptautiskās sadarbības koordinatore. No 2004. līdz 2008. gadam strādājusi Nodarbinātības valsts aģentūrā, vadījusi projektus, vēlāk — Sabiedrisko attiecību nodaļu un, visbeidzot, Nodarbinātības pakalpojumu un attīstības departamentu. 2008. gadā kļuvusi par Labklājības ministrijas Komunikācijas nodaļas vadītāju un amatā bijusi līdz 2010. gada novembrim, kad sākusi darbu valdībā. I. Jurševska ir Latvijas Zemnieku savienības biedre. 2010. gadā kandidējusi 10. Saeimas vēlēšanās no Zaļo un Zemnieku savienības saraksta, taču nav ievēlēta. 2010. gada 3. novembrī Saeima apstiprināja Valda Dombrovska jauno valdību, kurā I. Jurševskai bija atvēlēts labklājības ministres portfelis. 2011. gadā notikušajās 11. Saeimas ārkārtas vēlēšanās viņa kandidēja, pārstāvot Zaļo un Zemnieku savienības sarakstu, palika pirmā "aiz svītras" Kurzemes vēlēšanu apgabalā, taču ieņēma vietu Saeimā līdz 2012. gada martam, kamēr bērna kopšanas atvaļinājumā atradās Dana Reizniece-Ozola. 2013. gada janvārī I. Jurševska atkal atgriezās Saeimas sastāvā, aizstājot D. Reiznieci-Ozolu līdz jūnija vidum. 2014. gada Eiropas Parlamenta vēlēšanās kandidēja no ZZS saraksta. Kopš 2014. gada I. Jurševska ir Sociālās integrācijas valsts aģentūras vadītāja. I. Jurševska ir precējusies, audzina divas meitas. 2018. gada oktobrī KNAB administratīvi sodīja I. Jurševsku par meitas nodarbināšanu viņas vadītajā Sociālās integrācijas valsts aģentūrā, kas ir pretrunā likumā noteiktajam ierobežojumam, pildot valsts amatpersonas pienākumus, sagatavot vai izdot administratīvos aktus, kurās šī valsts amatpersona, tās radinieki vai darījumu partneri ir personiski vai mantiski ieinteresēti. Jauno novadnieku apraksts Arhivēts 2016. gada 13. martā, Wayback Machine vietnē. Līvānu novada centrālā bibliotēka «Ilona Jurševska». Latvijas Republikas Ministru kabinets. Arhivēts no oriģināla, laiks: 2011. gada 14. janvārī. Skatīts: 2011.05.27. «Ziņas par deputāta kandidātu». Centrālā vēlēšanu komisija. Arhivēts no oriģināla, laiks: 2010. gada 7. oktobrī. Skatīts: 2011.05.27. Divas Saeimas deputātes plāno doties bērnu kopšanas atvaļinājumā Kasjauns.lv «Jurševska atteikusies no astoņu latu ģimenes valsts pabalsta par divām meitām». Apollo. 2011.04.16. Skatīts: 2011.05.27.[novecojusi saite] «Ministri». Zaļo un Zemnieku savienība. Arhivēts no oriģināla, laiks: 2011. gada 16. jūlijā. Skatīts: 2011.05.27. Par savas meitas Patrīcijas viltīgu iekārtošanu darbā sodīta ierēdne Ilona Jurševska Arhivēts 2018. gada 26. oktobrī, Wayback Machine vietnē. jauns.lv CVK profils Twitter profils