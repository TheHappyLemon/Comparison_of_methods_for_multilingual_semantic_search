Bronksas Zooloģiskais dārzs (angļu: Bronx Zoo) ir zooloģiskais dārzs Bronksas centrālajā daļā Ņujorkā, ASV. Tas ir lielākais zoodārzs Savienotajās Valstīs un viens no lielākajiem pasaulē. Zoodārza kolekciju veido aptuveni 650 sugas un vairāk nekā 4000 dzīvnieki, bet tā kopējā platība ir ap 107 hektāri. Caur dārza teritoriju plūst Bronksas upe, un blakus galvenajai ieejai gar krastu aizvijas taka, kur bagāti informatīvi materiāli iepazīstina ar upes ekoloģiju un sugu daudzveidību. Zoodārzā aplūkojamas 26 ekspozīcijas, un katru gadu to apmeklē vairāk kā 2,15 miljoni apmeklētāju. Bronksas zoodārzs veido daļu no kopīgas, Savvaļas aizsardzības biedrības vadītas sistēmas, kurā ietilpst četri Ņujorkas pilsētas zoodārzi un Ņujorkas akvārijs. Bizonu ganības ir zoodārza iezīmīgākā daļa kopš tā atklāšanas. 19. gadsimta beigās slaktiņu rezultātā bizons bija gandrīz pilnībā iznīcināts. 30 līdz 60 miljonu lielie ganāmpulki, kas kādreiz ganījās no Kanādas centrālās daļas līdz Meksikai, 1905. gadā bija sarukuši līdz aptuveni 1000 savvaļā un nebrīvē mītošiem dzīvniekiem. Bronksa šajā laikā bija kļuvusi par nozīmīgu vairošanās vietu izmirstošajai sugai. 1913. gadā 14 bizonu lielu ganāmpulku no Bronksas pārveda uz Vindkeivas nacionālo parku Dienviddakotā, kas kļuva par izšķirošo pagriezienu daudz lielākos turpmākajos sugas glābšanas pasākumos. Mūsdienās Savienotajās Valstīs mīt simtiem tūkstošu bizonu, bet Vindkeivas nacionālajā parkā dzīvo 450 dzīvnieku liels savvaļas ganāmpulks. Lai palīdzētu izveidot jaunas populācijas vai palielinātu esošās, Vindkeivas parks kopš 1987. gada nosūtījis vairāk nekā 1500 bizonus aģentūrām, bezpeļņas organizācijām un indiāņu ciltīm. Fazānu aviārijs ir gara sprostu rinda, kuros dzīvo fazāni un citas putnu sugas, kā, piemēram, Himalaju monals, cekulainā pērļvista, Ķīnas tragopāns, Mikado fazāns, brūnais ausfazāns, mazais dzeltencekula kakadu, greznais spožstrazds, zilais svilpējstrazds. Himalaju kalniene iepazīstina ar Himalaju reģionu. Ekspozīcijā aplūkojami sniega leopardi, sarkanās pandas, Daurijas dzērves un Temminka tragopāni, kā arī vairākas Himalaju augstkalnos sastopamās augu sugas — pelēkā kļava, Mahonia bealei, Himalaju ciedrs, Callicarpa dichotoma un citas. Uzziņas stendos atainota Himalaju fauna un augājs sākot no platlapju un bambusu mežiem, eglājiem, bērzu birzīm līdz kalnu pļavu un sniegu joslai, kā arī interešu konflikts starp mājlopu audzētājiem un apdraudētajiem sniega leopardiem, kuri nereti nodara ievērojamus zaudējumus aitu un kazu ganāmpulkiem. Ekspozīcija izvietota ēkā, kuru 1903. gadā atklāja kā "Lauvu māju", bet slēdza 1980. gadu beigās. Madagaskara! zoodārza apmeklētājiem vēra vaļā durvis 2008. gadā, un to apdzīvo visdažādākie salas faunas pārstāvji — vairāku sugu lemuri, mazie ežtenreki, fosas, sarkanie fodiji, pelēkgalvas zaļspārnīši, kritiski apdraudētas cihlīdas, Nīlas krokodili, starainie bruņurupuči un virkne citu sugu. Līdztekus sugu aprakstiem ekspozīcija iepazīstina ar Madagaskaras un visas planētas mežu izšķirošo nozīmi globālās sasilšanas samazināšanā un zoodārza līdzdalību dabas aizsardzības programmās Madagaskarā. Ekspozīciju veido gara līkloču zāle ar dažāda izmēra terārijiem abās tās pusēs un iekļauj atšķirīgus rāpuļu klases pārstāvjus un abiniekus. Vairākas sugas no tām ir nopietni apdraudētas. Dažas no šīm retām, ekspozīcijā aplūkojamām sugām ir Kihanzi dzīvdzemdētājkrupis, Ķīnas krokodilķirzaka, zilā iguāna un Amerikas milzu salamandra. Pēdējā no tām nesenā pagātnē gandrīz pilnībā izzuda no Ņujorkas štata rietumiem, un populācijas atjaunošanas nolūkos Bronksā izšķīlušies salamandru mazuļi tiek atgriezti savvaļā. Savukārt 1996. gadā atklātais Kihanzi krupis savvaļā ir izzudis. Suga Bronksā sekmīgi vairojas, un zoodārzs sadarbojas ar Tanzānijas un citu valstu dabas aizsardzības organizācijām tās saglabāšanā. Bronksas zoodārzs piedalās arī Savvaļas aizsardzības biedrības organizētās Mīlenberga bruņurupuča, Amerikas aligatora, Vaiomingas krupju, Longailendas tīģersalamandru aizsardzības programmās. Bronksas zoodārzs ir līderis milzu čūsku pavairošanā. Viens no tīklainajiem pitoniem, kas nodzīvoja līdz 2002. gadam, sasniedza 8 m un bija lielākā Savienoto Valstu terārijos turētā čūska. Netālu no rāpuļu ēkas atrodas Bruņurupuču dīķis, kur siltajā gadalaikā aplūkojamas vairākas Savienotajās Valstīs un Kanādas dienvidos sastopamas bruņurupuču sugas — rakstainais bruņurupucis, sarkanausu bruņurupucis un parastais muskusa bruņurupucis. Plašā Rassela B. Eitkena brīvdabas aviārijā atveidota Patagonijas piekraste. Tā ir apmeklētājiem brīvi caurstaigājama platība, kur mitinās ap 100 dažādu jūras putnu lielas kolonijas, lielāko no kurām veido inku zīriņi. Citas ekspozīcijas sugas ir Gvanajas jūras krauklis, Magelāna pingvīns, rudgalvas zoss, Aleutu jūras žagata, acteku kaija un Peru pelikāns. «History of the Bronx Zoo : NYC Parks». www.nycgovparks.org. JACOB E. OSTERHOUT. «The Bronx Zoo turns 110: Here are 110 things you need to know about this NYC favorite». nydailynews.com. Marking the 100-year Anniversary of Historic Transfer of Bison from the Bronx Zoo to Wind Cave National Park, Nacionālā ģeogrāfijas biedrība, 2013. gada 13. novembris Nectophrynoides asperginis, Sarkanā grāmata