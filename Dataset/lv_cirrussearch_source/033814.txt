2007. gada Latvijas Valsts prezidenta vēlēšanas notika 2007. gada 31. maijā, un tajās tika ievēlēts 7. Latvijas Valsts prezidents Valdis Zatlers. Kā paredz Satversme, prezidentu ievēlēja 9. Saeima. Iesākumā bija paredzēts, ka vēlēšanas notiks 6. jūnijā, taču 21. maijā Saeima pārcēla šo datumu. Prezidenta vēlēšanu pirmajā kārtā Saeimā pārstāvētās partijas izvirza savus prezidenta amata kandidātus. Lai kandidāts tiktu ievēlēts, par viņu jānobalso vismaz 51 no 100 Saeimas deputātiem. Ja pirmajā kārtā neviens no kandidātiem nav saņēmis vajadzīgo balsu skaitu, tad notiek atkārtota balsošana. Ja arī pēc otrās reizes netiek noskaidrots uzvarētājs, ar katru nākamo kārtu no vēlēšanām tiek izslēgts kandidāts, kurš iepriekšējā kārtā ieguvis vismazāk balsu. Ja arī pēdējā kārtā, kurā palikuši 2 kandidāti, neviens no viņiem nesaņem vismaz 51 balsi, notiek jaunas vēlēšanas, kurās tiek izvirzīti jauni vai arī jau bijušie kandidāti. Kā pirmie savu prezidenta amata kandidātu jau pirms 9. Saeimas vēlēšanām izvirzīja Jaunais laiks, izvēloties Sandru Kalnieti. 2007. gada aprīlī Tautas partija šajā amatā izvirzīja Māri Riekstiņu, savukārt 12. maijā Latvijas Pirmās partijas/Latvijas ceļa apvienība izvēlējās Kārinu Pētersoni. Tā kā Saeimas valdošā koalīcija (Tautas partija, ZZS, LPP/LC un TB/LNNK) nespēja vienoties par kopēju kāda vienas partijas izvirzīta kandidāta atbalstīšanu, 22. maijā tika atsauktas Riekstiņa un Pētersones kandidatūras, bet prezidenta amatam koalīcija izvirzīja Valdi Zatleru. 24. maijā Saskaņas centrs izvirzīja prezidenta amatam bijušo Satversmes tiesas priekšsēdētāju Aivaru Endziņu, un JL kandidāte S. Kalniete atsauca savu kandidatūru viņam par labu. Tādējādi oficiāli tika izvirzīti divi prezidenta amata kandidāti: Valdis Zatlers un Aivars Endziņš. Valsts prezidenta vēlēšanas norisinājās 31. maijā. Jau pirms vēlēšanām pie Saeimas ēkas pulcējās gan Endziņa, gan Zatlera atbalstītāji. Plkst. 9 sākās Saeimas debates, kas bija pirmās debates Latvijas vēsturē pirms prezidenta vēlēšanām. Pēc plkst. 10 sākās balsošana. Pirms plkst. 11 tika apkopoti rezultāti. Par Valdi Zatleru bija balsojuši 58 deputāti, savukārt par Aivaru Endziņu - 39. Balsošana bija aizklāta; atbalstu Zatleram publiski pauda visas valdošās koalīcijas partijas (kopā 58 deputāti), savukārt Endziņam - visas opozīcijas partijas (kopā 41 deputāts). Par 7. Latvijas Valsts prezidentu tika ievēlēts Valdis Zatlers. «"Jaunais laiks" izvirza Sandru Kalnieti Valsts prezidenta amatam». Arhivēts no oriģināla, laiks: 2007. gada 28. septembrī. Skatīts: 2007. gada 12. maijā. «Arhivēta kopija». Arhivēts no oriģināla, laiks: 2007. gada 28. septembrī. Skatīts: 2007. gada 28. aprīlī. Sandra Kalniete aicina balsot par Aivaru Endziņu Arhivēts 2007. gada 20. jūlijā, Wayback Machine vietnē. Tautas partija Valsts prezidenta amatam izvirza Māri Riekstiņu LPP/LC Valsts prezidenta amatam izvirza Karinu Pētersoni Koalīcija Valsts prezidenta amatam izvirza Valdi Zatleru SC prezidenta amatam izvirza Endziņu Valsts prezidenta ievēlēšanas likums