Azerbaidžānas odze jeb Šemahas odze (Vipera shemakhensis, arī Pelias shemakhensis) ir odžu dzimtas (Viperidae) neliela indīga čūska, kas sastopama Azerbaidžānas ziemeļaustrumu daļā, ieskaitot Šemahas rajonu, kurš devis latīnisko sugas nosaukumu. Suga aprakstīta 2013. gadā. Iekļauta Azerbaidžānas Sarkanajā grāmatā. Gruzijas Kahetijā pēc 75 gadu pārtraukuma atkal atklāta vietējā sugas varietāte Pelias shemakhensis kakhetiensis (Vipera shemakhensis kakhetiensis). Šai varietātei raksturīga tumšāka pamatkrāsa un dažāds plankumu lielums astes daļā, atšķirībā no pamatformas. Līdzība ar Vipera lotievi un Vipera eriwanensis daļu zinātnieku mudināja apšaubīt, ka Vipera shemakhensis ir atsevišķa suga. 2018. gadā tika nolemts, ka tās visas trīs ir atsevišķas sugas. Vidējais pieaugušas Azerbaidžānas odzes garums ir 55—60 cm. Krāsa netīri balta ar nelieliem tumšiem plankumiem sānos 2—3 rindās (citām radnieciskām Kaukāza odzēm raksturīga viena lielu plankumu rinda), uz muguras odzēm raksturīga tumša (melna līdz tumši brūna) zigzagveida līnija ar salīdzinoši nelielu zigzagu skaitu (53—56). Līnijas izlocījumi ķermeņa vidusdaļā neizteikti, var atgādināt plankumu rindu. Tēviņi vizuāli atšķiras no mātītēm ar lielākām zvīņām apakšdaļā, īpaši astes rajonā. Sastopama kalnainos bezmeža rajonos, 700—1000 m virs jūras līmeņa. Ganībās, krūmos, uz atklātām akmeņainām nogāzēm. Aktīvas galvenokārt krēslā un naktī, īpaši karstajās vasarās. Dabiskie ienaidnieki — eži, seski, lapsas, stepes ērgļi, jaundzimušiem čūskulēniem var uzbrukt pat dievlūdzēji. Pašlaik nav fiksēti nāves gadījumi pēc Azerbaidžānas odzes koduma, taču vēl nav zināms, vai šī suga ir mazāk indīga vai tas skaidrojams ar neilgo pētījumu laiku. Rediscovery of the steppe viper in Georgia (angliski) The Reptile Database. Vipera shemakhensis (TUNIYEV, ORLOV, TUNIYEV & KIDOV, 2013) (angliski) Azerbaidžānā sastopamo čūsku attēli (azerbaidžāniski) Tuniyev B.S. 2016. Rare species of shield-head vipers in the Caucasus. Nature Conservation Research 1 (3): 11–25. DOI: http://dx.doi.org/10.24189/ncr.2016.023 Tuniyev, S. B.; N. Orlov, B. Tuniyev, A. Kidov 2013. On the Taxonomical Status of Steppe Viper from Foothills of the South Macroslope of the East Caucasus. Russ. J. Herpetol. 20 (2): 129-146 Kukushkin O., Iskenderov T., Ahmedov S., Bunyatova S., Zinenko O. Additions to the distribution of Vipera eriwanensis (Serpentes: Viperidae) in Transcaucasia, with comments on the identity of vipers in northeastern Azerbaijan Arhivēts 2020. gada 13. jūlijā, Wayback Machine vietnē. // Herpetol. Notes. — 2012, V. 5, 423—427 (PDF; published online on 10 September 2012).