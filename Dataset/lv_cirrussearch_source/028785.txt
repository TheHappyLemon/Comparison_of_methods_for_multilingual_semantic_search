AS Olainfarm ir Latvijas farmācijas uzņēmums, kas nodarbojas ar medikamentu un ķīmiski farmaceitisko produktu izstrādi, ražošanu un tirdzniecību. Tasa specializējas medikamentos nervu sistēmas, sirds un asinsvadu sistēmas veselībai, antibakteriālajos, pretvīrusu un pretalerģijas līdzekļos, īpaši pieredzējis adamantāna, hinuklidīna un nitrofurānu rindas preparātu izstrādē un ražošanā. Galvenā ražotne atrodas Olainē, Rūpnīcu ielā 5. Uzņēmums ražo vairāk nekā 60 gatavo zāļu formas, 25 aktīvās farmaceitiskās vielas un vairāk nekā 20 pusproduktus. Aptuveni 90 % produkcijas tiek eksportēta; lielākie eksporta tirgi ir Latvija, Ukraina, Uzbekistāna, Nīderlande, Kazahstāna, Apvienotā Karaliste un Polija. Pēc pārdošanas apjoma 2015. gadā trīs ienesīgākās Olainfarm ražotās vielas bija meldonijs, fenibuts un ipidakrīns. Olainfarm ir meitasuzņēmumi Latvijā, Lietuvā, Turcijā, Azerbaidžānā un Kirgizstānā. Pārstāvniecības ir Tadžikistānā, Kazahstānā, Uzbekistānā, Albānijā, Armēnijā, Kosovā un Mongolijā, pārstāvji - ASV, Serbijā, Turkmenistānā, Zviedrijā, Moldovā un Dienvidaustrumāzijā. Uzņēmums ir sertificēts atbilstoši Eiropas Savienības Labas ražošanas prakses (GMP) prasībām, vides pārvaldības standartam ISO 14001:2004, laboratoriju standartam ISO 17025, daļēji — ASV inspekcijas standartiem (FDA) un Austrālijas inspekcijas standartiem (TGA). Lēmumu par ķīmiski-farmaceitiskās rūpnīcas būvniecību Latvijas PSR Ministru padome pieņēma 1965. gada 4. decembrī. Pēc trim gadiem (1968. gadā) tika sākta tās būvniecība, un jau 1972. gadā tika dibināta ķīmiski farmaceitiskā ražošanas apvienība "Olainfarm", kuras sastāvā bija Olaines ķīmiski farmaceitiskā rūpnīca, kā arī 3. un 6. Rīgas ķīmiski farmaceitiskā rūpnīca. Par Olaines ķīmiski-farmaceitiskās rūpnīcas darbības sākumu tiek uzskatīts 1972. gada 10. oktobris, kad tika veikta pirmā furagīna sintēzes operācija. 1976. gadā Olaines ķīmiski farmaceitiskā rūpnīca kļuva par vadošo ražotāju apvienībā "Latvbiofarm" (kopš 1986. gada minēts arī kā "Latbiofarm"), kas spēja nodrošināt ar aktīvajiem ķīmiskajiem ingredientiem un pusproduktiem visus Padomju Savienības teritorijā esošos ražotājus. 1980. gadā tika apgūta 15 produktu sintēze un pieņemts lēmums ražot arī gatavās zāļu formas. 1991. gadā tika pieņemts lēmums Olaines ķīmiski-farmaceitiskajā rūpnīcā attīstīt visspēcīgākos sintēzes virzienus (adamantāna, hinuklidīna u.c. atvasinājumus) pārdošanai rietumu valstīs. 1997. gadā Olaines ķīmiski-farmaceitiskā rūpnīca tika privatizēta un pārveidota par akciju sabiedrību "Olainfarm", kā arī tika uzsākta tās akciju kotēšana Rīgas Fondu biržas otrajā sarakstā. Par Olainfarm valdes priekšsēdētāju un līdzīpašnieku kļuva Valērijs Maligins. 2003. – 2004. gadā rūpnīca tika rekonstruēta atbilstoši ES Labas ražošanas prakses (GMP) prasībām, kas noslēdzās ar Labas ražošanas prakses atbilstības sertifikāta iegūšanu 2004. gada 30. jūlijā. 2006. gada decembrī tika sākta "Olainfarm" akciju kotēšana Rīgas Fondu biržā Baltijas Oficiālajā sarakstā. 2009. gadā AS “Olainfarm” sāka jaunās paaudzes neiroprotektora “memantīns” aktīvās substances un tablešu piegādi Kanādas un Austrālijas tirgiem. 2011. gadā uzņēmuma prettuberkulozes līdzeklis “PASS nātrija sāls” tika iekļauts PVO programmās valstīm ar tuberkulozes problēmām, tādējādi AS „Olainfarm” kļuva par pirmo kompāniju bijušās PSRS teritorijā, kuras ražotais medikaments ir reģistrēts Pasaules Veselības organizācijas (PVO) kvalificēto medikamentu sarakstā. 2011. gada rudenī AS “Olainfarm” sāka aptieku tīkla “Latvijas aptieka” izveidi, iegādājoties 100% kapitāldaļu SIA “Ilmas aptiekas” un SIA “Juko99”, kuriem kopā piederēja 18 farmācijas mazumtirdzniecības vietas Rīgā, Pierīgā, Vidzemē un Kurzemē. 2011. gadā pirmo reizi AS „Olainfarm” pastāvēšanas vēsturē tika izmaksātas dividendes 10% apmērā no iepriekšējā gadā gūtās peļņas. 2012. gadā atklāja paplašināto Hromatogrāfijas centru un šī paša gada jūlijā AS “Olainfarm” tika atzīts par labāko Baltijas biržā kotēto Latvijas uzņēmumu. 2013. gadā AS „Olainfarm” kļuva par trešā lielākā Latvijas farmācijas uzņēmuma SIA “Silvanols” kontrolpaketes turētāju. 2014. gadā ieguva eksporta čempiona titulu Ekonomikas ministrijas un Latvijas Investīciju un attīstības aģentūras rīkotajā konkursā „Eksporta un inovācijas balva 2014”. 2015. gada 13. janvārī AS “Olainfarm” atklāja jauno gatavo zāļu ražotni, kuras izveidē tika investēti 9.6 miljoni. Tā sastāv no nitrofurānu zāļu ražošanas iecirkņa, gatavo zāļu mazo sēriju ražošanas iecirkņa un gatavo zāļu formu izstrādes laboratorijas. 2016. gada janvārī tika nopirkts eko kosmētikas ražotājs SIA Kiwi Cosmetics. 2016. gadā Olainfarm saņēma Baltic Market Awards balvu “Labākais sniegums 10 gados” par lielāko akciju cenas pieaugumu. 12. maijā Olainfarm par 14 miljoniem EUR nopirka elastīgo medicīnisko izstrādājumu ražotāju SIA Tonus Elast, kura ražotne atrodas Nīcas pagastā.. 8. septembrī tika paziņots, ka Olainfarm iegādājies 24 % Baltkrievijas farmācijas uzņēmuma NPK Biotest kapitāldaļu. 9. novembrī tika nopirkts ārstniecības uzņēmums SIA Klīnika DiaMed. 2016. gada 9. decembrī tika paziņots, ka Olainfarm pilnībā iegādājies Baltkrievijas uzņēmumu NPK Biotest. 2017. gada 13. jūlijā tika dibināts meitas uzņēmums SIA LONGGO, un sāka tirgot LONGGO produktus FarinGospray, FarinGo’s pastilles, FarinGo’s lollipops un GoRespiro. 2017. gadā par Olainfarm valdes priekšsēdētāju ievēlēja uzņēmuma izpilddirektoru un valdes locekli Oļegu Grigorjevu. 2018. gadā dabīgas izcelsmes produktu ražotāju LONGGO apvienoja ar SIA Silvanols, un 6. jūlijā SIA LONGGO izslēdza no Uzņēmumu reģistra. 2019. gada 1. aprīlī par Olainfarm padomes priekšsēdētāju kļuva Gundars Bērziņš, vēlēšanas notika busiņā uz ielas pie uzņēmuma vārtiem, tāpēc esošā padome to nodēvēja par ālēšanos, kā arī norādīja, ka padome pārvēlēta pretlikumīgi. 2020. gada 6. maijā uzņēmums SIA Pharma Invest iesniedza Finanšu un kapitāla tirgus komisijā AS Olainfarm brīvprātīgā akciju atpirkšanas piedāvājuma prospektu, lai saņemtu atļauju iegūt 10 % kapitāldaļu. Pharma Invest īpašnieki ir Reinis Martinsons (90 %) un SIA Prudentia Private Equity Partners (10 %). 2021. gada 17. jūnijā daļēji mainījās uzņēmuma vadība, par padomes priekšsēdētāju ievēlēja Juri Bunduli. 2022. gada janvārī AS “Olainfarm” izstājās no Nasdaq Riga biržas. 2023. gadā tika noslēgts līgums ar ALTUM par vairāk nekā 32 miljonu eiro investīcijām ražotnes modernizācijā un paplašināšanā. 2024. gada sākumā par meitas uzņēmuma SIA “Klīnika DiaMed” jauno īpašnieku kļuva AS “Veselības centru apvienība”, kas arī bija “Olainfarm” īpašnieku kontrolē. Olainfarm 2022. gadā ražoja 29 recepšu medikamentus: Aciclovirum (Herpelāns) — ādas un gļotādu herpes simplex infekcijas, dzimumorgānu primāras herpes infekcijas un recidīvu ārstēšana. Aethacizinum (Etacizīns) — IC klases (membrānu stabilizatori) antiaritmisks līdzeklis. Izmanto priekškambaru un kambaru ekstrasistolijas, priekškambaru mirgošanas un plandīšanās; supraventrikulārās tahikardijas; ventrikulāras tahikardijas ārstēšanai. Amantadini hydrochloridum (Neomidantan) — Pārkinsona slimības, sekundāra parkinsonisma (izņemot medikamentu inducēta parkinsonisma) ārstēšanai. Ambroxoli hydrochloridum (Ambroksol) — izmanto bronhu sekrēta šķīdināšanai akūtu un hronisku elpceļu slimību (piemēram, bronhiālās astmas, bronhīta, bronhektāzes) gadījumos. Aminophyllinum (Eifilīns) — obstruktīvu plaušu slimību (bronhiālā astma, hronisks bronhīts, plaušu emfizēma), sašaurinātu elpceļu izraisīta elpas trūkuma ārstēšanai un profilaksei. Ciprofloxacinum (Ciprofloxacin Olainfarm) — izmanto bakteriālu infekciju, kuru izraisītājs ir jutīgs pret ciprofloksacīnu, ārstēšanai. Clonazepamum (Clonazepam Olainfarm) — lieto visu epilepsijas klīnisko formu, kā arī panikas lēkmju pieaugušajiem ārstēšanai. Dutasteridum; Tamsulosini hydrochloridum (Dutasteride/Tamsulosin Olainfarm) — vidēji smagu vai smagu labdabīgas prostatas hiperplāzijas (LPH) simptomu ārstēšanai. Fenazepamum (Fenazepam Olainfarm). Fluconazolum (Fluconazole Olainfarm) — sēnīšu infekciju ārstēšanai. Furaginum (Furagīns). Furaginum solubile (Furamags) — akūtas un recidivējošas urīnceļu infekcijas; prostatīts un ginekoloģiskas infekcijas; profilakse uroloģisku operāciju, citoskopiju un kateterizācijas gadījumos. Furosemidum (Furosemīds Olainfarm) — izmanto tūskas (sirds, aknu vai nieru slimību izraisītas); plaušu, smadzeņu, apdegumu tūskas, arteriālās hipertensijas ārstēšanai. Ipidacrini hydrochloridum (Neiromidin) — atgriezenisks holīnesterāzes inhibitors, kas tieši stimulē impulsu pārvadi CNS un neiromuskulārajās sinapsēs, bloķējot membrānas K+ jonu kanālus. Itraconazolum (Itranols) — sēnīšu slimību ārstēšanai. Mebicarum — (Adaptol) — anksiolītisks līdzeklis. Meldonium dihydricum (Meldonium Olainfarm) — meldonijs. Nitrofurantoinum (Furadonīns). Omeprazolum (Omeprazole Olainfarm) — samazina kuņģī radītās skābes daudzumu. Oxazepamum (Nozepam) — trauksmes sindroma, bezmiega, alkohola abstinences sindroma īslaicīga ārstēšana. Paracetamolum; Acidum ascorbicum; Pheniramini maleas (Gripofleks) — kombinēts pretsāpju līdzeklis. Phenibutum (Noofen) — fenibuts — lieto astēnisku un trauksmaini neirotisku stāvokļu (nemiers, trauksme un bailes), gados vecākiem pacientiem — bezmiega un nakts nemiera gadījumos; stresa stāvokļa profilaksei pirms operācijām. Piracetamum (Piracetam Olainfarm) — psihoorganiskā sindroma (atmiņas pavājināšanās, uzmanības un gribasspēka traucējumu) simptomātiskai ārstēšanai. Propranololi hydrochloridum (Anaprilīns) — beta blokators. Quifenadini hydrochloridum (Fenkarol) — antihistamīna līdzeklis, kas mazina histamīna ietekmi uz orgāniem un orgānu sistēmām. Samazina alerģijas izpausmes, piemīt pretniezes īpašības un neizraisa būtisku miegainību. Sequifenadini hydrochloridum (Bikarfen) — paredzēts akūtu un hronisku alerģisku slimību: polinozes, alerģiska rinīta, rinosinusopātijas; zāļu, pārtikas produktu, ķīmisku vielu, putekļu, dzīvnieku spalvu, insektu koduma, gaisa piesārņojuma vai citu alergēnu izraisītas alerģijas ārstēšanai. SIA Latvijas aptieka, farmācijas mazumtirdzniecība SIA Silvanols, uztura bagātinātāju, dabīgas izcelsmes produktu ražošana SIA Tonus Elast, elastīgo medicīnisko izstrādājumu ražošana Padome (2023. gadā): Jānis Buks (padomes priekšsēdētājs) Andrejs Leibovičs – padomes loceklis Roberts Tavjevs – padomes loceklis Vadims Telica – padomes loceklis Sergejs Korņijenko – padomes loceklis Valde (2023. gadā): Juris Bundulis Jānis Leimanis Andris Jegorovs AS Olainfarm ir Latvijas Universitātes fonda sudraba mecenāts. Uzņēmums atbalsta LU kopš 2012. gada, ziedojot stipendijām Latvijas universitātes Ķīmijas fakultātes un Medicīnas fakultātes farmācijas studentiem, kā arī eksakto pasākumu norisei. Latvijas enciklopēdija. 4. sējums. Rīga : Valērija Belokoņa izdevniecība. 2007. 601.—602. lpp. ISBN 978-9984-9482-4-9. Visvairāk pārdotais Latvijas ražojums - meldonijs, nra.lv. Atjaunināts: 2017. gada 1. februārī. «Vēsture Dienā: Narkotiskie svētki / Diena». www.diena.lv. Skatīts: 2021-01-02. «Olainfarm Vēsture». Arhivēts no oriģināla, laiks: 2016. gada 29. oktobrī. Skatīts: 2016. gada 21. aprīlī. «Olainfarm. Vēsture». Arhivēts no oriģināla, laiks: 2016. gada 29. oktobrī. Skatīts: 2016. gada 21. aprīlī. «“Olainfarm” piegādās prettuberkulozes medikamentu Pasaules Veselības organizācijai». 2011. gada 15. aprīlī. «Atver durvis aptieku biznesam». 2011. gada 3. novembrī. Arhivēts no oriģināla, laiks: 2016. gada 3. augustā. Skatīts: 2016. gada 21. aprīlī. «Veselības ministre atklās paplašināto "Olainfarm" Hromatogrāfijas centru». 2012. gada 28. februārī.[novecojusi saite] «Apbalvo Latvijas zāļu ražotāju». 2012. gada 12. jūlijā. «“Olainfarm” iegūst “Silvanola” kontrolpaketi». 2013. gada 4. jūnijā. «Latvijas eksporta čempions - Olainfarm». 2014. gada 4. decembrī. «"Olainfarm" investē 9,6 miljonus eiro jaunas gatavo zāļu ražotnes izveidē». 2016. gada 13. janvārī. «Olainfarm» iegādājas eko kosmētikas ražotāju «Kiwi Cosmetics» LETA, 20.01.2016 «Olainfarm jaunu uzņēmumu iegādē fokusējas uz Centrālo un Ziemeļeiropu». 2016. gada 15. februārī.[novecojusi saite] «Noskaidroti Baltic Market Awards 2015 uzvarētāji». Arhivēts no oriģināla, laiks: 2016. gada 1. jūnijā. Skatīts: 2016. gada 20. aprīlī. 'Olainfarm' par 14 miljoniem iegādājies eksdeputātam Kravcovam kādreiz daļēji piederējušo 'Tonus Elast' LETA, 12.05.2016 „Olainfarm” iegādājusies 24% Baltkrievijas uzņēmuma “NPK Biotest” akciju Olainfarm, 2016. gada 8. septembris Olainfarm iegādājas privāto ārstniecības iestādi Klīnika DiaMed Žanete Hāka, 2016. gada 10. novembris Olainfarm meitasuzņēmums startē ar jauniem produktiem Lelde Petrāne, Dienas Bizness, 2017.11.13 Noslēgusies Silvanols un Longgo apvienošanās Dienas Bizness, 2018. gada 10. jūlijs 'Pharma Invest' vēlas iegādāties 10% 'Olainfarm' akciju DELFI, 2020.05.07 Delfi. Par 'Olainfarm' padomes priekšsēdētāju iecelts Juris Bundulis «AS "Olainfarm” izstājas no biržas akciju tirgus». Joint Stock Company Olainfarm (lv-LV). 2022-01-10. Skatīts: 2022-06-01. Par "Klīnika DiaMed" jauno kapitāldaļu turētāju kļuvusi "Veselības centru apvienība" Klientu portfelis, 09.01.2024 «Products Archive». Joint Stock Company Olainfarm (lv-LV). Skatīts: 2022-04-19. «Padome». Joint Stock Company Olainfarm (lv-LV). Skatīts: 2022-04-19. «AS "Olainfarm"». www.fonds.lv. Skatīts: 2020-04-17. Oficiālā tīmekļa vietne