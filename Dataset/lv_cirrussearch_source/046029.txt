2013. gada Pasaules sieviešu šaha čempionāts notika no 10. līdz 27. septembrim Ķīnā, Dzjansu provinces pilsētā Taidžou. Tas bija mačs starp 2012. gada Pasaules sieviešu šaha čempionāta uzvarētāju Annu Ušeņinu un 2011.—2012. gada FIDE sieviešu Grand Prix uzvarētāju Hou Jifaņu. Pēc septītās partijas Hou Jifaņa sasniedza uzvarai nepieciešamo punktu skaitu (rezultāts mačā kļuva 5,5 pret 1,5) un kļuva par Pasaules čempioni. Maču spēlēja Taidžou viesnīcā kā vismaz desmit klasiskās partijas, vai mazāk, ja viena spēlētājām sasniedz 5,5 punktus. Klasiskajās partijās apdomas laiks bija 90 minūtes pirmajiem 40 gājieniem, pēc tam vēl 30 minūtes partijas nobeigšanai, plus 30 sekunžu pieskaitījums pēc katra izdarītā gājiena, sākot no pirmā. Balvu fonds bija 200 000 eiro, 60% uzvarētājai un 40% zaudētājai, vai 55% un 45%, ja maču nepabeidz līdz 10 partijai un ir nepieciešams taibreiks. Šaha figūru krāsu izloze notika mača atklāšanas dienā, 10. septembrī. Pirmās divas partijas tika izspēlētas 11. un 12. septembrī. Pēc katrām divām partijām bija viena atpūtas diena. Ušeņina izvilka balto krāsu un spēlēja pirmo partiju ar baltajiem. Pēc mača pirmās puses (4. partijas) notika krāsu kārtības maiņa. Hou Jifaņa dominēja visā mača gaitā, uzvarēja četrās partijās, trīs beidza neizšķirti un nezaudēja nevienu, tādējādi atgūstot čempiona titulu, kuru viņa bija zaudējusi iepriekšējā gadā. «Top 100 Women September 2013». FIDE. Skatīts: 2018-11-20. «2011/12 Grand Prix regulations». FIDE. Skatīts: 2018-11-20. «Hou Yifan regains the title of Women’s World Champion». chessdom.com. 2013. gada 20. septembris. Skatīts: 2018-11-20. «Women's World Championship begins on Tuesday». chessbase.com. 2013. gada 8. septembris. Skatīts: 2018-11-20. «FIDE WWCC Match». FIDE. 2013. gada 8. septembris. Oficiālā FIDE mājas lapa Arhivēts 2018. gada 29. novembrī, Wayback Machine vietnē. Mača reglaments Mača partijas