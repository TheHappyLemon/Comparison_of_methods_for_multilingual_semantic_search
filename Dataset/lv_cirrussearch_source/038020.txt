Kenets Rogofs (angļu: Kenneth Rogoff; dzimis 1953. gada 22. martā Ročesterā) ir ASV ekonomists un starptautiskais lielmeistars šahā (1978). Šahu iemācījies spēlēt sešu gadu vecumā. 1971. gadā Atēnās kļuvis par Pasaules junioru šaha vicečempionu U20 vecuma grupā. 1973. gadā kopā ar Pīteru Bijasasu, Hermani Piļņiku un Bruno Parmu dalījis pirmo vietu starptautiskajā šaha turnīrā Noristaunā. 1975. gadā izcīnījis 2. vietu ASV šaha čempionātā un iekļuvis šaha čempiona izcīņas cikla 1976. gada starpzonu turnīrā Bīlē, kur palicis 14. vietā. 1976. gadā Lonpainā (ASV) dalījis kopā ar Vasiliju Smislovu, Oskaru Panno, Migelu Naidorfu, Valteru Braunu, Entoniju Mailsu, Migelu Kinterosu, Leriju Kristiansenu un Ģēzi Forintošu (uzvarējis Tigrans Petrosjans). 1978. gadā šajā turnīrā dalījis 6.-10. vietu un ieņēmis 7. vietu ASV šaha čempionātā. 1980. gadā Amsterdamā ieņēmis 8. vietu IBM šaha festivāla B turnīrā. Drīz pēc tam beidzis savu aktīvā šahista karjeru. Pārstāvējis ASV komandu lielākajos komandu šaha turnīros: Pasaules studentu šaha čempionātā piedalījies 3 reizes (1970-1972). Komandu vērtējumā izcīnījis zelta (1970) un sudraba (1971) medaļu; Pasaules jauniešu šaha čempionātā U26 vecuma grupā piedalījies 1978. gadā. Par panākumiem turnīros FIDE 1974. gadā Rogofam piešķīrusi starptautiskā meistara (IM), bet 1978. gadā - starptautiskā lielmeistara (GM) nosaukumu. 1980. gadā Masačūsetsas Tehnoloģiju institūtā aizstāvējis zinātņu doktora grādu ekonomikā. Strādājis ASV Federālo rezervju sistēmā un Starptautiskajā Valūtas fondā (2001-2003). Bijis starptautisko attiecību pasniedzējs Prinstonas Universitāte, bet kopš 1999. gada ir ekonomikas profesors Hārvarda Universitātē. Plašākai sabiedrībai kā ekonomists kļuvis pazīstams pēc savas 2002. gada diskusijas ar Pasaules Bankas bijušo galveno ekonomistu un Nobela prēmijas ekonomikā laureātu (2001) Džozefu Stiglicu. Atbildot uz Stiglica kritiku par Starptautiskā Valūtas fonda darbību, Rogofs uzrakstījis un publicējis atklāto vēstuli. 24th US Championship and World Championship Zonal; 1975 June 7-26 1976 Biel Interzonal Tournament OlimpBase :: World Student Team Chess Championship :: Kenneth Rogoff OlimpBase :: World Youth U26 Team Chess Championship :: Kenneth Rogoff An Open Letter to Joseph Stiglitz, by Kenneth Rogoff Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)