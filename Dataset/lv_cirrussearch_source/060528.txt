Krustlapu drudzene (latīņu: Gentiana cruciata) ir augu suga genciānu dzimtas drudzeņu ģintī. Savvaļā tā ir sastopama dažviet Āzijā, centrālajā un austrumu Eiropā. Latviju šķērso sugas izplatības ziemeļrietumu robeža un tādēļ tā valsts teritorijā ir sastopama reti — galvenokārt upju ielejās, kā arī sausās pļavās. Suga ir ierakstīta Baltijas jūras reģiona Sarkanajā grāmatā un Latvijas Sarkanajā grāmatā 3. kategorijā. Krustlapu drudzene ir 20—40 cm garš, drukns lakstaugs ar piezemes lapu rozeti. Tā stublājs ir stāvs, kails un nezarojošs. Lapas uz stublāja ir izvietotas blīvi un krusteniski pretējas. Lapu mala ir gluda, tās plātne ir eliptiska, 4—10 cm gara un 1—2 cm plata, parasti ar 3 dzīslām. Lapas gals ir diezgan strups. Auga ziedi ir zili, 1,5—3 cm gari, sēdoši un parasti atrodas augšējo lapu žāklēs vai stublāja galotnē. Vainaglapas un kauslapas pa 4 un tās ir saaugušas. Kauss manāmi īsāks nekā vainags. Auglis ir iegarena divvāršņu pogaļa. Zied jūlijā un augustā. «krustlapu drudzene - Gentiana cruciata L. - Augi - Latvijas daba». www.latvijasdaba.lv. Skatīts: 2022-03-02. Vikikrātuvē par šo tēmu ir pieejami multivides faili. Skatīt: Krustlapu drudzene. Encyclopædia of Life raksts (angliski)