Jūhans Šells Garpenlēvs (zviedru: Johan Kjell Garpenlöv; dzimis 1968. gada 21. martā Stokholmā) ir zviedru hokeja treneris un bijušais hokejists. Spēlējis malējā uzbrucēja pozīcijā, pārstāvējis vairākus Nacionālās hokeja līgas klubus, bijis Zviedrijas hokeja izlases dalībnieks. Kopš 2019. gada ir Zviedrijas izlases galvenais treneris. Hokejista karjeru uzsāka dzimtās pilsētas Stokholmas klubā Nacka HK. 1986. gada NHL draftā viņu ar 85. kārtas numuru piektajā kārtā izvēlējās Detroitas "Red Wings". No 1986. līdz 1990. gadam pārstāvēja klubu Djurgårdens IF, trīs reizes izcīnot Zviedrijas čempiontitulu. Nacionālajā hokeja līgā debitēja 1990.—1991. gada sezonā Detroitas "Red Wings" sastāvā. Pirmajā sezonā guva 40 rezultativitātes punktus. 1992. gadā tika aizmainīts uz Sanhosē "Sharks". 1993.—1994. gada sezonā spēlēja vienā maiņā ar Sergeju Makarovu un Igoru Larionovu. 1995. gada martā nonāca Floridas "Panthers". 1995.—1996. gada sezonā ar šo komandu iekļuva Stenlija kausa finālā, kur piekāpās Kolorādo "Avalanche". Nākamās trīs sezonās cieta no traumām, un viņam nekad vairs neizdevās atgriezties iepriekšējā līmenī. 1999. gadā NHL paplašināšanas draftā viņš kļuva par vienu no 26 hokejistiem, kurš pievienojās Atlantas "Thrashers". 2000. gadā atgriezās Zviedrijā, kur Djurgårdens IF rindās noslēdza profesionālā spēlētāja karjeru. Zviedrijas U-20 izlases sastāvā divreiz (1987, 1988) piedalījies Pasaules čempionātā junioriem. 1987. gadā izcīnīja bronzas medaļu. Trīs reizes pārstāvējis Zviedrijas izlasi Pasaules čempionātā. 1990. gadā izcīnīja sudraba medaļu, bet 1991. un 1992. gadā kļuva par pasaules čempionu. Izlases sastavā piedalījies arī 1991. gada Kanādas kausā un 1996. gada Pasaules kausa izcīņā hokejā. No 2002. līdz 2005. gadam bija Djurgårdens IF galvenā trenera asistents. Viņš bija arī Zviedrijas valstsvienības trenera palīgs 2004. gada Pasaules kausa izcīņā hokejā. No 2008. līdz 2010. gadam strādāja par Dalasas "Stars" skautu. 2011. un 2012. gada pasaules čempionātos bija Zviedrijas izlases ģenerālmenedžeris. 2016. gadā viņš kļuva par Zviedrijas izlases trenera asistentu. 2019. gadā tika iecelts par Zviedrijas izlases galveno treneri. «1986 NHL Entry Draft». hockeydb.com. Skatīts: 2021. gada 22. maijā. «Here are your Atlanta Thrashers». hockeynut.com. Skatīts: 2021. gada 22. maijā. «Par Zviedrijas treneri apstiprināts bijušais Ozoliņa komandas biedrs Garpenlēvs». sportacentrs.com. 2019. gada 29. maijs. Skatīts: 2021. gada 22. maijā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)