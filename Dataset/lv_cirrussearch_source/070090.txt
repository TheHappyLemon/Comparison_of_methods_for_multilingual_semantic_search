Čārlzs Elvuds "Čaks" Jēgers (angļu: Charles Elwood "Chuck" Yeager, dzimis 1923. gada 13. februārī, miris 2020. gada 7. decembrī) bija ASV Gaisa spēku atvaļināts brigādes ģenerālis, izmēģinātājpilots. 1947. gadā 24 gadu vecumā viņš kļuva par pirmo cilvēku, kas, lidojot ar lidmašīnu Bell X-1, pārsniedza skaņas ātrumu. Jēgers pievienojās ASV armijas Gaisa spēkiem (USAAF) 1941. gada 12. septembrī un kļuva par lidmašīnu mehāniķi Džordža gaisa spēku bāzē, Viktorvilā, Kalifornijā. Iesaukšanas laikā Jēgers nebija tiesīgs uzsākt mācīties lidot, jo viņa vecums un izglītība to neļāva, bet pēc diviem mēnešiem, kad ASV iesaistījās Otrajā pasaules karā, USAAF mainīja darbā pieņemšanas standartus. Ņemot vērā neparasti aso redzi (redzes asumu novērtēja 20/10), kas reiz ļāva viņam nošaut briedi no 600 jardu (550 m) attāluma, Jēgers tika pieņemts lidotāju apmācības programmā. Jēgera prasmes parādījās tālākā dienesta gaitā. Lidotājiem nosaukums ass tiek dots, ja lidojot ar iznīcinātāju, pilots notriecis piecas ienaidnieka lidmašīnas. Jēgers to paveica vienā dienā, 1944. gada 12. oktobrī. Pēc kara Jēgers kļuva par lidotāju izmēģinātāju NACA, NASA sākotnējā organizācijā. Viņam uzticēja vadīt eksperimentālo lidmašīnu Bell X-1. Uzdevums bija pārsniegt skaņas ātrumu, kas līdz tam nebija izdevies. Lidaparāti, tuvojoties skaņas ātrumam, vienmēr kļuva grūti vadāmi vai pat avarēja. Tomēr 1947. gada 14. oktobrī, lidojot ar lidmašīnu Bell X-1, Jēgeram izdevās pārsniegt skaņas ātrumu. Tas notika visai dramatiskos apstākļos. Divas dienas pirms paredzētā starta Jēgers, jājot ar zirgu, krita un salauza divas ribas. Saprotot, ka viņu pie lidojuma nepielaidīs, Jēgers noslēpa šo faktu, ar bandāžu nostiprināja krūškurvi un, pārvarot sāpes, devās uz lidmašīnu, paslēpis piedurknē slotas gabalu, jo ar tādu traumu bez palīgrīkiem viņš nespētu aiztaisīt lidmašīnas durvis. Ātruma rekorda brīdī visa lidmašīna drebēja, kā braucot pa grants ceļu. Tomēr viss izdevās, lidmašīna sasniedza Maha skaitli 1.07 un 13 700 m augstumu. Jēgers kļuva par varoni, vēl jo vairāk, kad atklājās, kādā stāvoklī viņš lidojis. Kad Skots Krosfīlds kļuva par pirmo pilotu, kas pārsniedza Maha skaitli 2, drīz pēc tam Jēgers pārsniedza šo rekordu ar Maha skaitli 2,44. Jēgers arī bija pirmais ASV pilots, kas lidojis ar MiG-15, kad amerikāņu rokās nokļuva šī padomju lidmašīna. Jēgera rekordlidojumu laiks turpinājās visu dzīvi, lidojot ar dažāda tipa lidmašīnām. Uzdienējies līdz brigādes ģenerāļa pakāpei, viņš atvaļinājās no armijas. Taču par viņa spējām liecina fakts, ka 2012. gada 14. oktobrī, atzīmējot 65. gadadienu kopš sava rekordlidojuma 1947. gadā, viņš paveica to atkal, lidojot ar McDonnell Douglas F-15 Eagle Nellisa gaisa spēku bāzē — 89 gadu vecumā. Vēl viņa dzīves laikā viņa vārdā tika nosaukta lidosta Čārlstonā Rietumvirdžīnijā. Čaks Jēgers nomira 2020. gada 7. decembrī Losandželosas slimnīcā, 97 gadu vecumā. «Chuck Yeager & the Sound Barrier». aerospaceweb.org. «Brig. Gen. Charles E. "Chuck" Yeager». Space.com. Arhivēts no oriģināla, laiks: 2006. gada 2. maijā. Skatīts: 2019. gada 16. jūnijā. BBC: Чак Йегер: пилот, первым преодолевший звуковой барьер, скончался в 97 лет «Chuck Yeager, pilot who broke the sound barrier, dies at 97». CNN. General Chuck Yeager Oficiālā mājaslapa (angliski) BRIGADIER GENERAL CHARLES E. "CHUCK" YEAGER ASV Gaisa spēki: Čaka Jēgera biogrāfija (angliski) Yeager, Charles “Chuck” Arhivēts 2019. gada 16. jūnijā, Wayback Machine vietnē. Nacionālā aviācijas slavas zāle (angliski) IMDb profils (angliski)