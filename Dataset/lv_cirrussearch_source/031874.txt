Marija Terēza de Filipisa (itāļu: Maria Teresa de Filippis; 1926. gada 11. novembris — 2016. gada 8. janvāris) bija Itālijas autosportiste. Viņa bija pirmā sieviete, kas piedalījās Formula 1 pasaules čempionātā. Marija Terēza de Filipisa piedzima Neapolē 1926. gada 11. novembrī. Viņa uzsāka autosacīkšu karjeru 22 gadu vecumā, kad viņa, brāļu izaicināta, piedalījās braucienā ar Fiat 500 automašīnu. 1954. gadā de Filipisa izcīnīja 2. vietu Itālijas sporta auto čempionātā un kļuva par Maserati rūpnīcas komandas piloti. Maserati bija sekmīga komanda Formula 1 pasaules čempionātā 20. gadsimta 50. gadu sākumā. 1957. gadā Maserati komandas pārstāvis Huans Manuels Fanhio kļuva par pasaules čempionu. Komanda sezonas noslēgumā pārtrauca dalību čempionātā, taču ar Maserati mašīnām turpināja braukt privātie dalībnieki. 1958. gada maijā de Filipisa mēģināja kvalificēties Monako Grand Prix braucot ar Maserati šasiju. Jūnijā viņa piedalījās Beļģijas Grand Prix, kļūstot par pirmo sievieti, kas ir piedalījusies Formula 1 pasaules čempionāta sacīkstē. De Filipisa pabeidza sacīksti 10. vietā. Viņa piedalījās vēl divās sezonas sacīkstēs un mēģināja piedalīties Francijas Grand Prix, kur viņas dzimuma dēļ viņu sacīkstei nepielaida viens no organizatoriem. De Filipisa nesekmīgi centās kvalificēties 1959. gada Monako Grand Prix. Pēc vairāku kolēģu nāves, De Filipisa 1959. gada beigās noslēdza savu autosacīkšu karjeru. Viņa 1960. gadā apprecējās un izveidoja ģimeni. Viņa vairākus gadus attālinājās no autosporta, līdz 1979. gadā iestājās Starptautiskajā bijušo Formula 1 Grand Prix pilotu klubā (angļu: International Club of Former F1 Grand Prix Drivers). 1997. gadā viņa kļuva par kluba viceprezidenti. De Filipisa bija arī Maserati kluba prezidente. Marija Terēza de Filipisa nomira 2016. gada 8. janvārī. Mārtins Viljamsons. «Maria Teresa de Filippis (angliski)». ESPN. Skatīts: 2016. gada 19. janvārī. «F1's first-ever female driver passes away aged 89 (angliski)». Motorsport. 2016. gada 9. janvārī. Arhivēts no oriģināla, laiks: 2016. gada 26. Janvāris. Skatīts: 2016. gada 19. janvārī.