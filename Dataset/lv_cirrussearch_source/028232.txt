Šis raksts ir par Kirgizstānas pilsētu. Par Afganistānas pilsētu skatīt rakstu Džalālābāda. Džalalabada (kirgīzu: Жалал-Абад vai Жалалабат) ir apgabala pakļautības pilsēta Kirgizstānā, Džalalabadas apgabala administratīvais centrs. Izvietojusies apgabala dienvidos Fergānas ielejas austrumu malā Kekartas upes krastā pie Uzbekistānas robežas. Pilsētas iedzīvotāju skaits ap 89 tūkstoši (2009), kopā ar pilsētai pakļautajām lauku apdzīvotajām vietām — ap 97 tūkstoši. Lielākā daļa iedzīvotāju ir kirgīzi (54,7%) un uzbeki (38%), kā arī krievi (3,4%), tatāri (1,2%), uiguri u.c. Apdzīvotā vieta veidojusies kā kišlaks pie dziednieciskajiem minerālūdeņu avotiem Ajubto kalnā. 19. gadsimta sākumā Kokandas haniste šeit uzbūvēja cietoksni. Vietējie iedzīvotāji nodarbojās galvenokārt ar lauksaimniecību un svētceļnieku apkalpošanu. 1870. gadā šeit tika izvietots Krievijas garnizons un kopā ar to ieradās ieceļotāji no Krievijas. 1877. gadā Džalalabadai piešķirts pilsētas statuss. 1915. gadā savienota ar privātu dzelzceļa līniju no Andidžonas. No 1939. līdz 1959. gadam apgabala centrs, līdz 1991. gadam — rajona centrs. Pilsētā vairāki pārtikas rūpniecības un minerālu pārstrādes uzņēmumi, kā arī trīs universitātes. Darbojas balneoloģiskais kūrorts. Q4350755. «Добро пожаловать в Жалалабат!». Arhivēts no oriģināla, laiks: 2014. gada 13. decembrī. Skatīts: 2015. gada 18. martā. Vikikrātuvē par šo tēmu ir pieejami multivides faili. Skatīt: Džalalabada. Encyclopædia Britannica raksts (angliski)