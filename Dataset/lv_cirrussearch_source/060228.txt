Kailā krustmadara (Cruciata glabra) ir a augu suga rubiju dzimtas krustmadaru ģintī. Savvaļā tā ir sastopama Dienvideiropā un Centrāleiropā. Latvijā, tā ir ļoti reta adventīva augu suga, kura 20. gadsimta sākumā ir atrasta Rīgā, bet vēlāk atradnes nav zināmas. Ierakstīta Baltijas jūras reģiona Sarkanajā grāmatā. Kailā krustmadara ir daudzgadīgs, 5—20 cm garš lakstaugs ar pacilu vai stāvu, vienkāršu kailu un četršķautņainu stublāju. Lapas ir eliptiskas vai plati lancetiskas, 0,8—2 cm garas un 0,3—0,8 cm platas, sēdošas mieturos pa 4. Lapas gals ir strups vai smails, mala skropstaina. Augļu laikā lapas noliecas uz leju. Ziedi ir vairogos, kas sakārtoti mieturos lapu žāklēs. Ziedkopa ir īsāka nekā lapas. Parasti vairogā ir 3—5 ziedi. Kauss neizveidots. Zieda vainags ir četrdaļīgs, dzeltens un saaudzis. Ziedkopas vidējie ziedi ir divdzimumu, malējie — vīrišķie. Auglis ir kails, bumbierveidīgs, ap 0,2 cm garš riekstiņš skaldauglī. Kailā krustmadara zied maijā un jūnijā. «kailā krustmadara - Cruciata glabra (L.) Ehrend. - Augi - Latvijas daba». www.latvijasdaba.lv. Skatīts: 2022-02-12. Vikikrātuvē par šo tēmu ir pieejami multivides faili. Skatīt: Kailā krustmadara. Encyclopædia of Life raksts (angliski)