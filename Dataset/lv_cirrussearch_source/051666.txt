Jugras pussala (krievu: Югорский полуостров) vai Jugru pussala ir pussala Krievijas ziemeļos, vēsturiskajā Jugras zemē starp Pečoras jūru un Karas jūru. Administratīvi ietilpst Arhangeļskas apgabala Ņencu autonomajā apvidū. Pussala reti apdzīvota, vienīgās apdzīvotās vietas ir Amdermas un Karataikas ciemati un Belijnosas polārstacija. Pussalu rietumos apskalo Barenca jūrai pieskaitītā Pečoras jūra, bet austrumos — Karas jūras Baidaratas līcis. Pussala ir Urālu kalnu sistēmas ziemeļu turpinājums, tajā iestiepjas Paihoja grēda. Reljefs galvenokārt viļņots līdzenums augstumā līdz 200 m. Daudz upju un nelielu ezeru, lielākā upe ir Lielā Oju. Pussala atrodas tundras zonā, valda subarktiskais klimats. Janvāra vidējā temperatūra ap −20 °C, jūlija — ap +7 °C. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 312. lpp. Krievijas Lielās enciklopēdijas raksts (krieviski)