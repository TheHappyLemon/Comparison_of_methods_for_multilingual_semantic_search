Stranger Things ir ASV zinātniskās fantastikas šausmu seriāls, kura autori ir brāļi Daferi. Viņi kopā ar Šonu Leviju un Denu Koenu ir arī seriāla izpildproducenti. Seriāla pirmā sezona straumēšanas servisā Netflix iznāca 2016. gada 15. jūlijā, otrā, trešā un ceturtā sezona attiecīgi iznāca 2017. oktobrī, 2019. gada jūlijā un 2022. gada maijā un jūlijā. 2022. gada februārī paziņoja, ka sekos piektā un noslēdzoša sezona. Seriāla darbība risinās 20. gadsimta 80. gados, galvenokārt izdomātajā Hokinsas pilsētā Indiānas štatā, kurā notiek daudzi pārdabiski notikumi, jo īpaši to saikne ar naidīgu alternatīvo realitāti, ko sauc par Upside Down, pēc tam, kad tai izveidojusies saikne ar realitāti. Seriālā filmējās Vinona Raidere, Deivids Harbors, Finns Volfhards, Millija Bobija Brauna, Geitens Mataraco, Kalebs Maklaflins, Natālija Daiere, Čārlijs Hītons, Kara Buono, Metjū Modains, Noa Šnaps un Džo Kīrijs, Seidija Sinka, Deikars Montgomerijs, Šons Astins, Pols Raizers, Maija Hoka, Prija Fergusone un Brets Gelmens. Brāļi Daferi izveidoja Stranger Things kā detektīvdrāmas un pārdabisku elementu sajaukumu, kas attēlots sajaucot šausmas, zinātnisko fantastiku un bērnišķīgu jūtīgumu. Uzsākot seriāla darbību 20. gadsimta 80. gados, brāļi Daferi iekļāva tajā atsauces uz šīs desmitgades popkultūru, savukārt sižeta līniju un režijas ​​aspektus iedvesmoja Stīvena Spīlberga, Džona Kārpentera, Deivida Linča, Stīvena Kinga, Vesa Kreivena un H. P. Lavkrafta darbi. Viņi arī smēlušies iedvesmu no eksperimentiem, kas tika veikti aukstā kara laikā, un sazvērestības teorijām par slepeniem valdības eksperimentiem. Seriāls Stranger Things piesaistījis rekordlielu skatītāju skaitu straumēšanas servisā Netflix, un kritiķi to slavē par tā atmosfēru, aktiermākslu, skaņu celiņu, režiju, scenāriju un cieņas izrādīšanu 80. gadu filmām. Kritiķi uzskata, ka Stranger Things ir viens no Netflix vadošajiem seriāliem, jo tas ir ieguvis īpašu fanu bāzi un atzīts par daudzu tā jauno aktieru lielās karjeras sākumu. Seriāls saņēmis vairākas balvas un nominācijas, tostarp nominācijas Zelta globusa balvai, BAFTA televīzijas balvai, Amerikas režisoru ģildes balvai, Amerikas scenāristu ģildes balvai un Grammy balvai, kā arī ieguva Primetime Emmy balvu, Ekrāna aktieru ģildes balvu kategorijā "Labākais aktieru sastāvs drāmas seriālā", Amerikas Kinoinstitūta balvu, Kritiķu izvēles televīzijas balvu un People's Choice balvu. Seriāla Stranger Things darbība norisinās izdomātā lauku pilsētiņā Hokinsā, Indiānas štatā, pagājušā gadsimta astoņdesmitajos gados. Blakus esošā Hokinsas Nacionālā laboratorija, šķiet, veic zinātniskus pētījumus Amerikas Savienoto Valstu Enerģētikas departamenta vajadzībām, tomēr tie slepeni veic eksperimentus paranormālo un pārdabisko lietu jomā, tostarp eksperimentus, kuros iesaistīti cilvēki. Nejauši viņi izveidojuši portālu uz alternatīvu dimensiju (The Upside Down). Alternatīvās dimensijas ietekme sāk postoši ietekmēt neko ļaunu nenojaušošos Hokinsas iedzīvotājus. Pirmā sezona sākas 1983. gada novembrī. Vilu Baiersu nolaupa radījums no alternatīvās realitātes. Viņa māte Džoisa, pilsētas policijas priekšnieks Džims Hopers un brīvprātīgo grupa meklē zēnu. Ar psihokinēzes spējām apveltītā jaunā meitene vārdā Elevena aizbēg no laboratorijas, un viņu atrod Vila draugi. Elevena ar viņiem sadraudzējas un palīdz atrast Vilu. Otrā sezona norisinās gadu vēlāk, 1984. gada oktobrī. Vils ir izglābts, taču viņam sāk rasties priekšnojautas par Hokinsas bojāeju, ko izraisīs būtne no alternatīvās realitātes. Kad atklājas, ka Vilu joprojām apsēdusi būtne no alternatīvās realitātes, viņa draugi un ģimene saprot, ka viņu realitāte ir apdraudēta. Trešā sezona ir norisinās nākamajā gadā dažas dienas pirms ceturtā jūlija svinībām. Par pilsētnieku jauno aizraušanos kļuvis jaunais tirdzniecības centrs Starcourt Mall. Hopers arvien vairāk uztraucas par Elevenas un Maika attiecībām un mēģina no tām pasargāt savu meitu. Pilsētai nemanot, zem Starcourt esošā slepenā padomju laboratorija cenšas atvērt vārtus uz alternatīvo realitāti. Tikmēr Mind Flayer pārņem Billija saprātu un izmanto viņu savām vajadzībām. Ceturtā sezona norisinās vairākus mēnešus pēc iepriekšējiem notikumiem, 1986. gada martā. Džoisa, Vils, Elevena un Džonatans ir pārcēlušies uz Lenoru, Kalifornijā, lai uzsāktu jaunu dzīvi. Kalifornijā Elevena mācās sadzīvot ar savu pārdabisko spēku zaudēšanu un pāridarījumiem skolā. Tikmēr Hokinsā būtne no alternatīvās realitātes, ko vēlāk nosauca par Veknu, sāk nogalināt Hokinsas iedzīvotājus, veidojot jaunus vārtus starp abām realitātēm. Plānojot apturēt Veknu, doktors Sems Ouens un doktors Mārtins Breners aizved Elevenu uz slepenu bunkuru, lai palīdzētu viņai atgūt spēkus. Tikmēr Džoisa un Marejs lido uz Krieviju, lai izglābtu Hoperu no Gulaga Kamčatkā. Rodney Ho. «New Netflix drama series Stranger Things to shoot in Atlanta». The Atlanta Journal-Constitution, 2016. gada 19. jūlijs. Skatīts: 2016. gada 27. janvāris. «Netflix to premiere original series Montauk in 2016». Reuters. 2015. gada 2. aprīlis. Skatīts: 2015. gada 3. aprīlis. Caitlin Gallagher. «Is Hawkins A Real Town? 'Stranger Things' Will Make You Nostalgic For These Other '80s Classics». Bustle, 2016. gada 15. jūlijs. Skatīts: 2016. gada 5. augusts. Tim Stack. «Stranger Things season 2: Who's in danger? Who's new? The plot revealed!». Entertainment Weekly, 2017. gada 9. februāris. Skatīts: 2017. gada 9. februāris. Katie Kilkenny. «'Stranger Things': First Season 3 Details Revealed». The Hollywood Reporter, 2018. gada 25. marts. Skatīts: 2018. gada 26. marts. Clara McVey. «Noah Schnapp Teases 'Stranger Things' Season 3: "It's Very Different"». The Hollywood Reporter, 2018. gada 5. jūnijs. Skatīts: 2018. gada 5. jūnijs. Vikikrātuvē par šo tēmu ir pieejami multivides faili. Skatīt: Stranger Things. IMDb profils (angliski) AllMovie profils (angliski) TV.com profils (angliski) Metacritic profils (angliski) Rotten Tomatoes profils (angliski) Netflix