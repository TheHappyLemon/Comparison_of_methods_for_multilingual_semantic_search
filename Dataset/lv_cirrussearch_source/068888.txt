Leite (tagalu: Pulo ng Leyte) ir sala Filipīnu arhipelāgā, pēc platības astotā un pēc iedzīvotāju skaita sestā lielākā sala valstī. Administratīvi ietilpst Austrumu Visaju reģionā; dalās divās provincēs — Leite un Dienvidleite. Apdzīvo galvenokārt visaji un sebuāņi ziemeļdaļā un varaji dienviddaļā. Lielākā pilsēta ir reģiona centrs Taklobana. Izvietojusies arhipelāga dienvidaustrumos Visaju salu grupā. Tās krastus apskalo Samaras jūra ziemeļos, Kamotu jūra rietumos un Leites līcis dienvidaustrumos. Sanhuaniko šaurums ziemeļaustrumos to atdala no Samaras salas, Suriagao šaurums dienvidos — no Mindanao. Tilti pār jūrasšaurumiem salu savieno ar Samaru un Biliranu. Sala kalnaina, daudz aprimušu vulkānu; pie Ormokas darbojas ģeotermālā elektrostacija. Augstākais kalns ir Lobi 1346 m vjl. Valda subekvatoriāls musonu klimats. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 419. lpp. Vikikrātuvē par šo tēmu ir pieejami multivides faili. Skatīt: Leite. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)