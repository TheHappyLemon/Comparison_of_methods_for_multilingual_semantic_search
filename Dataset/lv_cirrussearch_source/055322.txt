"Kronis" (angļu: The Crown) ir vēsturiska drāma par Apvienotās Karalistes karalienes Elizabetes II valdīšanas laiku. Seriālu producējušas kompānijas Left Bank Pictures un Sony Pictures Television pārraidīšanai Netflix interneta tiešsaistes straumēšanas pakalpojumā. Seriāla autors ir Pīters Morgans, kurš to veidojis, papildinot un attīstot savu scenāriju filmai "Karaliene" (The Queen, 2006) un savu lugu The Audience (2013). Seriālu Netflix uzsāka rādīt 2016. gada 4. novembrī. Līdz 2020. gada beigām bija izlaistas četras sezonas (40 sērijas) un plānotas vēl divas sezonas. 2022. gada 9. novembrī tika izlaista piektā sezona (10 sērijas). Seriāla pirmā sezona aptver laika posmu no Elizabetes laulībām ar Filipu, Edinburgas hercogu 1947. gadā, līdz viņas māsas princeses Mārgaretas attiecību izjukšanai ar grupas kapteini Pīteru Taunsendu 1955. gadā. Otrā sezona aptver periodu no Suecas krīzes 1956. gadā līdz premjerministra Harolda Makmillana aiziešanai pensijā 1963. gadā un prinča Edvarda piedzimšanai 1964. gadā. Trešā sezona aptver periodu no 1964. līdz 1977. gadam, ietverot divus Harolda Vilsona premjerministra periodus, kā arī iepazīstina ar Kamillu Šendu. Ceturtā sezona aptver laika posmu no 1979. gada līdz 1990. gadu sākumam, un tajā ietilpst Mārgaritas Tečeres premjerministres periods un lēdijas Diānas Spenseres laulība ar princi Čārlzu. Piektā sezona aptver laika posmu no 1991. līdz 1997. gadam, tai skaitā Džona Meidžora atrašanos premjerministra amatā un Čārlza un Diānas laulības izjukšanu. Noslēdzošajā sestajā sezonā būs parādīts karalienes valdīšanas laiks 21. gadsimtā. Pirmajās divās sezonās karalieni attēlo Klēra Foja, princi Filipu — Mets Smits, princesi Mārgaretu — Vanesa Kirbija. Trešajā un ceturtajā sezonā karalieni attēlo Olīvija Kolmane, princi Filipu — Tobiass Menzijs, bet princesi Mārgaretu — Helēna Bonema Kārtere. Pēdējās divās sezonās lomas pārņēma attiecīgi Imelda Stontone, Džonatans Praiss un Leslija Menvila. Pirmo sezonu Netflix izlaida 2016. gada 4. novembrī, otro — 2017. gada 8. decembrī, trešo — 2019. gada 17. novembrī, ceturto — 2020. gada 15. novembrī, piekto — 2022. gada 9. novembrī. Pēc 2020. gada datiem seriāla budžets bija 260 miljoni ASV dolāru, un tas ir viens no dārgākajiem seriāliem vēsturē. Seriāls saņēmis labas atsauksmes par aktiermākslu, režiju, scenāriju, operatora darbu un producēšanu. Klēra Foja saņēma Ekrāna aktieru ģildes balvu kā labāko aktrisi galvenajā lomā, bet Džons Litgovs — kā labākais aktieris par Vinstona Čērčila lomu. Kopumā seriāls tika nominēts 39 Emmy balvām pirmajās trīs sezonās (saņēma desmit balvas). 2017. gadā seriāls ieguva Zelta globusa balvu kā labākais drāmas seriāls, bet Klēra Foja — kā labākā aktrise. 2020. gadā šo balvu ieguva arī Olīvija Kolmane. 2021. gadā 78. Zelta globusa balvai seriāls tika nominēts sešās nominācijās, no kurām uzvarēja četrās: "Labākais televīzijas seriāls — drāma", "Labākais aktieris televīzijas seriālā — drāma" (Džošs O'Konors par prinča Čārlza lomu), "Labākā aktrise televīzijas seriālā — drāma" (Emma Korina par Diānas Spenseres lomu) un "Labākā otrā plāna aktrise seriālā, miniseriālā vai televīzijas filmā" (Džiliana Andersone par Mārgaritas Tečeres lomu). «Netflix plans original UK drama about the Queen». BBC. «Netflix Renews ‘The Crown’ for a Sixth Season After All». nytimes.com. «‘The Crown’ Gets November Premiere Date After Sensitive Behind-The-Scenes Discussions Following Death Of Queen». Deadline. «From The Crown to Game of Thrones: what’s the most expensive TV show ever?». The Guardian. «The Crown». emmys.com. «Crown, The». goldenglobes.com. Seriāla oficiālā mājaslapa (angliski) IMDb profils (angliski) TV.com profils (angliski) Metacritic profils (angliski) Rotten Tomatoes profils (angliski)