Atvars Tribuncovs (dzimis 1976. gada 14. oktobrī Ogrē) ir bijušais latviešu hokejists, aizsargs, Latvijas hokeja izlases dalībnieks. Karjeras laikā piedalījies divos olimpisko spēļu turnīros, kā arī 10 Pasaules čempionātos. Karjeras lielāko daļu aizvadījis dažādos Krievijas un Zviedrijas spēcīgāko līgu klubos. Trīs sezonas aizvadījis Ufas "Salavat Julajev" sastāvā. Profesionālā spēlētāja karjeru A. Tribuncovs uzsāka 1992. gadā, kad spēlēja Rīgas "Pārdaugava" kluba rindās. 1995. gadā viņš pievienojās Rīgas "Stars" vienībai, bet 1996.—1997. gada sezonu aizvadīja Polijas klubā Gdaņskas "Stoczniowiec". 1997.—1998. gada sezonā A. Tribuncovs aizvadīja sešas spēles Krievijas Superlīgas klubā Maskavas "Spartak", bet atlikušo sezonas daļu aizvadīja Somijas trešajā spēcīgākajā līgā. 1998. gadā viņš pievienojās SM līgas klubam Raumas "Lukko". No 1999. līdz 2002. gadam A. Tribuncovs spēlēja dažādos Vācijas klubos, 2001.—2002. gada sezonu aizvadot DEL līgas klubā Berlīnes "Capitals". Tad gandrīz trīs sezonas A. Tribuncovs aizvadīja Ufas "Salavat Julajev", līdz 2004.—2005. gada sezonas nogalē atkal nonāca Maskavas "Spartak" rindās. 2005.—2006. gada sezonu A. Tribuncovs aizvadīja Zviedrijas Elitsērijas klubā Mora IK, bet 2006.—2007. gada sezonu iesāka SM līgas klubā Oulu "Kärpät" un pabeidza Zviedrijas kluba Farjestads BK rindās. 2007.—2008. gada sezonā Atvars atkal spēlēja divos klubos — sezonu iesāka Krievijas Toljati "Lada", bet pabeidza Zviedrijas MoDo Hockey kluba rindās. Tradīciju sezonas laikā spēlēt divos klubs viņš saglabāja arī 2008.—2009. gada sezonā, kuru iesāka jaunizveidotās KHL līgas klubā Rīgas "Dinamo" un pabeidza Elitsērijas klubā Skellefteå. 2009.—2010. gada sezonu aizvadījis Čehijā, 2010.—2011. gada sezonas sākumu — Latvijā. Ilgus gadus Atvars ir bijis arī stabils Latvijas izlases spēlētājs. Tās sastāvā viņš spēlējis deviņos Pasaules čempionātos, divās Olimpiskajās spēlēs, kā arī junioru vecumā spēlējis divos Eiropas čempionātos, kā arī vienā Pasaules čempionātā junioriem. No 2019. līdz 2021. gadam Tribuncovs bija Latvijas čempionāta vienības HK Dinaburga galvenais treneris. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski)