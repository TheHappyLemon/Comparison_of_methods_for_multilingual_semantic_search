NG-13, saukta arī par S.S. Robert Lawrence, bija ASV uzņēmuma Northrop Grumman kravas kosmosa kuģa Cygnus Starptautiskās kosmosa stacijas (SKS) apgādes misija NASA programmā Commercial Resupply Services 2 (CRS-2). Kravas kuģis orbītā tika palaists 2020. gada 15. februārī, darbību beidza 2020. gada 29. maijā. Kosmosa kuģis nosaukts par godu pirmajam afroamerikāņu astronautam Robertam Lorensam, kurš gāja bojā treniņlidojuma laikā 1967. gadā. Kopējā kravas masa bija 3544 kg. Kosmosa kuģa hermētiskajā nodalījumā atradās 3377 kg kravas: lietas apkalpei (712 kg), rezerves daļas stacijas iekārtām (1588 kg), krava zinātniskajiem pētījumiem (966 kg), datoru iekārtas (30 kg), ārpuskuģa aktivitāšu aprīkojums (81 kg). Kravā bija arī trīs Cubesat pavadoņi: Red-Eye 2, DeMi, TechEdSat 10 Nehermetizētā krava (167 kg) bija NanoRacks palaišanas iekārta NRCSD-E ar Cubesat pavadoņiem. Cygnus tika palaists 2020. gada 15. februārī 20:21:04 UTC ar nesējraķeti Antares 230+ no Vidusatlantiskā reģionālā kosmoporta (MARS) starta laukuma LP-0A. 18. februārī Cygnus pietuvojās stacijai. 09:05 UTC kosmosa kuģi satvēra ar stacijas manipulatoru, ko vadīja Endrū Morgans. 11:16 UTC Cygnus bija pievienots pie Unity moduļa apakšējās pieslēgvietas. 7. maijā ar Dextre manipulatoru no Columbus moduļa tika noņemta HDEV Zemes novērošanas eksperimentālā iekārta un pievienota Cygnus ārpusē, lai atbrīvotos no tās. 11. maijā 13:00 UTC ar Canadarm2 manipulatoru Cygnus tika atvienots no Unity moduļa. 16:09 UTC tas tika palaists brīvā lidojumā. Pēc tam kuģis paaugstināja orbītu uz 475 × 483 km. 13. maijā 23:25 UTC no pavadoņu izmešanas ierīces Slingshot tika palaisti pavadoņi Lynk the World. Cita derīgā krava (cits Lynk vai WIDAR) palika pievienota Cygnus un izvērsa sakaru antenu. Šīs derīgās kravas stacijā bija nogādātas ar SpaceX CRS-20, un SKS apkalpe tās bija uzstādījusi uz Cygnus lūkas. NASA uzdevumā hermētiskajā nodalījumā tika veikts dedzināšanas eksperiments. 2020. gada 29. maijā kravas kuģis tika novadīts no orbītas; tas sasniedza atmosfēras blīvos slāņus un sadega virs Klusā okeāna dienvidu daļas. Antares rocket lifts off from Virginia on space station cargo mission Stephen Clark, spaceflightnow.com, 2020-02-15 Cygnus freighter delivers new British-made antenna to International Space Station Stephen Clark, spaceflightnow.com, 2020-02-18 Northrop Grumman CRS-13 Mission Arhivēts 2022. gada 4. janvārī, Wayback Machine vietnē. NASA