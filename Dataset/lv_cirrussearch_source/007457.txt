Kristians Ērhofs (vācu: Christian Ehrhoff; dzimis 1982. gada 6. jūlijā) ir bijušais vācu hokejists, aizsargs, Vācijas hokeja izlases dalībnieks. Karjeras laikā aizvadījis 789 spēles dažādos Nacionālās hokeja līgas klubos. Izlases sastāvā izcīnījis 2018. gada olimpisko spēļu sudraba medaļu. 2001. gada NHL draftā viņu Sanhosē "Sharks" izvēlējās ar kopējo 106. kārtas numuru. Pirms karjeras NHL viņš spēlēja vairāku Vācijas līgu klubos, tai skaitā DEL līgas Krēfeldes "Pinguine" kluba sastāvā. 2003. gadā K. Ērhofs kļuva par Vācijas čempionu kluba sastāvā. 2003.—2004. gada sezonā viņš pārcēlās uz Ziemeļameriku. Pirmo pusotru sezonu viņš aizvadīja AHL līgas Klīvlendas "Barons" kluba sastāvā, 2005.—2006. gada sezonā viņš pievienojās "Sharks" klubam. 2009. gada augustā vācu hokejists tika aizmainīts uz Vankūveras "Canucks", taču 2011. gada vasarā pievienojās Bufalo "Sabres" sastāvam. 2012.—2013. gada NHL lokauta laikā Ērhofs spēlēja Krēfeldes "Pinguine" rindās. 2014. gada vasarā pievienojās Pitsburgas "Penguins", taču gadu vēlāk noslēdza viena gada līgumu ar Losandželosas "Kings". 2015.—16. gada sezonas gaitā tika aizmainīts uz Čikāgas "Blackhawks". Oktobrī uz pārbaudes laiku pievienojās Bostonas "Bruins", taču līgums ar Ērhofu netika noslēgts un viņš atgriezās Vācijas hokeja līgā, pievienojoties Ķelnes "Haie". "Haie" rindās aizvadīja divas sezonas, līdz 2018. gada martā paziņoja par karjeras beigšanu. Vācijas izlases sastāvā ir spēlējis četrās Olimpiskajās spēlēs (2002, 2006, 2010, 2018), septiņos Pasaules čempionātos (2002, 2003, 2005, 2010, 2013, 2016, 2017), kā arī 2004. gada Pasaules kausā. Vikikrātuvē par šo tēmu ir pieejami multivides faili. Skatīt: Kristians Ērhofs. Eliteprospects profils (angliski) NHL profils (angliski) The Internet Hockey Database profils (angliski)