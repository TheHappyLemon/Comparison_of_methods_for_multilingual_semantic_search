Stambulas pazemes funikulers, jeb Tünel ir pazemes trosu dzelzceļš (funikulers) Stambulā Turcijā. Pilsētā darbojas divas funikuleru līnijas, katra ar divām stacijām: Karaköy-Tünel Meydanı un Kabataş-Taksim. Pirmā līnija ir aptuveni 573 metrus gara un tā ir pasaulē otrs vecākais pazemes dzelzceļš pēc Londonas metro. Tünel pirmā līnija tika atklāta 1875. gada 17. janvārī, starp diviem seniem Stambulas rajoniem: Peru un Galatu. Ar funikulera palīdzību var viegli uzbraukt stāvajā Galatas kalnā no Bosfora piekrastes, un tā kā liela daļa Galatā dzīvojošo strādāja kalna pakājē, šis funikulers lieliski atviegloja viņu nokļūšanu uz darbu un mājās. Mūsdienās Galatu un Peru sauc par Karakēju un Bejolu. Tādēļ arī kalna pakājē esošo Tünel pieturu sauc par Karakēju, bet augšējo - Tünel laukums (turku: Tünel Meydanı), kas atrodas Brīvības ielas (İstiklal caddesi) zemākajā galā. Brauciens no vienas pieturas uz otru ilgst apmēram 1,5 minūtes un galā funikulera vagons gaida 2 minūtes, kurās jāpaspēj izkāpt un iekāpt. Vienlaicīgi pa tuneli brauc divi funikulera vagoni, kas savā starpā savienoti un lejā braucošais ar savu svaru velk otru vagonu augšā. Braukšanas ātrums ir aptuveni 25 km/h un tuneļa vidū ir īpašs paplašināts posms, kurā abi vagoni apmainās un turpina ceļu. Tünel pakalpojumus mūsdienās izmanto neliels pasažieru skaits, bet tas ir iekļauts kopējā Stambulas transporta sistēmā un te ir derīga vienotā elektroniskā biļete (turku: akbil). Sākotnējā ideja par Tünel celtniecību radās 1867. gadā franču inženierim Anrī Gavānam. Pēc diviem gadiem, 1869. gada 6. novembrī viņš saņēma Osmaņu impērijas sultāna Abdulaziza atļauju sākt funikulera celtniecību. Guvis ārvalstu finansiālu atbalstu, Gavands sāka celtniecību 1871. gada 30. jūlijā un pabeidza decembrī. Tünel oficiāli tika atklāts 1875. gada 17. janvārī. Sākotnēji funikuleru darbināja ar zirgiem, bet elektriskos dzinējus tajā ierīkoja 1910. gadā. 1939. gadā funikuleru nacionalizēja un pievienoja jaunajam "İETT" (turku: İstanbul Elektrik Tramvay ve Tünel) transporta uzņēmumam. 1971. gadā Tünel tika modernizēts un atjaunots un vecos koka vagonus nomainīja ar metāla vagoniem. Oficiālā İETT vietne Vecā funikuliera stacija "Tünel Meydanı" līnijas augšā. Vecā funikuliera stacija "Karaköy" līnijas apakšā. Vecā funikuliera tunelis. Ieeja jaunā funikulera apakšējā stacijā un tunelī uz metro un zemās grīdas tramvaju. Jaunā funikulera stacija "Taksim" Taksima laukumā. Jaunā funikulera stacijas "Kabataş" izeja uz zemās grīdas tramvaja un metro pieturām. Jaunā funikulera trosu rats, kas pasažieriem redzams stacijā caur stikla sienu. Jaunā funikulera vagona salons.