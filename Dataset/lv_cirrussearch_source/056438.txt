Šerifs Vudijs (angļu: Sheriff Woody) ir personāžs un galvenais varonis pilnmetrāžas Walt Disney Pictures un Pixar studijas animācijas filmu sērijā "Rotaļlietu stāsts", kurā viņu ierunā Toms Henkss. Vudijs ir kovboju lupatu lellīte un Endija Deiva rotaļlieta. Viņš, tāpat kā visas pārējās "Rotaļlietu stāsta" rotaļlietas, atdzīvojas tad, kad to saimnieks un citi cilvēki uz viņiem neskatās. Animācijas filmā "Rotaļlietu stāsts" šerifs Vudijs ir Endija Deiva mīļākā rotaļlieta un līderis viņa istabā, taču Endijam dzimšanas dienā saņemot jaunu rotaļlietu Bazu Gaismasgadu, Vudijs paliek novārtā, jo par Endija mīļāko rotaļlietu kļūst kosmosa reindžers Bazs Gaismasgads. Visbeidzot nokaitinātais un greizsirdīgais Vudijs nolemj nogāzt Bazu aiz rakstāmgalda, taču neveiksmīga incidenta rezultātā Bazam trāpa lampa, un viņš izkrīt pa logu. Pārējās rotaļlietas noskaišas uz Vudiju un liek viņam meklēt Bazu. Filmas sākumā Vudijam Bazs nepatīk un viņš ir greizsirdīgs, taču filmas beigās viņi ir labākie draugi. Filmā "Rotaļlietu stāsts 2" Vudiju nolaupa leļļu kolekcionārs Als Makvigins, jo Vudijs centās glābt savu draugu pingvīnu no pārdošanas. Nonākot Ala dzīvoklī, Vudijs uzzina par savu pagātni un to, ka bijis zvaigzne 1950-to gadu rietumu bērnu šovā. Viņš satiek arī citus šī šova dalībniekus, tajā skaitā Petu Prosektoru un kovbojmeiteni Džesiju, Vudijs arī uzzina, ka viņi visi tiks nogādāti Japānā, lai viņus demonstrētu rotaļlietu muzejā, kas kolekciju pieņems tikai tad, ja tajā būs Vudijs. Ierodas Vudija draugi ar Bazu Gaismasgadu, taču Pets Prospektors viņu pierunā palikt. Filmas gaitā notiek daudzi spraigi notikumi, taču beigās Vudijs pierunā Džesiju viņam doties līdzi pie Endija, kam viņa arī piekrīt. Filmā "Rotaļlietu stāsts 3" Endijs jau ir pieaudzis un dosies uz koledžu. Viņš grib rotaļlietas paglabāt bēniņos, taču māte tās aiznes uz miskasti. Par laimi, rotaļlietas izglābjas, un tās tiek noziedotas bērnudārzam. Jau pirmajā dienā bērni pret rotaļlietām izturas briesmīgi un gandrīz sabojā tās. Vudijs izbēg, taču uzzina, ka draugiem draud briesmas no šķietami draudzīgā rotaļlietu lāča. Viņš steidzas draugus glābt, taču uzzina, ka no bērnudārza izkļūt nav iespējams. Kopā Endija rotaļlietas izstrādā smalku plānu un gandrīz izbēg, taču lielais bēbis un rozā lācis Lotso viņus atklāj un mēģina aizturēt. Filmas beigās draugi atkal nonāk pie Endija, kurš rotaļlietas nodod Bonijai. 2019. gada animācijas filmā "Rotaļlietu stāsts 4" Bonija bērnudārzā uztaisa mazu rotaļlietu no dakšas, ko nosauc par Dakšiņu (angļu: Forky). Nelaimīgā kārtā Dakšiņš visu laiku grib doties uz miskasti, un situācija saspringst vēl vairāk, kad Bonija ar ģimeni dodas ceļojumā, tāpēc Vudijs uzņemas gādību par dažkārt nelīdzsvaroto Dakšiņu. Kādu nakti viņš tomēr izbēg no autofurgona, un Vudijs steidzas viņam palīgā. Viņš atrod Dakšiņu un pastāsta viņam rotaļlietas dzīves jēgu, tādējādi pārliecinot Dakšiņu doties pie Bonijas, kā arī viņi izdara. Pa ceļam Vudijs ierauga vecu antikvariātu, kurā šķiet ieraudzījis senu Endija māsas rotaļlietu Bo Bīpu. Viņi tur ieiet iekšā, taču tur viņus saņem ciet 1950-to gadu lelle Gabija Gabija, kura vēlas paņemt no Vudija viņa balss palaišanas mehānismu, jo pašai Gabijai Gabijai tas ir salūzis. Tikmēr furgonā nākamajā rītā Bonija pamana, ka viņas mīļākā rotaļlieta Dakšiņš ir pazudis, tāpēc visa ģimene to meklē. Arī citas rotaļlietas domā, kā atrast Dakšiņu un Vudiju, un Bazs Gaismasgads dodas viņu meklēt pilsētā. Tikmēr Vudijs, izbēgot no Gabijas Gabijas rokaspuišiem - milzīgām lellēm, rotaļlaukumā atrod Bo Bīpu, kura ar vairāku citu draugu palīdzību glābj Dakšiņu. Viņiem tas gandrīz izdodas, taču plāns izgāžas, un draugi pamet Vudiju, kurš turpina meklēt Dakšiņu. Viņu noķer Gabijas Gabijas rokaspuiši, un Vudijam tiek veikta "operācija", kuras gaitā viņam tiek izņemts automātiskais balss atskaņotājs, kas tiek ielikts Gabijā Gabijā. Tajā brīdī veikalā ienāk Bonija, kura tur bija atstājusi somu, un Vudijs jau gatavojas lekt iekšā, kad redz, ka Gabiju Gabiju paņem kāda meitenīte. Gabija Gabija cer uz jaunu rotaļu draugu, taču meitene viņu iemet atpakaļ grozā. Bonija iziet ārā no veikala, bet Vudijs mēģina palīdzēt un paskaidrot Gabijai, ka vienmēr atradīsies kāds bērns, kam viņa būs vajadzīga. Tajā brīdī viņiem pievienojas Bi Bīpa ar saviem draugiem, un viņi dodas pie Bonijas. Vudijs ar draugiem nonāk pie furgona, taču Gabija Gabija ierauga kādu pazudušu bērnu. Viņi īsteno plānu, kura gaitā meitenīte sadraudzējas un paņem Gabiju Gabiju pie sevis. Furgons stāv turpat blakus, un Bazs jau aicina Vudiju un pārējos draugus iekšā, taču viņš pēdējā brīdī iedod savu šerifa piespraudīti kovbojmeitenei Džesijai, un Vudijs, atvadoties no Baza, paliek pie Bo Bīpas. Lasseter, John (1995-11-22), Toy Story, Walt Disney Pictures, Pixar Animation Studios. Atjaunināts: 2021-03-16 «Toy Story Official Website presented by Disney». Toy Story (en-US). Skatīts: 2021-03-16. Lasseter, John; Brannon, Ash; Unkrich, Lee (1999-11-24), Toy Story 2, Pixar Animation Studios, Walt Disney Pictures. Atjaunināts: 2021-03-16 Unkrich, Lee (2010-06-16), Toy Story 3, Walt Disney Pictures, Pixar Animation Studios. Atjaunināts: 2021-03-16 «Īstās beigas. Filmas "Rotaļlietu stāsts 4" recenzija». Jauns.lv (latviešu). Skatīts: 2021-03-18.