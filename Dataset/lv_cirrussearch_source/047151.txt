Ježijs Soltāns (poļu: Jerzy Sołtan, 1913—2005) bija Latvijas poļu izcelsmes ASV arhitekts. Hārvarda Universitātes profesors (1961). Dzimis 1913. gada 6. martā Rēzeknes apriņķa Prezmas muižā tās īpašnieka advokāta Vladislava Soltāna un viņa sievas Helēnas, dzimušas Korsakas, ģimenē. Latvijas brīvības cīņu laikā kopā ar vecākiem pārcēlās uz dzīvi Varšavā, studēja arhitektūru Varšavas Politehniskajā institūtā (1931-1935). Polijas kampaņas laikā iestājās Polijas armijā, pēc tās sakāves nokļuva gūstekņu nometnē, kur pavadīja visu Otrā pasaules kara laiku. No gūstekņu nometnes rakstīja vēstules uz Parīzi slavenajam arhitektam Lekorbizjē, kura birojā viņš sāka strādāt pēc kara beigām. 1949. gadā Soltāns atgriezās Polijā, kur mācīja Varšavas Mākslas akadēmijā un projektēja vairākas celtnes, ieskaitot Polijas paviljonu 1958. gada Pasaules izstādē (EXPO) Briselē. 1959. gadā viņu uzaicināja mācīt Hārvarda Universitātē, kur viņš kļuva par Arhitektūras departamenta vadītāju (1967-1974). Miris 2005. gadā Kembridžā. Biogrāfija Vikikrātuvē par šo tēmu ir pieejami multivides faili. Skatīt: Ježijs Soltāns.