Čiatura (gruzīnu: ჭიათურა) ir pilsēta Gruzijā, municipalitātes centrs Imeretijas mharē. Izvietojusies Kvirili upes ielejā 220 km no valsts galvaspilsētas Tbilisi. Ievērojams mangāna rūpniecības centrs. Viena no Čiaturas sadraudzības pilsētām ir Sigulda. Pilsēta dibināta 1879. gadā pie mangāna raktuvēm, ko ierīkoja uzņēmējs Akaki Cereteli. 1895. gadā ierīkota dzelzceļa līnija. Gadsimtu mijā raktuvēs strādāja ap 6000 cilvēku un to īpatsvars pasaules eksportā sasniedza ap 50%. 1921. gadā Čiaturai piešķirts pilsētas statuss. 1954. gadā Čiaturā starp pilsētas centru un Perevisas industriālo rajonu izbūvēja pirmo PSRS pasažieru piekaramo trošu ceļu. Mūsdienās to pilsētā ir vairāk kā divdesmit. Pilsētā darbojas Tbilisi Valsts universitātes un Gruzijas Tehniskās universitātes filiāles, kā arī Čiaturas kalnrūpniecības un metalurģijas skola. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 149. lpp. Vikikrātuvē par šo tēmu ir pieejami multivides faili. Skatīt: Čiatura. Encyclopædia Britannica raksts (angliski)