Ostons Metjūss (angļu: Auston Matthews; dzimis 1997. gada 17. septembrī) ir amerikāņu hokejists, centra uzbrucējs. Pašlaik (2023) Metjūss spēlē Nacionālās hokeja līgas kluba Toronto "Maple Leafs" rindās. No 2013. līdz 2015. gadam Metjūss spēlēja ASV hokeja attīstības programmā, paralēli spēlējot arī USHL. Tā vietā, lai karjeru turpinātu Ziemeļamerikas vadošajās junioru līgās, Metjūss pēdējo sezonu pirms 2016. gada NHL drafta izlēma aizvadīt Eiropā. 2015.—16. gada sezonā viņš spēlēja Šveices hokeja līgas kluba Cīrihes "Lions" sastāvā. 36 spēlēs viņš atzīmējās ar 46 punktiem, tādējādi noslēdzot sezonu kā komandas otrais rezultatīvākais spēlētājs aiz zviedru uzbrucēja Roberta Nilsona. Pēc sezonas beigām draftā ar 1. numuru viņu izvēlējās Toronto "Maple Leafs". Debijas spēli NHL Metjūss aizvadīja 2016. gada 12. oktobrī, kad sezonas atklāšanas spēlē Toronto "Maple Leafs" tikās ar Otavas "Senators". Lai gan "Maple Leafs" spēli zaudēja pagarinājumā ar 4—5, Metjūss guva visus četrus "Maple Leafs" vārtus. Viņš kļuva par pirmo NHL hokejistu, kas savā debijas spēlē atzīmējies ar četriem vārtu guvumiem. Sezonas noslēgumā ieguva līgas labākā debitanta balvu. Arī turpmākajās sezonās uzbrucējs saglabāja augstu rezultativitāti. 2019.—20. gada sezonu noslēdza ar 80 punktiem, kas ir līdz šim rezultatīvākā NHL sezona Metjūsa karjerā. Vikikrātuvē par šo tēmu ir pieejami multivides faili. Skatīt: Ostons Metjūss. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)