Dens Hemhuiss (angļu: Dan Hamhuis; dzimis 1982. gada 13. decembrī) ir bijušais kanādiešu hokejists, aizsargs, Kanādas hokeja izlases dalībnieks. Karjeras laikā aizvadījis 16 sezonas un 1148 spēles Nacionālajā hokeja līgā. Kanādas hokeja izlases rindās kļuvis par 2014. gada olimpisko, kā arī divkārtēju pasaules čempionu hokejā. Profesionāļa karjeru Hemhuiss sāka 2002.—03. gada sezonā Amerikas hokeja līgas kluba Milvokī "Admirals" sastāvā. Jau nākamajā sezonā aizsargs nostiprinājās NHL vienībā Našvilas "Predators", taču "Admirals" atgriezās 2004.—05. gada NHL sezonas lokauta laikā. Drīz Hemhuiss kļuva par vienu no komandas vadošajiem spēlētājiem, no 2007. līdz 2009. gadam pildot arī "Predators" kapteiņa palīga funkcijas. 2010. gada 1. jūlijā Hemhuiss noslēdza sešu gadu līgumu ar Vankūveras "Canucks". 2010.—11. gada sezonā kopā ar komandu aizsargs sasniedza Stenlija kausa finālu, kurā gan "Canucks" piekāpās Bostonas "Bruins" vienībai. "Canucks" rindās Hemhuiss spēlēja līdz 2016. gada vasarai, kad noslēdza divu gadu līgumu ar Dalasas "Stars". No 2018. līdz 2020. gadam spēlēja Našvilas "Predators", taču tad paziņoja par karjeras noslēgšanu. Kanādas hokeja izlases rindās kļuvis par 2014. gada olimpisko čempionu, spēlējis arī 2006., 2007., 2008., 2009., 2013. un 2015. gada Pasaules čempionātos, 2007. un 2015. gadā izcīnot zelta, bet 2008. un 2009. gadā - sudraba medaļas. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)