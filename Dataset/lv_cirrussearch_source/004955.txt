Sifiliss (latīņu: syphilis) ir seksuāli transmisīvā slimība, kuras izraisītājs ir baktērijas bālās treponēmas (Treponema pallidum) pasuga pallidum. Slimības pazīmes un simptomi atšķiras pēc tā, kura no četrām sifilisa stadijām pastāv. Slimība primārā stadijā izpaužas kā cietais šankrs (ulcum durum) izraisītāja iekļūšanas vietā. Dzemdes kakls ir otrā biežākā (pēc vulvas) šankra lokalizācijas vieta sievietēm. Sifilisa sekundārajai stadijai raksturīgi izsitumi uz ādas, piemēram, uz plaukstas un pēdām, kā arī var parādīties veidojumi, kas pēc izskata atgādina kārpas un palielinās zemādas limfmezgli. Latentajā stadijā simptomi nav vispār vai tie nav izteikti; šī stadija var ilgt pat gadiem. Visbeidzot terciārajai stadijai raksturīgi neatgriezeniski bojājumi iekšējiem orgāniem, var rasties problēmas ar sirdi un nervu sistēmu. Sifiliss galvenokārt izplatās caur seksuālajām aktivitātēm. Grūtniecības laikā slimība var pāriet arī no mātes uz bērnu, kas zināms kā kongenitālais sifiliss. Sifilisa izraisītājs bālā treponēma var radīt arī tādas slimības kā pintu, bedzeli (nevenerisko endēmisko sifilisu) un frambēziju. Šīs pēdējās trīs nosauktās slimības nav tipiskas seksuāli transmisīvās slimības. Slimības diagnozi parasti uzstāda, veicot asins testu, bet to var konstatēt arī ar citām metodēm, piemēram, izmantojot tumšā lauka mikroskopiju. Sifilisa inkubācijas periods vidēji ir 21-24 dienas, bet var saīsināties pat līdz 14 dienām. Pacientes vienīgā sūdzība var būt par nelielu izdalījumu daudzumu palielināšanos ar vai bez asins piejaukuma. Šādos gadījumos jāveic visi izmeklējumi, kuri apstiprina vai izslēdz sifilisa diagnozi. Pozitīvu atbilžu gadījumā nepieciešama dermatovenerologa konsultācija, lai apstiprinātu diagnozi un sāktu ārstēšanu. Cieto šankru bieži jauc ar dzemdes kakla īsto eroziju. Šankram parasti raksturīga blīvāka pamatne un pastiprinātas malas („valnītis”), ko aptver tūskas zona, bet tas var izskatīties kā epitēlija bojājums, ko nosedz pelēcīgs aplikums. Tas nesāp. Terapiju ordinē dermatovenerologs. Ģimenes ārsta, ginekologa galvenais uzdevums ir identificēt un izmeklēt partneri vai partnerus. Lieto penicilīna, tetraciklīna vai makrolīdu grupas antibiotikas pēc dažādām shēmām. Vīberga, Ilze. Ginekoloģija. Nacionālais apgāds, 2006. ISBN 9984-26-289-8. «Sifiliss». dermatologs.com. Skatīts: 2023. gada 5. jūnijā. Vikikrātuvē par šo tēmu ir pieejami multivides faili. Skatīt: Sifiliss. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) «Sifiliss». Populārā Medicīnas Enciklopēdija.