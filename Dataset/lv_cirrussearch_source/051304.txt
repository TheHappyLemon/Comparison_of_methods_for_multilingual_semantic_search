Sanna Mirella Marina (somu: Sanna Mirella Marin; dzimusi 1985. gada 16. novembrī) ir Somijas politiķe. No 2019. gada 10. decembra līdz 2023. gada 20. jūnijam viņa bija Somijas premjerministre, kļūdama par pasaulē jaunāko valsts premjerministri. Kopš 2020. gada 22. augusta viņa ir Sociāldemokrātiskās partijas priekšsēdētāja. Marina kopš 2015. gada ir Somijas parlamenta Eduskuntas deputāte. 2019. gadā viņa bija satiksmes un sakaru ministre. Marina piedzima 1985. gada 16. novembrī Helsinkos. Viņa dzīvoja Espo, Pirkalā, līdz pārcēlās uz Tamperi. Viņa uzauga homoseksuālu sieviešu pāra ģimenē. 2007. gadā Sanna Marina Tamperes Universitātē ieguva bakalaura grādu. 2007. gadā viņa Tamperes Universitātē ieguva maģistra grādu administratīvajās un tiesību zinātnēs. 2006. gadā Marina iestājās sociāldemokrātiskās jaunatnes organizācijā, un no 2010. līdz 2012. gadam viņa bija organizācijas priekšsēdētāja pirmā vietniece. Marina kandidēja 2008. gada Somijas pašvaldību vēlēšanās, bet netika ievēlēta. 2012. gada vēlēšanās Sanna Marina 27 gadu vecumā tika ievēlēta Tamperes domē. No 2013. līdz 2017. gadam viņa bija domes priekšsēdētāja. 2017. gadā viņa atkārtoti tika ievēlēta domē. Viņa bija arī Tamperes reģiona padomes Asamblejas locekle. No 2013. līdz 2016. gadam viņa bija arī Pirkanmā reģionālās padomes locekle. 2014. gadā Marina tika ievēlēta par Sociāldemokrātiskās partijas priekšsēdētāja otro vietnieku. 2015. gadā viņa tika ievēlēta Eduskuntā no Pirkanmā vēlēšanu apgabala. 2018. gadā viņa tika ievēlēta atkārtoti. 2019. gada 6. jūnijā viņa kļuva par satiksmes un sakaru ministri Anti Rinnes valdībā. 2019. gada 8. decembrī Sociāldemokrātiskā partija Sannu Marinu izvirzīja par premjerministra kandidātu, lai nomainītu Anti Rinni, kurš atkāpās 3. decembrī. 10. decembrī tika apstiprināta Sannas Marinas jaunā valdība. 2020. gada 22. augustā viņa tika ievēlēta par Sociāldemokrātiskās partijas priekšsēdētāju, nomainot Anti Rinni. 2023. gada 2. aprīļa parlamenta vēlēšanās uzvarēja Peteri Orpo vadītā Nacionālās koalīcijas partija, Sociāldemokrātisko partiju atstājot trešajā vietā. 5. aprīlī Sanna Marina paziņoja, ka atkāpsies no partijas vadības nākamajā kongresā rudenī. 20. jūnijā tika apstiprināta Peteri Orpo valdība. «Somijas parlaments ievēlējis pasaulē jaunāko premjerministri». LA.LV (latviešu). Skatīts: 2019-12-16. Sanna Marina: no "neredzamā" bērna līdz jaunākajai premjerministrei pasaulē TVNET, 2019. gada 11. decembris Sannas Marinas vietne Arhivēts 2019. gada 11. decembrī, Wayback Machine vietnē. Informācija Somijas valdības vietnē Arhivēts 2022. gada 1. oktobrī, Wayback Machine vietnē.