Soņa Grafa (vācu: Sonja Graf; arī Grafa-Stīvensone; 1908. gada 16. decembris, Minhene - 1965. gada 6. marts, Ņujorka) bija vācu izcelsmes ASV šahiste. FIDE starptautiskā meistare (WIM, 1950). 1930. gados bija viena no vadošajām šahistēm un praktiski vienīgā, kura spēja izrādīt konkurenci tālaika neapšaubāmajai sieviešu šaha līderei Verai Menčikai. 1934. un 1937. gadā nospēlēja divus mačus ar Menčiku, kuros abos gan cieta zaudējumus ar attiecīgi 1:3 un 4½:11½. 1936. gadā uzvarējusi sieviešu šaha turnīrā Zemmeringā. 1937. gadā Stokholmā kopā ar Mildu Lauberti dalījusi 3.-4. vietu Pasaules sieviešu šaha čempionātā aiz uzvarētājas Veras Menčikas un otrās vietas ieguvējas Klaričes Benini. 1937. gadā turnīrā Prāgā nospēlējusi neizšķirti ar spēcīgo Igaunijas lielmeistaru Paulu Keresu. 1939. gada Pasaules sieviešu šaha čempionātā Buenosairesā kļuvusi par vicečempioni, ieņemot 2. vietu aiz Menčikas. Tajā laikā antinacistisku uzskatu dēļ atteikusies spēlēt zem nacistiskās Vācijas karoga un palikusi uz dzīvi Argentīnā. 1947. gadā apprecējusies ar amerikāņu jūrnieku Vernonu Stīvensonu un pārcēlusies uz dzīvi Losandželosā. 1951. gadā pārim piedzimis dēls Aleksandrs. 1950. gadu otrajā pusē Grāfa atgriezusies šaha turnīros. Pēc dalītas 2.-3. vietas ASV zonas turnīrā 1954. gadā izcīnījusi tiesības piedalīties pretendentu turnīrā, kur 1955. gadā Maskavā palikusi 13. vietā. Divas reizes uzvarējusi ASV sieviešu šaha čempionātos (1957, 1964). Pāragri mirusi pēc smagas aknu slimības. 2016. gadā iekļauta "Pasaules šaha slavas zālē". Campeonato del mundo femenino Campeona del Mundo Estocolmo 1937 «1955 Candidates Tournament». Arhivēts no oriģināla, laiks: 2016. gada 12. jūnijā. Skatīts: 2013. gada 11. jūlijā. U.S. Women's Champions World Chess Hall of Fame (Pasaules šaha slavas zāle) (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) "Kā spēlē pasaules meistarības kandidāte Soņa Grāf?". Šacha Māksla (Latvijas Šaha savienība) (Nr. 6/1937): 91. lpp.