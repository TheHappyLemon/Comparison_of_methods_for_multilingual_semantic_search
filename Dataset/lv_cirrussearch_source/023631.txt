Andrejs Skabelka (baltkrievu: Андрэй Скабелка; dzimis 1971. gada 20. janvārī) ir bijušais baltkrievu hokejists, labās malas uzbrucējs. Karjeru hokejists aizvadīja dažādos Krievijas Superlīgas un Baltkrievijas Ekstralīgas klubos, Baltkrievijas hokeja izlases rindās piedalījies divos olimpisko spēļu turnīros, kā arī 12 Pasaules čempionātos. Pēc spēlētāja karjeras beigām Skabelka kļuvis par treneri. Pašlaik (2018) ir Kontinentālās hokeja līgas kluba Astanas "Baris" galvenais treneris. Skabelkas dēls Aleksejs arī ir profesionāls hokejists. Karjeru Skabelka sāka 1992.—93. gada sezonā Starptautiskajā hokeja līgā spēlējošās Minskas "Tivali" sastāvā. Komandas rindās Krievijas un Baltkrievijas čempionātos uzbrucējs spēlēja līdz pat 1994.—95. gada sezonas izskaņai, 1993.—94. gada sezonā tiekot atzīts arī par Baltkrievijas Ekstralīgas sezonas labāko spēlētāju. No 1995. līdz 1998. gadam Skabelka spēlēja Krievijas Superlīgas kluba Jaroslavļas "Torpedo" sastāvā, tad sezonu aizvadīja Kazaņas "Ak Bars" rindās. No 1999. līdz 2001. gadam spēlēja Toljati "Lada" sastāvā, taču tad pievienojās Ufas "Salavat Julajev" rindām, tās pārstāvot līdz pat 2004. gadam. 2004.—05. gada sezonu aizvadīja Novosibirskas "Sibirj", taču tad atgriezās Baltkrievijā, nākamās divas sezonas aizvadot Baltkrievijas Ekstralīgas vienībā Minskas "Dinamo". Baltkrievijas hokeja izlases rindās piedalījies 1998. un 2002. gada olimpisko spēļu turnīros, kā arī 12 Pasaules čempionātos. Viņš ir visu laiku rezultatīvākais izlases spēlētājs. 2009. gadā Skabelka kļuva par Baltkrievijas Ekstralīgas kluba HK Gomeļa galveno treneri, amatā pavadot nākamās četras sezonas. 2012. gada Pasaules čempionātā bija Baltkrievijas hokeja izlases trenera palīgs, taču gadu vēlāk jau vadīja komandu. 2013.—14. gada sezonā bija KHL kluba Ņižņijnovgorodas "Torpedo" galvenā trenera Pētera Skudras palīgs. 2014. gada aprīlī tika apstiprināts par jauno Novosibirskas "Sibirj" galveno treneri. 2017.—18. gada sezonā bija Omskas "Avangard" galvenais treneris, taču 2018. gada jūnijā kļuva par Astanas "Baris" un Kazahstānas hokeja izlases galveno treneri. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski)