Dorotija Mērija Kraufuta Hodžkina (angļu: Dorothy Mary Crowfoot Hodgkin; dzimusi 1910. gada 12. maijā, mirusi 1994. gada 29. jūlijā) bija angļu rentgendifraktometrijas speciāliste. Dorotijas Kraufutas Hodžkinas pētījumu rezultātā tika noskaidrota holesterīna (1937. gadā), penicilīna (1945. gadā), B12 vitamīna (1954. gadā) struktūra, par ko 1964. gadā viņa saņēma Nobela prēmiju ķīmijā. Pēc prēmijas saņemšanas Hodžkina 1969. gadā noskaidroja insulīna struktūru. Hodžkina izpētījusi arī vairāku citu bioloģiski aktīvu vielu struktūru. Dorotija Mērija Kraufuta (Hodžkina ir viņas vīra uzvārds) dzimusi Kairā arheologa un skolotāja Džona Vintera Kraufuta ģimenē. Agrīno bērnību pavadīja Mazāzijā, apmeklējot Angliju tikai dažus mēnešus gadā. Astoņpadsmit gadu vecumā sāka studēt ķīmiju Oksfordas Universitātē. Vēlāk studēja arī Kembridžas Universitātē rentgendifraktometrijas speciālista Džona Desmonda Bernala vadībā, kur apguva rentgendifraktometrijas tehniku. No 1936. līdz 1977. gadam Dorotija Kraufuta Hodžkina bija pētniece Oksfordas Universitātē. Hodžkinas zinātniskais vadītājs Bernals bija komunistiskās partijas biedrs un PSRS atbalstītājs līdz Ungārijas 1956. gada revolūcijai. Arī viņas vīrs Tomass Hodžkins kādu laiku bija komunistiskās partijas biedrs, bet 1961. gadā kļuva par Ganas prezidenta Kvames Nkrumas padomnieku. Bez Nobela prēmijas Dorotija Kraufuta Hodžkina ir Lielbritānijas Nopelnu ordeņa un Ļeņina Miera prēmijas laureāte. Vikikrātuvē par šo tēmu ir pieejami multivides faili. Skatīt: Dorotija Kraufuta Hodžkina. Biogrāfija Nobela prēmijas oficiālajā mājaslapā (angliski)