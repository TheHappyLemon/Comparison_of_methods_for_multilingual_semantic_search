Sofija Šneidere (vācu: Sophia Schneider; dzimusi 1997. gada 12. septembrī Traunšteinā) ir vācu biatloniste. Ar biatlonu sāka nodarboties 2009. gadā. 2015. gada Eiropas jaunatnes olimpiskajā festivālā izcīnīja divas bronzas medaļas — iedzīšanā un jauktajā stafetē. Tajā pašā gadā viņa piedalījās arī savā pirmajā Pasaules čempionātā jauniešiem, kas norisinājās Raubičos. Augstvērtīgāko rezultātu sasniedza iedzīšanā, ieņemot 7. vietu. Nākamā gada Pasaules čempionātā jauniešiem individuālajā distancē ieguva 4. vietu, sprintā bija 12., bet iedzīšanā sestajā vietā. 2015. gada decembrī IBU kausa junioriem posmā Austrijā divreiz izcīnīja otro vietu. 2017. gada Pasaules čempionātā junioriem Brezno 12,5 km individuālajā distancē ieņēma 4. vietu, bet stafetē kopā ar Vanesu Foigtu un Annu Veideli izcīnīja sudraba medaļu. Arī nākamajās divās sezonās piedalījās Pasaules čempionātos junioriem, bet pie medaļām netika. 2020. gada janvārī pirmo reizi piedalījās IBU kausa posmā pieaugušajiem. Pasaules kausa sacensībās debitēja 2020. gada 29. novembrī Kontiolahti ar 87. vietu sprintā. 2021.—2022. gada sezonā piedalījās tikai vienā Pasaules kausa posmā, pamatā startējot IBU kausa sacensībās. 2022. gada Eiropas čempionātā jauktajā stafetē ieguva sudraba medaļu. 2022.—2023. gada Pasaules kausa pirmajā posmā Kontiolahti ieguva savus pirmos punktus Pasaules kausa ieskaitē, ieņemot 11. vietu 15 km individuālajās sacensībās. Tajā pašā posmā pirmo reizi piedalījās arī stafetē, izcīnot otro vietu. Savā debijas Pasaules čempionātā 2023. gadā Oberhofā labāko rezultātu individuāli sasniedza iedzīšanā, ieņemot 5. vietu, bet stafetē kopā ar Vanesu Foigtu, Hannu Kebingeri un Denīzi Hermani-Viku izcīnīja sudraba medaļu. 2024. gada Pasaules čempionātā Nove Mesto stafetē ieguva bronzas godalgu. «Norway and Russia claim the IBU OECH Mixed Relays». biathlonworld.com (angļu). 2022. gada 29. janvārī. Skatīts: 2023. gada 20. februārī. «Schneider und Weidel - Hoffnungsträgerinnen im deutschen Biathlon». sportschau.de (vācu). 2022. gada 1. decembrī. Skatīts: 2023. gada 20. februārī. Vikikrātuvē par šo tēmu ir pieejami multivides faili. Skatīt: Sofija Šneidere. IBU profils (angliski)