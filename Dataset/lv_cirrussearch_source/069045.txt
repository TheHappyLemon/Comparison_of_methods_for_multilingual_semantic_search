Shell plc (līdz 2022. gadam Royal Dutch Shell) ir Apvienotajā Karalistē reģistrēts uzņēmums. Tas nodarbojas ar naftas un gāzes ieguvi, pārstrādi un tās produktu pārdošanu, un ir viens no lielākajiem naftas un gāzes uzņēmumiem pasaulē. Shell galvenais birojs atrodas Londonā. Shell tika dibināts 1907. gada februārī, kad 1890. gadā dibinātā Nīderlandes Royal Dutch Petroleum Company (darbojās ar naftas ieguvi mūsdienu Indonēzijā) apvienojās ar 1897. gadā dibināto britu "Shell" Transport and Trading Company Ltd (nodarbojās ar opija tirdzniecību Ķīnā), lai spētu konkurēt ar amerikāņu monopolu Standard Oil. 1919. gadā Shell iegādājās kompāniju Mexican Eagle Petroleum Company un 1921. gadā pieņēma vārdu Shell-Mex Limited. Trīsdesmito gadu ekonomikas krīzes laikā Shell apvienojās ar British Petroleum, nodibinot Shell-Mex and BP Ltd, līdz 1975. gadā tās tika atkal šķirtas. 2015. gada 8. aprīlī tika paziņots, ka panākta vienošanās par Apvienotās Karalistes enerģētikas uzņēmuma BG Group pirkšanu par 64 miljardiem eiro. Darījums tika pabeigts 2016. gada februārī. No 2005. līdz 2022. gadam uzņēmumam bija divu veidu akcijas: A (kods RDSA) un B (kods RDSB). 2022. gada janvārī uzņēmums izbeidza divu veidu akciju struktūru, pārcēla galveno mītni no Hāgas Nīderlandē uz Londonu Lielbritānijā. 21. janvārī Royal Dutch Shell plc tika pārdēvēts par Shell plc. Pēc Krievijas iebrukuma Ukrainā 2022. gada 28. februārī Shell paziņoja, ka izstāsies no kopīgajiem projektiem ar Krievijas uzņēmumu Gazprom: pārdos savu 27,5 % daļu naftas un gāzes projektā Sahalin-2, 50 % daļu divos Sibīrijas naftas atradņu projektos un izstāsies no gāzesvada Nord Stream 2 projekta. 12. maijā tika paziņots, ka Shell uzņēmumu Krievijā Shell Neft ar rūpnīcu Toržkā un aptuveni 411 degvielas uzpildes stacijām pirks uzņēmums Lukoil. Shell darbojas vairāk nekā 140 valstīs. Viena no lielākajām Shell struktūrvienībām — Shell Oil Company atrodas Hjūstonā, Teksasā. Shell biznesa prakse tiek kritizēta no vairāku vides un cilvēktiesību aizstāvju organizāciju puses. Visskaļākos protestus izpelnījies Shell darbība Nigērijā. 2004. gadā atklājās, ka Shell stipri pārspīlējis savā īpašumā esošās potenciālo naftas atradņu apjomu. Pēdējā laikā Shell ticis kritizēts par savām darbībām Īrijā (Koribas gāzes atradnēs) un Krievijā (Sahalīna-2 projektā). Shell Latvijā darbojās īdz 1940. gadam. Tam bija vairākas degvielas uzpildes stacijas Latvijā, tajā skaitā Rīgā. Interesants fakts, Brīvības un Miera ielas stūrī nelielā ēka ir bijusi Shell norēķinu kase par degvielu. Pēc Latvijas neatkarības atgūšanas Shell atgriezās Lavtijā. Shell Latvijas degvielas mazumtirdzniecības tirgū strādāja līdz 2002. gadam, kad tas no Latvijas aizgāja. Visas Shell degvielas uzpildes stacijas pārņēma Statoil (tagad Circle K). 2016. gadā Shell zīmols atgriezās Latvijas tirgū uz zīmola licences līguma pamata ar SIA Baltic Fuels Retail Partners. 28. jūlijā Rīgā tika atvērtas pirmās Shell degvielas uzpildes stacijas, kas agrāk darbojās ar Trest zīmolu. Līdz 2016. gada beigām tika atvērtas aptuveni desmit Shell DUS. 2019. gada pavasarī visas Shell degvielas uzpildes stacijas Latvijā tika slēgtas, uzņēmumam nepaskaidrojot slēgšanas iemeslus. Royal Dutch Shell par 64 miljardiem eiro iegādājas Lielbritānijas konkurentu BG Group LETA--AFP, 2015. gada 8. aprīlis Shell pārdos savas daļas visos kopprojektos ar Gazprom LETA--AFP, 01.03.2022 DELFI Bizness. «'Trest' degvielas uzpildes stacijas pārtop par 'Shell'». delfi.lv, 2016. gada 6. jūl.. «Pirmie 'Shell' benzīntanki Latvijā durvis vērs augustā». delfi.lv. 2016. gada 7. jūl. Shell jau otrreiz pārtrauc darbu Latvijā Zane Atlāce-Bistere, 2019. gada 08. aprīlis Vikikrātuvē par šo tēmu ir pieejami multivides faili. Skatīt: Shell. Encyclopædia Britannica raksts (angliski) Brockhaus Enzyklopädie raksts (vāciski) Shell vietne Google Finance (angliski)