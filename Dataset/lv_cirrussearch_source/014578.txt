Kērtiss Senfords (angļu: Curtis Sanford; dzimis 1979. gada 5. oktobrī) ir bijušais kanādiešu hokejists, vārtsargs. Karjeras laikā vairākas sezonas aizvadījis Nacionālās hokeja līgas klubos Sentluisas "Blues", Vankūveras "Canucks" un Kolumbusas "Blue Jackets". Karjeras nogalē trīs sezonas aizvadīja arī KHL vienībā Jaroslavļas "Lokomotiv". Profesionāļa karjeru Senfords uzsāka 2000. gadā, kad nonāca NHL kluba Sentluisas "Blues" sistēmā un spēlēja tās AHL fārmklubā Vorčesteras "IceCats". 2002.—03. gada sezonā Senfords debitēja arī NHL, aizvadot astoņas spēles "Blues" rindās. 2005.—06. gada sezonā Senfords "Blues" rindās aizvadīja 34 spēles, taču nākamajā sezonā komandai pievienojās Menijs Legasī, Senfordam laukumā izejot vien 16 spēlēs. 2007. gada vasarā hokejists kā brīvais aģents pievienojās Vankūveras "Canucks" rindām, nākamās divas sezonas būdams komandas otrais vārtsargs aiz Roberto Luongo. 2009. gada vasarā Senfords pievienojās Monreālas "Canadiens" rindām, nākamās divas sezonas aizvadot tās AHL fārmklubā Hamiltonas "Bulldogs", taču 2011.—12. gada sezonā bija Kolumbusas "Blue Jackets" otrais vārtsargs aiz Stīva Meisona, sezonas gaitā aizvadot 36 spēles. 2012. gadā Senfords noslēdza līgumu ar KHL vienību Jaroslavļas "Lokomotiv". 2013.—14. gada sezonā Senfords kopā ar "Lokomotiv" sasniedza Gagarina kausa pusfinālu, taču tajā komanda piekāpās Prāgas "Lev". Pēc sezonas beigām Senfords tika iekļauts līgas simboliskajā izlasē. Uzreiz pēc 2014.—15. gada sezonas noslēguma Senfords paziņoja par karjeras beigšanu. Eliteprospects profils (angliski) Internet Hockey Database profils (angliski) Eurohockey profils (angliski)