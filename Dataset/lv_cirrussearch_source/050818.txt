Jordānijas karogs, oficiāli apstiprināts 1928. gada 18. aprīlī, ir balstīts uz 1917. gada Arābu sacelšanās karogu pret Osmaņu impēriju Pirmā pasaules kara laikā. Jordānijas karogu veido trīs vienāda platuma horizontālas joslas: melna, balta un zaļa. Karoga kāta pusē sarkans trijstūris, uz kura attēlota balta septiņstaru zvaigzne. Zvaigzne ir vienīgā atšķirība starp Jordānijas karogu un to, kas tika izmantots sacelšanās laikā un Palestīnas karogu. Zvaigznei ir simboliska nozīme: šie septiņi stari simbolizē Fātihas, Korāna pirmās sūras septiņus pantus un vienlaikus ir arī elements, kas norāda uz arābu tautu vienotību. Zvaigznes septiņi stari simbolizē arī ticību Allāham, cilvēcīgumu, pazemību, nacionālo garu, tikumību, sociālo taisnīgumu un tieksmes. Tiek uzskatīts, ka zvaigznes septiņi stari arī simbolizē septiņus pakalnus, uz kuriem uzcelta Jordānijas galvaspilsēta Ammāna. Jordānijas karogā izmantotas panarābismam raksturīgās krāsas, kas atrodamas arī citu arābu valstu karogos. Trīs krāsainās joslas apzīmē Abāsīdu (melnā josla), Umajādu (baltā josla) un Fatimīdu (zaļā josla) kalifātus. Sarkanais trijstūris simbolizē Hašimītu dinastiju un Arābu sacelšanos. Karoga proporcijas, kā arī tā daļu izmēri un sīkāks apraksts ir precizēts Jordānijas konstitūcijas 4. pantā: "Karoga garumam jābūt divreiz lielākam par tā platumu. Tas horizontāli sadalīts trijās paralēlās vienāda platuma joslās, no kurām augšējā ir melna, vidējā balta un apakšējā zaļa. Karoga kāta pusē ir sarkans trijstūris, kura pamatne ir vienāda ar karoga platumu, bet augstums ir puse no karoga garuma. Trijstūra centrā ir balta septiņstaru zvaigzne, kuras izmērs ir viena četrpadsmitā daļa no karoga garuma. Zvaigzne novietota tā, lai tās centrs būtu līniju krustpunktos, kas sadala trijstūra leņķus, ass, kas iet caur vienu no tās punktiem, ir paralēla trijstūra pamatnei". Karoga pirmo versiju uzzīmēja Hidžāza pirmais emīrs Huseins ibn Ali no Hašimītu kalifāta, kad 1916. gadā tika pasludināta Hidžāza neatkarība. Viņa dēls Abdulla I (tagadējā Jordānijas karaļa Abdullas II vecvectēvs) nomainīja krāsu izkārtojumu un pievienoja septiņstaru zvaigzni, kuru iedvesmoja 1920. gada Sīrijas karogs. Jaunais karogs tika ieviests 1921. gadā, kad Abdulla kļuva par Transjordānas emīru, un to apstiprināja ar 1928. gada konstitūciju. Pirmais karogs (1921–1928) Otrais karogs (1928–1939) Karaliskais standarts Jordānijas pilsētā Akabā 136 metrus augstā mastā plīvo gigantisks Jordānijas karogs, tā izmēri ir 60×30 m. Šis karogs ir iekļauts Ginesa rekordu grāmatā kā vislielākais karogs. Karogs ir saskatāms ne tikai no jebkuras vietas Akabā, bet pat no Jordānijas kaimiņvalstīm - Izraēlas un Ēģiptes. Jordānijas karaliskās armijas karogs Jordānijas Karaliskās Jūras kara flotes emblēma Jordānijas Karalisko gaisa spēku emblēma «Flag of Jordan». Encyclopedia Britannica (angļu). Skatīts: 2019-04-21. «National Anthem». Government of Jordan. Skatīts: 2015. gada 10. maijs. «Flags of the World: Jordan». Skatīts: 2015. gada 10. maijs. «The World Fact Book: Middle east: Jordan». Central Intelligence Agency. Arhivēts no oriģināla, laiks: 2016. gada 21. maijā. Skatīts: 2015. gada 10. maijs. «National Anthem». kinghussein.gov.jo. Government of Jordan. Skatīts: 2015. gada 10. maijs. «Flag | King Abdullah II Official Website». www.kingabdullah.jo. Skatīts: 2019-11-02. «Nikos Travel». www.nikostravel.lv. Skatīts: 2019-11-02. «Akaba: atrakcijas un apskates vietas (ar fotogrāfijām) Visas apskates vietas - Jordānija - 2019». lv.travelerinformation.info (latviešu). Arhivēts no oriģināla, laiks: 2019-11-02. Skatīts: 2019-11-02. Jordan at Flags of the World