Skābais ķirsis (Prunus cerasus) ir plūmju ģints suga, ietilpst ķiršu apakšģintī. To dabiskais izplatības areāls ir Eiropa un Tuvie Austrumi. Skābais ķirsis ir izplatīts kultūraugs, kas tiek audzēts daudzviet pasaulē (arī Latvijā), kur pāriet arī savvaļā. Tas morfoloģiski ir ļoti tuvs saldajam ķirsim. To augļi (kauleņi) ir skābāki un arī nogatavojas nedaudz vēlāk nekā saldo ķiršu augļi. Skābie ķirši ir arī mazāki nekā saldie ķirši. Tie izaug no 4 līdz 10 m augstumam, nereti zem koka veidojas atvases, kas veido krūmveidīgu atvasāju. Sugas zinātniskais nosaukums ir Prunus cerasus (sinonīmi: Cerasus vulgaris (Mill.), Cerasus fruticosa (Pall.), Cerasus acida (Borkh.), Cerasus austera (M.Roem.), Cerasus collina (Lej. & Courtois), Druparia cerasus (Clairv.), Prunus acida (Ehrh.), Prunus aestiva (Salisb.) un Prunus austera (Ehrh.)).