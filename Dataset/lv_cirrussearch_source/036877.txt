Minesota (angļu: Minnesota, izrunā: [mɪnɨˈsoʊtə]) ir viens no Amerikas Savienoto Valstu Vidējo Rietumu štatiem. Tas pēc platības ir 12. lielākais štats ASV, bet pēc iedzīvotāju skaita — 22. lielākais štats. Tajā dzīvo tikai mazliet vairāk nekā 5 miljoni iedzīvotāju. Minesota pievienojās Savienotajām Valstīm kā 32. štats 1858. gada 11. maijā, kad Minesotas teritorija tika sadalīta uz pusēm un no austrumu puses tika izveidots Minesotas štats. Štats ir pazīstams arī kā "10 000 ezeru zeme" ("Land of 10,000 Lakes"), jo šajā štatā ir daudz ezeru un citu ūdeņu. Tas, kā arī daudzie valsts nozīmes meži un parki, sniedz dažādas atpūtas iespējas pie dabas gan pastāvīgajiem iedzīvotājiem, gan tūristiem. Lielākā pilsēta štatā ir Mineapolisa, tomēr Minesotas galvaspilsēta ir Sentpola. Minesota robežojas ar Aiovas, Dienviddakotas un Ziemeļdakotas štatiem, ar Kanādu, kā arī ar vienu no Lielajiem ezeriem — Augšezeru. Pa Augšezeru iet štata robeža ar Mičiganu un Viskonsinu. Minesota ir ziemeļos vistālāk esošais ASV štats, ja neskaita Aļasku. Pēc 2021. gada tautas skaitīšanas datiem Minesotā dzīvoja 5 707 390 iedzīvotāji. Pēc rases pazīmēm 84,3% iedzīvotāju ir baltādainie, bet 5,7% — melnādainie. 50% iedzīvotāju ir protestanti, 22% — Romas katoļi. Gandrīz 60% no visiem Minesotas iedzīvotājiem dzīvo divās tās lielākajās pilsētas, Mineapolisā un Sentpolā, kuras atrodas cieši līdzās viena otrai, tāpēc tiek sauktas arī par Dvīņu pilsētām. Šeit ir transporta, biznesa un rūpniecības centrs, kā arī mājas starptautiskai mākslinieku kopienai. «United States Census Bureau». U.S. Census Bureau. Skatīts: 16.03.2022. Vikikrātuvē par šo tēmu ir pieejami multivides faili. Skatīt: Minesota. Encyclopædia Britannica raksts (angliski) Katoļu enciklopēdijas raksts (angliski)