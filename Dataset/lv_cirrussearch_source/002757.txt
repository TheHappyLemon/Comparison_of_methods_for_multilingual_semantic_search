Sleipnirs (senskandināvu: Sleipnir — 'slīdošais') senskandināvu mitoloģijā ir Odina astoņkājainais zirgs. Kad ap Asgardu vēl nebija mūra, kāds milzis piedāvājās to īsā laikā uzbūvēt, par samaksu prasot sauli, mēnesi un Freiju. Dievi piekrita ar nosacījumu, ka gadījumā, ja milzis mūri nepabeigtu laikā, viņš samaksu nesaņemtu. Milzis lūdza atļauju izmantot savu zirgu Svadilfari, un Loki tam piekrita. Milzis ar sava zirga palīdzību sienu gandrīz pabeidza noteiktajā laikā un dievi uz Loki sadusmojās. Loki nolēma pārvērsties par ķēvi, lai novērstu milža zirga Svadilfari uzmanību. Līdz ar to milzim neizdevās sienu uzcelt laikā. Viņš devās uzcelto nojaukt, taču Tors viņu ar savu veseri nogalināja. Loki no Svadilfari piedzima Sleipnirs. Saskaņā ar Poētisko Edu Sleipniram uz zobiem bija rūnas.