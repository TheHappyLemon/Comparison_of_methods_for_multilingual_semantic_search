Bengalūru (kannadu: ಬೆಂಗಳೂರು, Bengalūru) ir pilsēta Indijā, Karnātakas štata administratīvais centrs. Tā atrodas valsts dienvidu vidienē, Maisoras plato, un ir trešā lielākā Indijas pilsēta pēc iedzīvotāju skaita. No citām Indijas lielpilsētām tā atšķiras ar mērenāku klimatu. Pazīstama kā Indijas galvenais kosmiskās, militārās un augsto tehnoloģiju centrs. 35% no visas Indijas programmatūras eksporta ražoti Bengalūru. Indijas Kosmosa pētniecības aģentūras (Indian Space Research Organisation) mītnes vieta. Militārās un kosmosa rūpniecības uzņēmuma Hindustan Aeronautics Limited, kā arī programmatūras uzņēmuma Infosys un Wipro Technologies galveno mītņu vieta. 2005. gadā Karnatakas valdība deklarēja, ka pilsētas nosaukums tiks mainīts no angliskotā "Bengelor" (angļu: Bangalore) uz vietējo kannadas nosaukumu Bengalūru. Pirmās ziņas par Bengalūru ir uzraksts kādā templī, kurš datēts ar 890. gadu. 1015. gadā pilsētu ieņēma Holas valdnieks, kurš pārvaldīja pilsētu līdz 1116. gadam. 1336. gadā Bengalūru tika iekļauta Vidžajanagāras impērijā (Vijayanagara). Pēc impērijas krišanas Bengalūru vēlreiz vairākkārt mainīja "īpašniekus". 17. gadsimtā Bengalūru iekaroja mogoli, tomēr 1689. gadā piešķīra pilsētu Maisoras karalistei. Britu valdīšanas gados Bengalūru kļuva par vienu no vissvarīgākajām Dienvidindijas pilsētām un vienu no galvenajam britu militārajām bāzēm. 1898. gadā Bengalūru plosījās mēra epidēmija, kas pamudināja Indijas vicekarali Kerzonu ieviest stingras sanitārās normas. 1906. gadā Bengalūru kļuva par pirmo pilsētu Indijā, kurā tika ierīkota elektrība. Pēc Indijas neatkarības iegūšanas Bengalūru strauji attīstījās par Indijas militārās un autobūves centru. Mūsdienās tā ir viena no pasaules programmatūras ārpakalpojumu centriem. Indijai neierasti lielā parku daudzuma dēļ Bengalūru dēvē arī par "dārzu pilsētu". Lielāki parki ir Cubbon Park un Lal Bagh ar oranžēriju un puķu dobēm. Apskates vērtas ir arī štata parlamenta ēka Vidhana Soudha un Augstākās tiesas ēka. Pilsētā ir daudz lielāku un mazāku hinduistu tempļu un dažas kristiešu baznīcas. Sakarā ar relatīvi lielo vidējo sabiedrības slāni, pilsētā ir daudz iepirkšanās centru, kinoteātru un bāru. Restorānos pamatā veģetārā virtuve no dažādiem Indijas reģioniem, bet ir arī atrodami restorāni ar ķīniešu un eiropiešu virtuvi, ieskaitot McDonalds. Cenas viesnīcās ir tikpat lielas kā Deli un Mumbajas atbilstošā ranga viesnīcās (100—200 eiro par nakti) un pieder pie augstākajām visā Āzijā. Bengalūru ir pazīstama ar saviem zīda un sandalkoka izstrādājumiem. Pirmais cietoksnis uzcelts Kempe Govda (Kempe Gowda) laikā 1537. gadā, vēlāk to pārbūvējis musulmaņu valdnieks Haiders Ali (Hyder Ali). Viņa laikā tapis arī Ganēša templis. Mūsdienās no cietokšņa mūriem palikuši tikai fragmenti un no astoņiem vārtiem saglabājušies vienīgi Deli vārti. Parks Lal Bagh atrodas uz dienvidiem no pilsētas centra un to 1740. gadā iekārtojis valdnieks Haiders Ali. Tajā ir botāniskais dārzs ar tropiskajiem augiem. Valdnieku pils Tjūdoru stilā tika uzbūvēta Vadijaru (Wadiyars) laikā 1887. gadā. Bengalūru dzimuši: Lindsijs Andersons (Lindsay Anderson, 1923-1994) — kinorežisors. https://www.macrotrends.net/cities/21176/bangalore/population. «India: largest cities and towns and statistics of their population» (angliski). World Gazetteer. Arhivēts no oriģināla, laiks: 2012. gada 9. februārī. Skatīts: 2009. gada 7. martā. Arhivēts 2012. gada 9. februārī, at WebCite Vikikrātuvē par šo tēmu ir pieejami multivides faili. Skatīt: Bengalūru. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)