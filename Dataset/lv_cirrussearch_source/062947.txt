Sidnija Mišela Maklaflina (angļu: Sydney Michelle McLaughlin; dzimusi 1999. gada 7. augustā) ir ASV vieglatlēte, startē 400 m barjerskrējienā, kā arī stafetēs. Viņa ir 2020. gada vasaras olimpisko spēļu čempione gan 400 m barjerskrējienā, gan 4x400 metru stafetē, pasaules čempione, kā arī pasaules rekordiste 400 metru barjerskrējienā. 2015. gadā 15 gadu vecumā kļuva par pasaules jauniešu (U-18) čempioni 400 m/b. 2016. gadā viņa kvalificējās olimpiskajām spēlēm, ieņemot trešo vietu ASV olimpiskajā atlasē. 2016. gada vasaras olimpiskajās spēlēs Riodežaneiro 400 metru barjerskrējienā iekļuva pusfinālā, kur ieņēma piekto vietu un neiekļuva finālā, kopvērtējumā ierindojoties 17. vietā. 2019. gada Pasaules čempionātā Dohā izcīnīja sudraba medaļu 400 m/b, piekāpjoties tikai Delailai Muhamedai, kura šajās sacensībās laboja pasaules rekordu. Maklaflina distanci veica 52,23 sekundēs, labojot personisko rekordu, kas tobrīd bija trešais ātrākais rezultāts vieglatlētikas vēsturē. Šajā čempionātā viņa izcīnīja arī zelta medaļu 4x400 metru stafetē. 2021. gada 27. jūnijā ASV olimpiskās atlases sacensībās Jūdžīnā laboja Muhamedai piederošo pasaules rekordu 400 m/b, sasniedzot rezultātu 51,90 s. 2020. gada vasaras olimpiskajās spēlēs Tokijā vēlreiz laboja pasaules rekordu (51,46), izcīnot olimpisko zelta medaļu. Arī 4x400 metru stafetē kļuva par olimpisko čempioni. 2022. gada 25. jūnijā ASV čempionātā Jūdžīnā uzlaboja savu pasaules rekordu 400 metru barjerskrējienā līdz 51,41 sekundei. 2022. gada Pasaules čempionātā vēlreiz laboja pasaules rekordu, sasniedzot finišu 50,68 sekundēs un kļuva par pasaules čempioni. Izcīnīja zelta medaļu arī ASV komandas sastāvā 4x400 metru stafetē. 2023. gada Pasaules čempionātā S. Maklaflina nestartēja ceļa traumas dēļ. «McLaughlin smashes world 400m hurdles record in Eugene with 51.90». worldathletics.org (angļu). 2021. gada 28. jūnijā. Skatīts: 2022. gada 24. jūlijā. «Maklaflina finālā Tokijā uzlabo savu pasaules rekordu 400 metru barjersprintā». tvnet.lv. 2021. gada 4. augustā. Skatīts: 2022. gada 24. jūlijā. «McLaughlin breaks world 400m hurdles record with 51.41 at US Championships». worldathletics.org (angļu). 2022. gada 26. jūnijā. Skatīts: 2022. gada 24. jūlijā. «Amerikāniete Maklaflina satriec pašai piederošo pasaules rekordu un izcīna zeltu». sportacentrs.com. 2022. gada 23. jūlijā. Skatīts: 2022. gada 24. jūlijā. Vikikrātuvē par šo tēmu ir pieejami multivides faili. Skatīt: Sidnija Maklaflina. Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlētes profils (angliski)