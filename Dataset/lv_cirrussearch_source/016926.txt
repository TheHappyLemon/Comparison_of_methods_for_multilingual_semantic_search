Apgraizīšana jeb cirkumcīzija ir ķirurģiska priekšādiņas nogriešana dzimumloceklim. Apgraizīšana var būt gan reliģisks rituāls, gan atsevišķu cilšu tradīcija, gan veikta medicīniskos nolūkos. Pieci visizplatītākie iemesli, kāpēc veic apgraizīšanu, ir šādi: islāmā un jūdaismā uzskata, ka tā ir jāveic ikvienam vīrietim (musulmaņi apgraizīšanu veic zēniem līdz pubertātes vecumam, bet jūdi to veic pirmajā dzīves nedēļā); noteiktās ciltīs, īpaši Āfrikā, pusaudžu vecuma zēniem ir jāveic apgraizīšana, pretējā gadījumā zēns netiek iecelts vīru kārtā un viņš nevar precēties; ar apgraizīšanu tiek novērstas medicīniskas problēmas, piemēram, lai aiz priekšādiņas nekrātos infekciju izraisoši mikroorganismi gadījumos, kad to nevar atvilkt; daži vecāki tic, ka pēc apgraizīšanas viņu dēli ir tīrāki un veselīgāki; daži vīrieši vēlas veikt apgraizīšanu, jo uzskata, ka tā vizuāli dzimumloceklis izskatās labāk. Rudzītis K. Terminologia medica. Rīga, 1973., http://www.tezaurs.lv/sv/?w=cirkumcīzija