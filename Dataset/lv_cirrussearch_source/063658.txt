Neauglīgā jumtauza (latīņu: Anisantha sterilis) ir graudzāļu dzimtas suga. Tā sākotnēji bija Viduseiropas, Vidusjūras reģiona un Rietumāzijas suga, kas vēlāk plaši ieviesās Eiropā un citos kontinentos. Eiropas ziemeļdaļā, tostarp Latvijā, neauglīgā jumtauza ir rets adventīvs augs. Atsevišķi eksemplāri un nelielas grupas aug uz dzelzceļiem un sausās nezālienēs. Neauglīgā jumtauza ir viengadīgs, 30—70 cm garš lakstaugs. Tam ir stāvs, kails, gluds stiebrs — parasti vairāki stiebri, un augs veido ceru. Lapas ir 0,3—0,6 cm platas, īsas, plakanas un apmatotas. Maksts slēgta. Skara plaša, 8—25 cm gara, skaras zari raupji, taisni un diezgan resni. Uz katra zara 1—3 nolīkstošas, 4—7 cm garas vārpiņas, katra ar 5—9 ziediem. Ārējā vārpiņas plēksne ar 1 dzīslu, iekšējā — ar 3 dzīslām. Ārējās zieda plēksnes gals ar 2 smailiem zobiņiem. Vārpiņas galā platākas, sākumā zaļas, nogatavojušās dzeltenbrūnas. Akots parasti ir līdz 3 cm garš — pusotras līdz divas reizes garāks nekā ārējā zieda plēksne. Auglis ir paliels plēksnenis (plēksnēs ieslēgts grauds), garumā ap 1 cm kopā ar plēksnēm. Zied jūnijā un jūlijā. «neauglīgā jumtauza - Anisantha sterilis (L.) Nevski - Augi - Latvijas daba». www.latvijasdaba.lv. Skatīts: 2022-09-23.