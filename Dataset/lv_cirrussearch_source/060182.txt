Rubiju madara (Galium rubioides) ir augu suga rubiju dzimtas madaru ģintī. Savvaļā tā sastopama Dienvideiropā un Rietumeiropā, kā arī dažviet Āzijā. Ziemeļeiropā, tostarp Latvijā, šī ir uzskatāma par ļoti retu, adventīvu sugu. Rubiju madara ir daudzgadīgs, 40—90 cm garš lakstaugs ar stāvu, stingru, raupju stublāju. Lapas ir izvietotas neīstā mieturī pa 4. Lapām ir trīs saskatāmas dzīslas, lapu forma ir plati lancetiska, tās ir aptuveni 3—7 cm garas un 1—2 cm platas. Lapu mala ir gluda un raupja, gals strups. Ziedi ir izvietoti blīvā, daudzziedainā ziedkopā stublāja vai augšējo zaru galā. Ziedkāts ir mazliet garāks nekā vainags. Ziedi ir balti vai zaļganbalti, to vainaglapu platums ap 0,3—0,4 cm. Auglis ir kails, sīkrievains riekstiņš divu riekstiņu skaldauglī. Zied jūlijā, augustā. No citām Latvijā sastopamajām madaru sugām var atšķirt pēc masīvā stublāja un platajām lapām. «rubiju madara - Galium rubioides L. - Augi - Latvijas daba». www.latvijasdaba.lv. Skatīts: 2022-02-11. Vikikrātuvē par šo tēmu ir pieejami multivides faili. Skatīt: Rubiju madara. Encyclopædia of Life raksts (angliski)