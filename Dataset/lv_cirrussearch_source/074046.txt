Vivjena Lī (angļu: Vivien Leigh; dzimusi Viviana Mērija Hārtlija (Vivian Mary Hartley) 1913. gada 5. novembrī, mirusi 1967. gada 8. jūlijā) bija angļu teātra un kino aktrise. Viņa divas reizes ir ieguvusi Kinoakadēmijas balvu nominācijā "Labākā aktrise galvenajā lomā". Pirmā Kinoakadēmijas balva tika saņemta par Skārletas O'Hāras atveidošanu filmā "Vējiem līdzi" (1939), otru Kinoakadēmijas balvu, kā arī BAFTA kino balvu, Lī ieguva par Blanšas Dibuā lomas atveidošanu filmā "Ilgu tramvajs" (1951), par lomu, kuru viņa spēlēja arī Londonas teātrī West End. 1963. gadā Lī saņēmusi Tony balvu par lomu Brodvejas mūziklā Tovarich. 1999. gadā Amerikas Kinoinstitūts Vivjenu Lī ierindoja dižāko Amerikas ekrāna leģendu saraksta "Visu laiku izcilākā sieviešu kārtas zvaigzne" 16. vietā. Vivjena Lī piedzima 1913. gadā Britu Indijā kā Viviana Mērija Hārtlija. Viņas tēvs Ernests Hārtlijs bija dzimis Skotijā, bet 22 gadu vecumā bija devies uz Indiju. Māte Ģertrūde Mērija Frānsisa bija dzimusi Indijā. Viņai piemita austrumniecisks skaistums, kuru no mātes mantoja arī Viviana. Viviana jau bērnībā ieinteresējās par teātri, un kad ģimene 1931. gadā atgriezās Lielbritānijā, Viviana iestājās Karaliskajā Teātra mākslas akadēmijā. 1932. gadā viņa apprecējās ar advokātu Herbertu Lī Holmenu un drīz studijas pameta. 1933. gadā viņiem piedzima meita Sūzanna. 1935. gadā Viviana uzsāka savu karjeru ar nelielām lomām teātrī un kino, par savu skatuves uzvārdu pieņemot vīra otro vārdu Lī, un nedaudz izmainot savu vārdu no Vivianas uz Vivjenu (Vivian — Vivien). Drīz viņa tika pamanīta un saņēma jau lielākas lomas. 1937. gadā viņa filmējās kopā ar Lorensu Olivjē filmā Fire Over England un viņiem izveidojās attiecības. Gan Olivjē sieva aktrise Džilla Ezmonda, gan Lī vīrs nedeva šķiršanās atļaujas, tomēr Olivjē un Lī sāka dzīvot kopā. Lī uzzināja, ka tiks uzņemta filma pēc Mārgaritas Mičelas romāna "Vējiem līdzi". Viņa šo romānu bija izlasījusi un bija pārliecināta, ka viņai jātēlo Skārleta. Viņa devās uz ASV, piedalījās kinoprovēs un šo lomu ieguva. Filmai "Vējiem līdzi" (1939) bija milzīgi panākumi, filma ieguva 10 Amerikas Kinoakadēmijas balvas, tai skaitā Lī ieguva balvu nominācijā "Labākā aktrise galvenajā lomā". Nākamajā gadā Lī tēloja galvenās lomas filmās 21 Days Together (1940) un "Vaterlo tilts" (Waterloo Bridge, 1940). 1940. gadā Lī un Olivjē apprecējās. Viņi centās savu karjeru veidot kopā, bet reti ieguva partneru lomas filmās. Tomēr viņi spēlēja kopā vēsturiskā drāmā, filmā "Lēdija Hamiltone" (That Hamilton Woman, 1941), iegūstot publikas atzinību. Otrā pasaules kara laikā, 1943. gadā Lī devās turnejā pa Ziemeļāfriku, ar uzstāšanos karavīriem. Bet drīz viņai sākās nopietnas veselības problēmas, un 1944. gadā viņai diagnosticēja tuberkulozi. Pēc vairākām nedēļām slimnīcā likās, ka veselība uzlabojas. Lī atkal filmējās galvenajā lomā filmā "Cēzars un Kleopatra" (1945). Šajā laikā Lī saprata, ka gaida bērnu, bet vājās veselības dēļ bērnu zaudēja. Šis notikums izraisīja depresiju, Lī cieta no bipolāri afektīviem traucējumiem. Tomēr 1946. gadā viņa atsāka tēlot teātrī, kā arī 1948. gadā attēloja galveno lomu filmā "Anna Kareņina". 1948. gadā Lī kopā ar Olivjē devās turnejā pa Austrāliju, kur viņiem saasinājās nesaskaņas, ko izraisīja Lī hroniskie psihes traucējumi, tomēr uzstāšanās bija veiksmīgas. Pēc atgriešanās Anglijā, viņi kopā uzstājās Londonas teātrī West End. 1949. gadā tur tika iestudēta arī Tenesija Viljamsa luga "Ilgu tramvajs" ar Lī Blanšas Dibuā lomā. Vēlāk Lī šo pašu lomu attēloja arī filmā "Ilgu tramvajs" (1951). Viņas tēlojums tika novērtēts kā izcils, Lī saņēma vairākas balvas, tai skaitā Amerikas Kinoakadēmijas balvu nominācijā "Labākā aktrise galvenajā lomā", BAFTA kino balvu un Venēcijas kinofestivāla Volfi kausu. 1953. gadā Lī piedzīvoja psihiska rakstura sabrukumu. Viņa ārstējās vairākus mēnešus, kamēr atkal varēja atsākt tēlot lomas teātrī kopā ar Olivjē. Vēlāk Lī atsāka arī filmēties, tēloja galveno lomu filmā "Zilā jūras dzelme" (The Deep Blue Sea, 1955). Bet 1956. gadā Lī vēlreiz neveiksmīgā grūtniecībā zaudēja bērnu un maniakālā depresija atkal saasinājās. Lī arvien biežāk rīkojās nesaprātīgi, rīkoja skandālus. Lai arī Olivjē turpināja kopā ar Lī strādāt teātrī, tomēr ap 1958. gadu viņu laulība bija izjukusi, un Lī uzsāka attiecības ar aktieri Džonu Meriveilu (John Merivale). 1960. gadā Lī un Olivjē izšķīrās oficiāli. 1961. un 1962. gadā Lī devās ar izrādēm turnejā pa Austrāliju, Jaunzēlandi un Latīņameriku. Džons Meriveils viņu pavadīja un rūpējās par viņu. Lī guva panākumus, lai arī dažkārt cieta no depresijas. 1963. gadā Lī ieguva Tony balvu par lomu Brodvejas mūziklā Tovarich. Viņa arī filmējās galvenās lomās filmās The Roman Spring of Mrs. Stone (1961) un Ship of Fools (1965). 1967. gada maijā Lī veselība atkal pasliktinājās tuberkulozes dēļ. Pēc dažu nedēļu ārstēšanās šķita, ka notiek atveseļošanās, tomēr naktī uz 8. jūliju, 53 gadu vecumā, Lī nomira. «America's Greatest Legends». Amerikas Kinoinstitūts. Arhivēts no oriģināla, laiks: 2011. gada 16. jūlijā. Skatīts: 2013. gada 24. jūlijā. «Vivien Leigh's parents and extended family». Hartley family genealogy website. Arhivēts no oriģināla, laiks: 2014. gada 25. decembrī. Skatīts: 2014. gada 20. decembrī. «Actress Vivien Leigh, Who Achieved Fame a Scarlett O'Hara, Dies at 53.». Daytona Beach Sunday News-Journal. Vikikrātuvē par šo tēmu ir pieejami multivides faili. Skatīt: Vivjena Lī. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) IMDb profils (angliski) Internet Broadway Database profils (angliski) AllMovie profils (angliski) TCM Tērnera Klasiskās filmas (TCM Turner Classic Movies) Arhivēts 2016. gada 7. aprīlī, Wayback Machine vietnē. (angliski)