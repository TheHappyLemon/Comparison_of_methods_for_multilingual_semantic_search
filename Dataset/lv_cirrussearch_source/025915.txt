Reinis Nitišs (dzimis 1995. gada 16. decembrī) ir latviešu rallijkrosa autobraucējs. 2014. gada FIA Pasaules rallijkrosa čempionāta 3. vietas ieguvējs. 2014. gada Latvijas Gada balvas sportā saņēmējs kā populārākais sportists (balvu nosaka līdzjutēju balsojums) un Gada labākais tehnisko sporta veidu sportists. Tēvs — autosportists Aigars Nitišs. Autosportista karjeru sācis 7 gadu vecumā, kad izcīnījis 3. vietu Latvijas čempionātā kartingā.[nepieciešama atsauce] 2009. gadā kļuva par Latvijas un Baltijas čempionu kartingā. 2011. gadā izcīnīja uzvaru Baltijas čempionātā rallijkrosā. 2012. gadā piedalījās FIA Ziemeļeiropas zonas rallijkrosa čempionātā, kur uzvarēja ar Peugeot 206 automašīnu, kā arī FIA Eiropas rallijkrosa čempionātā, kur Super 1600 klases kopvērtējumā ierindojās 23. vietā ar 11 punktiem. 2013. gadā kļuva par FIA Eiropas rallijkrosa čempionāta Super 1600 klases čempionu (uzvarējis sešos posmos), startējis ar Renault Clio auto. 2014. gadā startēja pirmajā FIA Pasaules rallijkrosa čempionāta sezonā ar Ford Fiesta ST automašīnu Supercar klasē, kur ieņēma 3. vietu. 2016. gada pasaules čempionāta sezonu SuperCar klasē uzsāka All-Inkl.com Münnich Motorsport komandas sastāvā ar automašīnu SEAT Ibiza, bet noslēdza komandā Olsbergs MSE. 2017. gadā noslēdza sadarbības līgumu ar 2016. gada čempionu komandu EKS, turpmāk sacīkstēs pilotējot Audi markas automašīnu. 2017. gada čempionāta kopvērtējumā ieņēma četrpadsmito vietu. 2018. gada sezonā Reinis Nitišs startē Eiropas rallijkrosa čempionāta Supercar klasē. Rudzāts, Raimonds. "Meklējot biļeti atpakaļ kalnā". Sporta Avīze 2015. gada novembris (11.): 44.–49. lpp. ISSN 1691-0451. «Reinis Nitišs pievienojas 'World RX' čempionvienībai 'EKS'». Delfi.lv. 2017. gada 20. februārī. Skatīts: 2017. gada 22. februārī. Vikikrātuvē par šo tēmu ir pieejami multivides faili. Skatīt: Reinis Nitišs. Oficiālā tīmekļa vietne FIA Pasaules rallijkrosa čempionāta profils (angliski)