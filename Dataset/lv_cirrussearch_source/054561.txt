Klaudio Ranjēri (itāļu: Claudio Ranieri; dzimis 1951. gada 20. oktobrī Romā) ir itāliešu futbola treneris un bijušais futbolists. Spēlējis aizsarga pozīcijā. Kopš 2023. gada janvāra ir Itālijas kluba Cagliari galvenais treneris. Profesionāla futbolista karjeru sāka AS Roma, taču divās sezonās aizvadīja tikai sešas spēles. No 1974. līdz 1982. gadam spēlēja klubā Catanzaro. Karjeras turpinājumā pārstāvējis arī klubus Catania un Palermo. Pēc spēlētāja karjeras beigām kļuva par treneri. Sākumā trenēja amatieru vienību Vigor Lamezia, vēlāk arī Campania Puteolana C1 sērijā. Pirmos nozīmīgos panākumus guva ar Cagliari, ko no C1 sērijas aizveda līdz A sērijai. 1991. gadā kļuva par Napoli galveno treneri. Pirmajā sezonā ieguva 4. vietu A sērijā un kvalificējās UEFA kausam, taču nākamā nebija sekmīga, un Ranjēri klubu atstāja. 1993. gadā sāka vadīt Fiorentina. 1993.—1994. gada sezonā uzvarēja B sērijā, iegūstot ceļazīmi uz A sēriju. 1996. gadā uzvarēja Itālijas kausa izcīņā un izcīnīja arī Itālijas superkausu. 1997. gadā pārcēlās uz Spāniju, kļūstot pat Valencia galveno treneri. 1999. gadā uzvarēja Spānijas Karaļa kausā. 1999.—2000. gada sezonā vadīja citu Spānijas klubu Madrides "Atletico", taču panākumus neguva. 2000. gadā kļuva par Anglijas Premjerlīgas kluba Chelsea galveno treneri. Tajā nostrādāja četras sezonas. 2004. gadā sasniedza UEFA Čempionu līgas pusfinālu un otro vietu Premjerlīgā, taču titulus neizcīnīja. 2004. gada jūnijā atgriezās Valencia klubā, uzreiz iegūstot UEFA Superkausu, tomēr sezonas turpinājumā komanda spēlēja nesekmīgi, Ranjēri tika atlaists. Pēc divu gadu pauzes Ranjēri atgriezās trenera darbā 2007. gadā kā Parma galvenais treneris, iegūstot 12. vietu A sērijā. Pēc sezonas beigām tika iecelts par Juventus galveno treneri. Klubs bija tikko atgriezies A sērijā, Ranjēri vadībā tika izcīnīta 3. vieta un iegūta ceļazīme uz Čempionu līgu. Karjeras turpinājumā vadīja citus A sērijas klubus AS Roma un Milānas "Internazionale", lai gan nozīmīgus panākumus neguva. 2012. gadā kļuva par AS Monaco galveno treneri. Komanda tolaik spēlēja Francijas 2. līgā (Ligue 2). Ranjēri vadībā Monaco uzvarēja līgā un iekļuva Ligue 1, nākamajā sezonā sasniedzot 2. vietu aiz Parīzes "Saint-Germain". Tomēr līgums netika pagarināts. 2014. gada jūlijā tika apstiprināts par Grieķijas izlases galveno treneri. 2016. gada Eiropas čempionāta kvalifikācijas turnīru komanda aizvadīja ļoti neveiksmīgi, un tā paša gada novembrī pēc zaudējuma Fēru Salu izlasei Ranjēri tika atbrīvots no amata. 2015. gada jūlijā kļuva par Leicester City galveno treneri. 2015.—2016. gada sezonā Ranjēri vadībā komanda izcīnīja Anglijas Premjerlīgas čempiontitulu. Ranjēri tika atzīts par sezonas labāko treneri Premjerlīgā. FIFA atzina Ranjēri par 2016. gada labāko treneri. Tomēr nākamā sezona nebija sekmīga, un 2017. gada februārī Ranjēri tika atbrīvots no amata. Karjeras turpinājumā vadīja Francijas klubu Nantes un Anglijas vienību Fulham. 2019. gada martā atgriezās AS Roma un vadīja komandu līdz sezonas beigām. 2019. gada oktobrī kļuva par Dženovas "Sampdoria" galveno treneri. Pēc 2020.—2021. gada sezonas, kurā komanda A sērijā izcīnīja 9. vietu, līgumu nepagarināja. 2021. gada oktobrī kļuva par Anglijas Premjerlīgas kluba Watford FC galveno treneri. 2022. gada janvārī, komandai atrodoties izkrišanas zonā, tika atbrīvots no amata. 2022. gada decembrī Cagliari, kas tobrīd spēlēja B sērijā, paziņoja par Ranjēri iecelšanu galvenā trenera amatā ar 2023. gada 1. janvāri. Viņa vadībā komanda ieguva 5. vietu B serijā un vēlāk uzvarēja pārspēlēs par iekļūšanu A sērijā. Cagliari Itālijas Serie C: 1988–89 Fiorentina Itālijas Serie B: 1993–94 Coppa Italia: 1995–96 Supercoppa Italiana: 1996 Valencia Copa del Rey: 1998–99 UEFA Intertoto kauss: 1998 UEFA Superkauss: 2004 Monaco Francijas 2. līga: 2012–13 Leicester City Anglijas Premjerlīga: 2015–16 Individuālie sasniegumi Anglijas Premjerlīgas sezonas labākais treneris: 2015–16 Eiropas sezonas labākais treneris: 2015–16 «Ranieri sacked by Valencia». theguardian.com (angļu). 2005. gada 26. februārī. Skatīts: 2020. gada 25. oktobrī. «Claudio Ranieri sacked by Greece after humiliating defeat to Faroe Islands». cnn.com (angļu). 2014. gada 15. novembrī. Skatīts: 2020. gada 25. oktobrī. «Claudio Ranieri Manager Profile». premierleague.com (angļu). Skatīts: 2020. gada 25. oktobrī. «THE BEST FIFA Men's Coach 2016 - Claudio Ranieri Winner». fifa.com (angļu). 2017. gada 9. janvārī. Arhivēts no oriģināla, laiks: 2020. gada 28. oktobrī. Skatīts: 2020. gada 25. oktobrī. Arhivēts 2020. gada 28. oktobrī, Wayback Machine vietnē. «Anglijas futbola čempioni «Leicester City» atlaiž galveno treneri Ranjēri». lsm.lv. 2017. gada 23. februārī. Skatīts: 2020. gada 25. oktobrī. «"Sampdoria" par galveno treneri ieceļ negaidīto Premjerlīgas čempionu Ranjēri». sportacentrs.com. 2019. gada 12. oktobrī. Skatīts: 2020. gada 25. oktobrī. «Pirmā treneru maiņa Premjerlīgā: Watford grožus pārņem pieredzējušais Ranjēri». sportacentrs.com. 2021. gada 4. oktobrī. Skatīts: 2021. gada 30. oktobrī. Vikikrātuvē par šo tēmu ir pieejami multivides faili. Skatīt: Klaudio Ranjēri. Munzüger Sport profils (vāciski) WorldFootball profils (angliski) Soccerbase trenera profils (angliski) Transfermarkt spēlētāja profils (angliski) Transfermarkt trenera profils (angliski)