Kārlis Leiškalns (dzimis 1951. gada 10. augustā Jūrmalā) ir latviešu politiķis. Pārstāvot dažādas partijas, bijis vairāku Saeimas sasaukumu deputāts. Dzimis Jūrmalā, kur dzīvo joprojām. Padomju un Atmodas gados strādājis par bārmeni, tostarp tolaik slavenajā krogā "Pie Kristapa". 1993. gadā bija "Gerkens & Co" reklāmas nodaļas vadītājs, kā arī Gerkena fonda vadītājs. Vēlāk pievērsies politiskajai darbībai. Augstāko izglītību ieguvis jau kā pieredzējis politiķis, 1998. gadā pabeidzot Latvijas Universitātes Vēstures un filosofijas fakultāti politikas zinātnes specialitātē. Precējies ar Anitu Leiškalni, ģimenē četri bērni un divi mazbērni. Vaļasprieki: makšķerēšana un mākslas darbu kolekcionēšana. Pēc aktīvās politiskās darbības beigām strādā Latvijas ostu asociācijā, pildot tās izpilddirektora pienākumus. 1988. gadā iesaistījies Latvijas Tautas frontē. 1989.-1992. gadā bija Latvijas Konservatīvās partijas biedrs. 1993. gadā ievēlēts 5. Saeimā no Demokrātiskā Centra partijas. 1994. gadā Saeimas balsojumā atbalstījis Māra Gaiļa valdību, par ko izslēgts no DCP. 1995. gadā K. Leiškalns iestājās savienībā "Latvijas Ceļš", bet netika tiešā veidā ievēlēts 6. Saeimā, taču ieņēma partijas biedra Valda Birkava vietu, viņam kļūstot par ministru. 1998. gadā ievēlēts arī 7. Saeimā, bet 8. Saeimas vēlēšanās partija startēja neveiksmīgi un netika ievēlēta Saeimā. 2005. gadā K. Leiškalns netika ievēlēts arī Rīgas domē un tika izslēgts no "Latvijas Ceļa". Laikā, kad nebija parlamenta deputāts, darbojās Rīgas brīvostas pārvaldē un Latvijas Ostu asociācijā. 2006. gada 9. Saeimas vēlēšanās K. Leiškalns piedalījās jau kā Tautas partijas pārstāvis un kļuva par 9. Saeimas deputātu Ministru prezidenta Aigara Kalvīša vietā. 2010. gada oktobrī notikušajās Saeimas vēlēšanās kandidēja no apvienības "Par Labu Latviju" saraksta Vidzemes apgabalā (5. numurs), bet netika ievēlēts. 2014. gadā iestājies partijā "Gods kalpot Rīgai!" un 12. Saeimas vēlēšanās kandidēja no tās sadarbības partnera partijas "Saskaņa" saraksta Vidzemes vēlēšanu apgabalā, bet netika ievēlēts. «Vai Leiškalns, Gerkens un Bārdiņš grasās atvērt krogu?.». Latvijā (latviešu). 2002-10-09. Skatīts: 2022-11-07. «Vai Leiškalns, Gerkens un Bārdiņš grasās atvērt krogu?.». Latvijā (latviešu). 2002-10-09. Skatīts: 2022-11-08. Kārlis Leiškalns Kandidatiuzdelnas.lv «Partiju apvienība "Par Labu Latviju" Vidzemes apgabals». CVK. Arhivēts no oriģināla, laiks: 2012-06-08. Skatīts: 2012-04-28.