Bieriņi ir Rīgas pilsētas apkaime Pārdaugavā, Zemgales priekšpilsētā, kurā ietilpst Rīgas pilsētas daļas Mārupe, Ozolciems un Petriņciems. Bieriņu apkaime atrodas Rīgas dienvidrietumu daļā. Tā robežojas ar Pleskodāles, Āgenskalna, Torņakalna un Atgāzenes apkaimēm, kā arī Mārupes novada Mārupes pagastu. Bieriņu apkaimes robežas ir dzelzceļa loks, dzelzceļš, pilsētas robeža (Sīpeles iela), pilsētas robeža (Mārupīte, Upesgrīvas iela), Kārļa Ulmaņa gatve, Liepājas iela līdz dzelzceļam. Bieriņu apkaimes kopējā platība ir 4,274 km², kas ir apmēram par 1/5 mazāk nekā vidējais apkaimes platības rādītājs Rīgā. Šīs apkaimes robežas lielā mērā ir skaidri identificējamas, pateicoties to daļēji aptverošajai Rīgas pilsētas robežai, aptverošajām ielu trasēm, dzelzceļam un apbūves raksturam, kas pārsvarā ir savrupmājas. Perspektīvā šo apkaimi būs arvien grūtāk funkcionāli nodalīt no Mārupes novada ietilpstošās Bieriņu daļas, jo Rīgas pusei raksturīgā blīvā savrupmāju apbūve izplešas novada virzienā. Pa perimetru apkaimes robežas garums ir 8 921 metri. Bieriņi izveidojušies 19. gadsimta beigās bijušās Bieriņu muižas (vācu: Lindenruh) apkaimē, starp Petriņciemu (mūsdienās Mārupe), Ozolciemu un Lindes ciemu. Muižas latviskais nosaukums visticamāk ir cēlies no tās agrāko īpašnieku Bērensu fon Rautenfeldu, tautā sauktu par Bieriņiem, uzvārda. Rīga Zemgales priekšpilsēta Sabiedriskais transports Rīgā Daudzstāvu dzīvojamie rajoni Rīgā Rīgas klimats Izmantoti materiāli no Rīgas Domes pilsētas attīstības departamenta mājas lapas. Izmantoti materiāli no Rīgas pašvaldības portāla. Pēteris Jērāns (redaktors). Rīga: enciklopēdija. Rīga : Galvenā enciklopēdiju redakcija, 1988. Vikikrātuvē par šo tēmu ir pieejami multivides faili. Skatīt: Bieriņi. Apkaimes oficiālā mājas lapa Rīgas pašvaldības portāla. Bieriņu muižas vēsture