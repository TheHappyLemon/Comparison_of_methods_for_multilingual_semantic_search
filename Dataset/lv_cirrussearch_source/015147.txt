"Smolvila. Leģenda par Supermenu" (angļu: Smallville) ir ASV televīzijas seriāls, kura scenāristi un producenti ir Alfrēds Go un Mailss Millars. Seriāls veidots, izmantojot DC Comics tēlu Supermenu, ko ir izveidojuši Džerijs Sīgals un Džo Šusters. "Smolvilu" sākotnēji pārraidīja The WB, taču pēc piektās sezonas — The CW. Kopumā izrādītas 10 sezonas (218 sērijas). Seriāls ir par Klārka Kenta (attēlo Toms Velings) piedzīvojumiem, pirms viņš kļūst par Supermenu. Pirmās četras sezonas ir par Klārka Kenta un viņa draugu skolas gaitām un viņa spēju iepazīšanu, nākamās — viņa karjeru Daily Planet un likteni. Regulārais aktieru sastāvs tika ieviests pirmajā sezonā. Seriālā regulāri parādījās ļaundari, uz kuriem ir iedarbojies zaļais kriptonīts. Pirmajā sezonā Klārks cenšas tikt skaidrībā ar savu citplanētieša izcelsmi, kā arī atklāsmi, ka viņa ierašanās uz Zemes ir saistīta ar Lanas Lengas vecāku nāvi. Pēc pirmās sezonas "viens sērijas ļaundaru" skaits samazinājās, turpmākajās sezonās vairāk fokusējoties uz stāstiem par katru tēlu un Klārka izcelsmi. Viens no plašākajiem stāstiem ir par Klārka kriptonieša mantojumu. Tāpat tiek ieviesta Klārka bioloģiskā tēva Džorela balss. Ar Klārku viņš sazinās, izmantojot kosmosa kuģi, kur Klārks uzzina par sava Zemes likteņa izpildi. Ceturtajā sezonā Klārks meklē trīs Kriptona akmeņus, kas satur zināšanas par Visuma un izveido Vientulības cietoksni. Tāpat viņš cīnās ar Breiniaku, kas cenšas atbrīvot Kriptona noziedznieku ģenerāli Zodu. Viņam ir jāsagūsta vai jāiznīcina pārējie no Fantomu zonas izbēgušie. Vēlāk ierodas Klārka bioloģiskā māsīca Kara un Lekss Lutors beidzot uzzina Klārka noslēpumu. Astotajā sezonā tiek ieviests Deivisa Blūma tēls, kas ir Dūmsdeja interpretācija seriālā, kā arī Tesa Mersera aizvieto Leksu Lutoru. Regulārā aktieru sastāvam pievienojas Džastins Hārtlijs, kas attēlo Oliveru Kvīnu/Zaļo bultu (pirmoreiz seriālā parādījās sestajā sezonā). Devītajā sezonā Tesa Mersera atdzīvina majoru Zodu un citus viņa militārās vienības biedrus, tomēr viņiem nav viņu Kriptona spējas. Viņu centieni atgūt spējas ir centrālais sezonas stāsts. Desmitajā sezonā Klārks cenšas atbrīvoties no šaubām un bailēm par kļūšanu par supervaroni, vienlaikus cīnoties ar lielākajiem ienaidniekiem — atgriezušos Leksu Lutoru un Darkseid. Toms Velings attēlo Klārku Kentu, jaunieti ar supercilvēka spējām, kas cenšas atrast sev vietu dzīvē, kad ir uzzinājis, ka viņš ir citplanētietis. Klārks izmanto spējas, lai palīdzētu cilvēkiem uzveikt ļaunumu. Pēc vairāku mēnešu ilgas aktiera meklēšanas šai lomai tika izraudzīts Velings. Deividam Nateram bija jāpārliecina Velinga menedžeris, ka no dalības seriālā necietīs aktiera filmu karjera. Pēc iepazīšanās ar pilot sērijas scenāriju Velings piekrita uz noklausīšanos. Kristīna Krūka attēlo Lanu Lengu, "kaimiņmeiteni". Viņa jūt tukšumu sirdī, jo meteoru lietus laikā zaudēja vecākus, viņa izjūt empātiju pret ikvienu. Tāpat Lana jūtas saistīta ar Klārku. Krūka bija pirmā, kas tika iekļauta aktieru sastāvā. Krūka pameta seriālu pēc septītās sezonas, taču atgriezās nākamajā sezonā (piecas sērijas) kā viese. Maikls Rozenbaums attēlo Leksu Lutoru, miljardiera dēlu, kas ticis nosūtīts uz Smolvilu, lai vadītu rūpnīcu. Kad Klārks izglābj viņa dzīvību, viņi abi ātri kļūst par draugiem. Laika gaitā viņu draudzība jūk, līdz Klārks un Lekss viens otru uzskata par ienaidniekiem. Aktiera izvēle bija sarežģīta, jo nevarēja saprast, kas būtu labākais aktieris Leksa attēlošanai. Rozenbaums uz šo lomu pretendēja divas reizes, jo saprata, ka pirmajā reizē viņš noklausīšanos nav uztvēris nopietni. Noklausīšanās noritēja veiksmīgi un visi saprata, ka Rozenbaums ir īstais aktieris, kam uzticēt lomu. Aktieris pameta seriālu pēc septītās sezonas, taču atgriezās, lai piedalītos seriāla pēdējā sērijā. Elisone Meka attēlo Hloju Salivanu, vienu no Klārka labākajiem draugiem. Viņa ir iemīlējusies Klārkā, taču šīs izjūtas nav abpusējas. Sākotnēji viņa ir skolas avīzes "Gaismas nesējs" redaktore, vēlāk strādā arī Daily Planet. Viņas žurnālistikas ziņkārība, vēlme zināt patiesību bieži izraisa spriedzi attiecībās ar draugiem, it īpaši, kad viņa izmeklē Klārka pagātni. Kad aktrise uzzināja par "Smolvilu", viņa domāja piedalīties noklausīšanā uz Lanas Lengas lomu, tomēr vēlāk divas reizes pretendēja uz Hlojas Salivanas lomu. Tēls tika radīts speciāli seriālam, vēlāk tas ticis izmantots arī komiksos. Sems Džonss attēlo Pītu Rosu, vienu no Klārka labākajiem draugiem. Viņš ir pirmais, kam Klārks izstāsta savu noslēpumu. Pīts ir iemīlējies Hlojā, taču to patur noslēpumā Klārka—Lanas—Hlojas mīlas trijstūra dēļ. Džonsa attēlotais tēls pameta seriālu trešās sezonas noslēgumā, taču parādījās vienā septītās sezonas sērijā. Džonss bija pēdējais no galvenā aktieru sastāva, kas ticis izraudzīts lomai. Gohs un Millars redzēja Džonsu tikai četras dienas pirms pirmās sērijas filmēšanas sākšanas. Annete O'Tūla attēlo Martu Kentu, Klārka pamāti. Viņa kopā ar vīru Džonatanu dod Klārkam padomus, kā tikt galā ar pieaugošajām spējām. Piektajā sezonā pēc vīra nāves viņa pieņem Džonatana izcīnīto vietu štata Senātā, savukārt 6. sezonā iekļūst ASV Senātā, pēc tam viņa ir piedalījusies vienīgi kā viese. Sākotnēji Martas Kentas lomai tika izraudzīta Sintija Etingere, taču filmēšanas laikā tika saprasts, ka viņa nav īstā aktrise šai lomai. O'Tūla filmējās seriālā The Huntress, kad tika filmēta sākotnējā "Smolvilas" pilot sērija ar Etingeri. Laikā, kad seriāla veidotāji meklēja jaunu aktrisi Martas Kentas lomai, tika atcelts seriāls The Huntress, tādējādi ļaujot O'Tūlai pieņemt šo lomu. Aktrise iepriekš attēloja Lanu Lengu filmā "Supermens 3". Džons Šneiders attēlo Džonatanu Kentu, Klārka patēvu. Viņš visiem spēkiem cenšas aizsargāt sava dēla noslēpumu. Aktieris pameta seriālu pēc 100. sērijas, kurā viņa tēls mira uzvarēto vēlēšanu naktī no sirdslēkmes. Seriāla autoriem patika ideja šai lomai izraudzīties Šneideru, kas bija jau pazīstams kā Bo Djūks seriālā The Dukes of Hazzard. Ēriks Džonsons attēlo Vitniju Fordmenu, Lanas draugu pirmajā sezonā, kas kļūst greizsirdīgs no Klārka un Lanas topošajām attiecībām, atriebjoties viņš arī pazemoja Klārku. Pirms pievienoties jūras spēkiem un dienēt Afganistānā, viņš cenšas uzlabot attiecības ar Klārku. Viņš pameta seriālu pēc pirmās sezonas, tomēr piedalījās otrās sezonas sērijā Visage, kurā tika atklāts, ka Fordmens ir kritis kaujā, un ceturtās sezonas sērijā Façade, Klārka atmiņu atskatā par pirmo gadu vidusskolā. Džonsons izteica prieku par to, kādā veidā viņa tēls ir miris. Aktieris piedalījās arī Klārka un Leksa lomu noklausīšanā, tomēr ieguva Vitnija lomu. Džons Glovers attēlo Laionelu Lutoru, Leksa tēvu. Viņš palīdzēja Kentiem adoptēt Klārku bez jebkādām juridiskām problēmām vai jautājumiem par viņa izcelsmi. Glovers centās tēlu padarīt tādu, kas varētu norūdīt Leksu. Viņš uzlūkoja Laionelu kā bagātu un ietekmīgu uzņēmēju, kas bija vīlies savā dēlā un mēģina padarīt Leksa dzīvi grūtāku. Šis tēls tika radīts speciāli "Smolvilai", nodrošinot paralēlu tēlu Kentiem. Seriāla pirmajā sezonā Glovers bija iekļauts regulārajā aktieru sastāvā, otrajā—septītajā sezonā — galvenajā aktieru sastāvā, septītās sezonas beigās Lekss viņu nogalināja, savukārt devītajā un desmitajā sezonā seriālā parādījās paralēlā visuma tēla versija. Džensens Eklss attēlo Džeisonu Tigu, Lanas draugu ceturtajā sezonā. Viņš pārvācas uz dzīvi Smolvilā no Parīzes, Francijas, kad uz mājām aizbrauc Lana. Viņš iekārtojas darbā par skolas amerikāņu futbola komandas trenera palīgu, tomēr tika atlaists, kad atklājās Lanas un Džeisona attiecības. Sezonas beigās tika atklāts, ka viņš kopā ar māti meklē trīs Kriptona akmeņus. Ceturtajā sezonā viņš bija galvenajā aktieru sastāvā, tāpat viņam bija līgums par dalību piektajā sezonā, tomēr viņa tēls vairs neparādījās seriālā saistību dēļ ar Supernatural. Ērika Diransa attēlo Luisu Leinu, Hlojas māsīcu. Viņa ierodas Smolvilā, lai izmeklētu Hlojas nāves apstākļus. Izmeklēšanas laikā viņa palika pie Kentiem. Vēlāk viņa kļūst par laikraksta Daily Planet reportieri. Seriāla producenti vienmēr lūkojās, kā iekļaut seriālā Luisas tēlu, un pieņēma lēmumu, ka Hlojas nāve varētu būt īstais brīdis. Diransa šai lomai tika izraudzīta vienīgi trīs dienas pirms filmēšanas sākšanas un sākotnēji varēja piedalīties tikai četrās sērijās, pamatojoties uz līguma ar Warner Bros.. Ārons Ešmors attēlo Džimiju Olsenu, Hlojas draugu, kas arī strādā Daily Planet. Sestajā sezonā viņš bija regulārajā aktieru sastāvā, savukārt septītajā sezonā bija galvenajā aktieru sastāvā. Stāstot par tikšanu pie lomas, Ešmors bijis ļoti priecīgs par to. Pēc trim seriālā pavadītām sezonām Ešmora tēls tika nogalināts. Seriāla pēdējā sērijā viņš attēlo jaunāku Džimiju. Lora Vandervorta attēlo Karu, Klārka bioloģisko māsīcu. Viņa tika nosūtīta uz Zemi, lai pieskatītu Klārku, taču bija iestrēgusi savā kuģī uz 18 gadiem (uz Zemi tika nosūtīta kopā ar Klārku). Kara izkļuva brīvībā vienīgi sestās sezonas pēdējā sērijā. Viņai ir visas Klārka spējas, tai skaitā lidotprasme. Septītās sezonas beigās tika atklāts, ka viņa ir iestrēgusi fantomu zonā. Vēlāk viņa parādījās trijās sērijās astotajā un desmitajā sezonā. Džastins Hārtlijs attēlo Oliveru Kvīnu/Zaļo bultu, Queen Industries valdes priekšsēdētāju un vienu no supervaroņu komandas. Hārtlijs sestajā un septītajā sezonā bija regulārajā aktieru sastāvā, savukārt astotajā sezonā iekļuva galvenajā aktieru sastāvā. Džastins bija pirmā seriāla producentu izvēle Kvīna lomas attēlošanai. Viņa tēls tika ieviests seriālā, lai sapurinātu Klārka un Luisas dzīves, kā arī lai sniegtu Klārkam citu skatījumu uz to, kā apkarot noziedzību. Semjuels Vitvers attēlo Deivisu Blūmu, medicīnas darbinieku, kas cīnās ar savu ļauno pusi. Blūms ir "Smolvilas" Dūmsdeja interpretācija. Viens no seriāla producentiem Braiens Pītersons skaidroja, ka ar Maikla Rozenbauma seriāla pamešanu, izpildproducenti meklēja jaunu ļaundari, kas būtu tikpat "liels kā Lekss", un Dūmsdejs atbilda viņu meklētajam. Kesidija Frīmena attēlo Tesu Merseri, LuthorCorp jauno valdes priekšsēdētāju, Leksa aizvietotāju. Sākotnēji viņa cenšas atrast Leksu un sāk domāt, ka Klārks viņai varētu palīdzēt, taču vēlāk viņa kļūst par skatu torņa uzraudzi. Desmitajā sezonā tiek atklāts, ka Tesa ir Laionela Lutora nelikumīgā meita. Kallums Blu attēlo Zodu, Kriptona noziedznieka vecumā jauna versija, kas vēlāk tiek nosūtīts uz fantomu zonu. Viņa tēls pirmoreiz tiek pieminēts piektajā sezonā, kad Breiniaks izmanto Leksa ķermeni, lai tajā iesūtītu Zoda garu. Vēlāk Zods (šoreiz kā majors Zods, nevis ģenerālis Zods) devītajā sezonā kļūst par Klārka galveno pretinieku. David Lambert. «The Complete Series on DVD: Timeframe, Packaging, New Extras and Answer to 'Why Not On Blu-ray?'». TVShowsOnDVD.com, 2011. gada 26. aprīlis. Arhivēts no oriģināla, laiks: 2011. gada 29. aprīlī. Skatīts: 2011. gada 26. aprīlis. Vikikrātuvē par šo tēmu ir pieejami multivides faili. Skatīt: Smolvila. Leģenda par Supermenu. Oficiālā tīmekļa vietne IMDb profils (angliski) AllMovie profils (angliski) TV.com profils (angliski) Metacritic profils (angliski) Rotten Tomatoes profils (angliski)