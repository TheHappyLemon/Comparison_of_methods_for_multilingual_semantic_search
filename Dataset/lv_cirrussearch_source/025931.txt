Igors Kravčuks (krievu: Игорь Александрович Кравчук; dzimis 1966. gada 13. septembrī) ir bijušais krievu hokejists, aizsargs. Karjeras laikā kļuvis par divkārtēju Olimpisko čempionu un tikai vienu no astoņiem hokejistiem, kas izcīnījuši četras Olimpiskās medaļas. Karjeras pirmo pusi Kravčuks aizvadīja PSRS hokeja čempionātā, taču tad pārcēlās uz NHL, kopumā 12 sezonās aizvadot 699 spēles un atzīmējoties ar 274 rezultativitātes punktiem. Pašlaik (2014) Kravčuks ir KHL kluba Čerepovecas "Severstal" galvenā trenera palīgs. Hokejista karjeru pieaugušo komandā Kravčuks sāka 1982.—83. gada sezonā, kad debitēja PSRS hokeja čempionāta vienībā Ufas "Salavat Julajev". Dzimtajā Ufā aizsargs spēlēja līdz 1986.—87. gada sezonai, taču tad pievienojās Maskavas CSKA. CSKA sastāvā Kravčuks spēlēja līdz pat 1991.—92. gada sezonas vidum, kad pārcēlās uz Ziemeļameriku. 1991.—92. gada sezonā Kravčuks debitēja NHL vienības Čikāgas "Blackhawks" sastāvā. Aizsargam izdevās nostiprināties NHL, lai gan jau nākamajā sezonā Kravčuks tika aizmainīts uz Edmontonas "Oilers" vienību. 1993.—94. gada sezona bija pirmā pilnā sezona, ko Kravčuks aizvadīja NHL. "Oilers" rindās viņš spēlēja līdz pat 1995.—96. gada sezonas vidum, kad nonāca Sentluisas "Blues" rindās. 1997. gada vasarā hokejists noslēdza līgumu ar Otavas "Senators". 1997.—98. gada sezonā Kravčuks vienīgo reizi savā NHL karjerā spēlēja NHL Visu Zvaigžņu spēlē. "Senators" Kravčuks spēlēja līdz 2000.—01. gada sezonai, kuras vidū tika aizmainīts uz Kalgari "Flames". 2002.—03. gada sezonā hokejists aizvadīja septiņas spēles Floridas "Panthers" rindās, līdz ar tām noslēdzo profesionālā spēlētāja karjeru. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)