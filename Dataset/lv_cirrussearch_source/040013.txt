Sauber ir Šveices autosporta komanda, kura piedalījās sākotnēji salonautomobiļu čempionātos un no 1993. līdz 2005. gadam — Formula 1 čempionātā. Komanda vairākus gadus piederēja BMW un piedalījās ar nosaukumu BMW Sauber. 2010. gadā komanda pēc īpašnieka maiņas atjaunoja nosaukumu Sauber. Visā Sauber F1 piedalīšanās laikā komanda nav izcīnījusi nevienu pole position vai uzvaru (neskaitot BMW Sauber periodu). Sauber 1970. gadā dibināja Pēteris Zaubers un nosauca komandu savā vārdā. No 1970. līdz 1990. gadiem, ar pārtraukumiem, komanda piedalījās salonautomobiļu čempionātos. 1980. gados Mercedes-Benz sāka apgādāt komandu ar dzinējiem, vēlāk komanda kļuva par Mercedes oficiālo rūpnīcas komandu. 1989. gadā Lemānas 24 stundu sacīkstēs komanda ieguva pirmās divas vietas. 1989. un 1990. gadā Sauber kļuva par Pasaules Salonautomobiļu čempionāta uzvarētājiem. 1979. gadā Sauber piedalījās Šveices F3 čempionātā, izmantojot Lola formulas. Komandas piloti Beats Blaters, Edijs Kobelts un Makss Velti ierindojās, attiecīgi, 1., 2. un 4. vietā kopvērtējumā. Velti vēlāk kļuva par komandas sporta direktoru. Mercedes turpināja slepus finansēt komandu, lai arī oficiāli ar to pārtrauca attiecības. Melnās Sauber formulas pirmo reizi F1 sacīkstē bija redzamas 1993. gada Dienvidāfrikas Grand Prix. C12, komandas pirmo modeli, izstrādāja Hārvijs Postletvaits, kurš komandu pameta pirms sezonas sākuma. Sauber izmantoja Ilmor dzinējus. Jirki Jervilehto jau pirmajā sacīkstē spēja finišēt punktos (5. vieta), bet otrs pilots, Kārlis Vendlingers, izstājās. Nākamajās divās sacīkstēs nefinišēja neviens no Sauber pilotiem. Sanmarīno Grand Prix Jervilehto bija ceturtais. Pēdējā aplī viņš izstājās ar dzinēja defektu, tomēr tas nemaksāja viņam vietu, jo visi, kas bija aiz viņa bija vairākus apļus aiz muguras. Tie bija pēdējie Jervilehto punkti tosezon, pārējos izcīnīja Vendlingers. Viņa labākais rezultāts arī bija ceturtā vieta, kuru viņš sasniedza Itālijā. Sezonas beigās viņi bija dalītā sestajā vietā konstruktoru kausā ar 12 punktiem. 1994. gadā komandā brauca Vendlingers un Heincs Haralds Frencens. Komanda sāka oficiāli lietot Mercedes dzinējus. Pirmajās trīs sacīkstēs tika izcīnīti punkti, tomēr Monako Grand Prix (ceturtajā sacīkstē) Karls Vendlingers piedzīvoja smagu avāriju treniņbraucienos un vairākas nedēļas bija komā. Otrs pilots, Frencens, sacīkstē nepiedalījās, jo komanda atsauca dalību. Atlikušo sezonas daļu Vendlingera vieta tika dota gan Jervilehto, gan de Čezarisam. Andrea de Čezariss Francijas Grand Prix spēja izcīnīt vienu punktu. Frencens, savukārt, punktus guva trīs reizes pēc Vendlingera avārijas. Kopvērtējumā Sauber bija astotie ar 12 punktiem. 1995. gadā komanda sāka lietot Ford dzinējus, jo Mercedes sāka sadarbību ar McLaren. Sauber parakstīja 10 gadus ilgu sponsorēšanas līgumu ar enerģijas dzērienu ražotāju Red Bull un firmas īpašnieks Dītrihs Matešics nopirka daļu komandas. Par komandas komerciālo direktoru iecēla Frici Kaizeru. Kārlis Vendlingers atgriezās pie stūres pēc gandrīz gadu ilgas ārstēšanās, tomēr viņš vairs nebrauca tik ātri, tāpēc tika aizvietots ar francūzi Bujonu. Itālijas Grand Prix Frencenam izdevās izcīnīt 3. vietu: Sauber komandas pirmo pjedestālu. Viņš atpalika 7 sekundes no otrās vietas un 24 no pirmās. Sezonas beigās Sauber bija septītie Konstruktoru kausa ieskaitē ar 18 punktiem. Kārlis Vendlingers atgriezās uz pēdējām divām sacīkstēm. 1996. gadā par Frencena komandas biedru kļuva brits Džonijs Herberts. Vislabāk viņiem veicās slapjajā Monako Grand Prix, kad finišēja 4 piloti no 22. Herberts un Frencens (attiecīgi 3. un 4. vieta) bija vienīgie komandas biedri, kuri spēja finišēt šajā sacīkstē. Sezonas beigās viņiem bija 11 punkti un, kārtējo reizi, konstruktoru ieskaitē 7. vieta. Sakarā ar Stewart komandas izveidošanu Ford paziņoja, ka 1997. gadā pārtrauks dzinēju piegādi Šveices komandai. Tādēļ 1996. gada beigās tika parakstīts līgums ar Malaizijas kompāniju Petronas par sponsorēšanu un dzinēju ražošanu. Tomēr sakarā ar ekonomisko krahu Āzijā, Petronas nespēja veikt savu uzdevumu. Tā vietā Petronas no Ferrari pirka jau gatavus dzinējus un ar nosaukumu Petronas tos piegādāja Sauber. Viņi izveidoja arī firmu Sauber Petronas Engineering, lai ražotu ātrumkārbas, kuras bija gandrīz identiskas Ferrari lietotajām. Sauber strādāja arī daži Ferrari mehāniķi, tostarp, galvenais dizaineris Osamu Goto. Heincs Haralds Frencens devās uz Williams, bet Herberts palika Sauber. Viņam sākotnēji piebiedrojās Nikolā Larīni. Lai arī itālis spēja vienreiz gūt punktus, viņš tika aizvietots ar Džanni Morbidelli, kurš pēc dažām sacīkstēm guva savainojumu un tika aizvietots ar Norberto Fontanu. Lai gan Morbidelli atgriezās trasē, Fontanam atkal viņu nācās aizvietot pēc savainojuma. Pēdējā sacīkstē Ferrari pilots Mihaels Šūmahers zaudēja titulu Williams braucējam Vilnēvam un tika diskvalificēts par bīstama incidenta izraisīšanu. 2006. gadā Fontana atzinās, ka Ferrari sakarā ar ciešo sadarbību lūdza Sauber pilotiem aizkavēt Vilnēvu, ja viņiem būs tāda iespēja. Herberts Ungārijas Grand Prix ieguva 3. vietu. 1998. gadā Herbertam piebiedrojās Žans Alezī. Francūzis Beļģijā spēja izcīnīt 3. vietu, atkārtojot komandas labāko sniegumu. Pēc trim gadiem Sauber Džonijs Herberts pameta komandu, lai dotos uz Stewart. Viņa vietu aizpildīja 1999. gadā Pedru Dinišs. Viņš izcīnīja trīs punktus, par vienu vairāk, nekā Alezī. Visās reizēs, kad kāds Sauber pilots tosezon izcīnīja punktus, tas notika finišējot 6. vietā, respektīvi, izcīnot vienu punktu. Alezī pameta komandu pēc sezonas, ļaujot par Diniša komandas biedru kļūt Mikam Salo, kurš pirms gada vairākas sacīkstes bija Mihaela Šūmahera aizvietotājs Ferrari pēc viņa avārijas Lielbritānijā. Tajā pašā gadā komandu pameta sporta direktors Fricis Kaizers. Pirmajā sacīkstē Salo tika diskvalificēts par neatbilstošu priekšējo antispārnu (pirms diskvalifikācijas viņš bija sestais), bet otrajā sacīkstē abi piloti nepiedalījās, jo treniņbraucienos un kvalifikācijā aizmugurējie antispārni neturējās klāt pie formulām un nolūza braucienu laikā. Salo tomēr spēja sezonā izcīnīt sešus punktus un ierindot Sauber astotajā vietā kopvērtējumā. 2001. gadā Sauber brauca divi citi piloti: Niks Heidfelds un Kimi Reikenens. Red Bull īpašnieks Matešics vēlējās, lai komandā brauktu Enrike Bernoldi. Tā kā viņa vēlme netika izpildīta, uzņēmējs pārdeva savas akcijas Zauberam. Tās vēlāk tika pārdotas Credit Suisse. Abi brauca pārliecinoši un sasniedza labus rezultātus: Heidfeldam izdevās tikt uz goda pjedestāla Brazīlijā. Reikenens pēc sezonas devās uz McLaren, tomēr par iegūto naudu komanda varēja uzbūvēt vēja tuneli Hinvilā. Raikonena vietu ieņēma testpilots Felipe Masa. Abi piloti izcīnīja punktus, tomēr Masa bieži iesaistījās strīdīgos incidentos un par to tika kritizēts. Viņš saņēma 10 vietu sodu pēc Itālijas Grand Prix, tāpēc viņu aizvietoja Heincs Haralds Frencens, kurš sezonu uzsāka vēlāk bankrotējušajā Arrows. Tika arī paziņots par to, ka Frencens 2003. gadu aizvadīs Sauber. Heidfelds palika un komandā brauca divi vācieši. Frencenam ASV Grand Prix izdevās otro reizi savā karjerā kā Sauber pilotam izcīnīt 3. vietu. Tā kā Niks Heidfelds devās uz Jordan, bet Frencens beidza karjeru, 2004. gadā komandā brauca itālis Džankarlo Fizikella un Felipe Masa, kurš atgriezās sacīkstēs pēc viena gada malā. Viņi izcīnīja 34 punktus, visvairāk komandas vēsturē. Tā bija otrā sezona ar jauno punktu sistēmu, kas atalgoja arī 7. un 8. vietas ieguvējus. 2005. gadā Fizikella devās uz Renault, tāpēc Sauber sāka braukt eksčempions Žaks Vilnēvs. Komanda sāka lietot Michelin riepas. Vilnēvs pārspēja Felipi Masu sezonas kopvērtējumā. Pamatraksts: BMW Sauber 2005. gada vidū tika paziņots, ka BMW ir nopirkuši Sauber un no 2006. gada brauks ar nosaukumu BMW Sauber. Komandas šasijas arī turpmāk tika būvētas Hinvilā, savukārt dzinēji tiek ražoti Minhenē. Vilnēvs saglabāja savu vietu komandā līdz sezonas vidum, kad pēc avārijas viņš ļāva Robertam Kubicam piedalīties nākamajā Grand Prix un vēlāk arī atlikušajā sezonā, jo viņš beidza karjeru. Niks Heidfelds, kurš agrāk brauca gan Sauber, gan Williams BMW, kļuva par otro pilotu. Neskaitot šos trīs braucējus, sacīkstēs ar BMW Sauber braucis ir arī Sebastiāns Fetels. Liela daļa Sauber sponsoru sākotnēji kļuva par BMW Sauber sponsoriem, tostarp, Petronas un Credit Suisse (beidza sponsorēt komandu 2009. gadā). 2009. gada sezonas vidū BMW vadība paziņoja, ka pārtrauks dalību Formula 1. Septembrī komanda tika pārdota uzņēmumam Qadbak, tomēr, tā kā tas nevarēja pierādīt, ka būs pietiekami līdzekļu, lai komandu finansētu, darījums tika atcelts un komandu vēlāk pārdeva atpakaļ Pēterim Zauberam. 12. martā Starptautiskā Automobiļu federācija paziņoja, ka komanda piedalīsies 2010. gadā. Sauber lieto Ferrari dzinējus. Šveices laikraksts Blick paziņoja, ka komandu sauks Team Sauber F1. Līdz 2012. gada beigām komandas piloti bija Kamui Kobajaši un Serhio Peress. Sacīkstēs treknrakstā sāktas no pirmās starta pozīcijas. Sacīkstēs slīprakstā ir uzrādīts ātrākais apļa laiks. «Marciello named Sauber reserve driver». GPUpdate.net (JHED Media BV). 2014. gada 31. decembris. Skatīts: 2014. gada 31. decembris. James Galloway. «Sauber extend long-standing Ferrari engine partnership into 2014 and beyond». Sky Sports F1 (British Sky Broadcasting Group plc), 2013. gada 4. oktobris. Skatīts: 2013. gada 4. oktobris. «Sauber AG». F1 Technical. «Sauber». GP Encyclopedia. «Red Bull». GP Encyclopedia. «Monaco GP, 1996». GP Encyclopedia. «BMW Sauber». GP Encyclopedia. «Credit Suisse End Sponsorship of BMW Sauber». autoevolution. 2009.01.20. «ESPN F1 | Formula 1 news and live F1 coverage». En.f1-live.com. Skatīts: 2009-12-15. Oficiālā mājaslapa (angliski) (vāciski)