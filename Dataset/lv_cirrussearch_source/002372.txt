Aloizs Arnolds Švarcenegers (vācu: Alois Arnold Schwarzenegger; dzimis 1947. gada 30. jūlijā Tālā, Austrijā) ir ASV aktieris, modelis, kultūrists, biznesmenis, filantrops, aktīvists un politiķis. Švarcenegers guva plašu ievērību ar piedalīšanos dažādās Holivudas filmās, it īpaši izpelnījās atzinību par galveno lomu, Terminatoru, filmās "Terminators" (1984), "Terminators 2: Pastarā diena" (1991) un "Terminators 3: Mašīnu sacelšanās" (2003). Iesaistījies politikā, kā ASV Republikāniskās partijas pārstāvis kļuvis par 38. Kalifornijas gubernatoru. Amatā pavadījis divus termiņus — no 2003. līdz 2011. gadam. Švarcenegers piedzima 1947. gadā Austrijā, Tālas ciematā netālu no Grācas. Pusaudža gados sāka nodarboties ar sportu, spēlēja futbolu, bet 15 gadu vecumā izvēlējās trenēties kultūrismā. 20 gadu vecumā viņš kļuva par "Misteru Visumu" (Mr. Universe) starptautiskās amatieru kultūristu sacensībās, būdams visjaunākais, kas jebkad ieguvis šo titulu. 1968. gada septembrī, 21 gada vecumā, Švarcenegers pārcēlās uz ASV, ar pavisam minimālām angļu valodas zināšanām. 1970. gadā Ņujorkā viņš kļuva par "Misteru Olimpiju" (Mr. Olympia) starptautiskās profesionāļu kultūristu sacensībās. Šo titulu viņš ieguvis pavisam septiņas reizes. 1969. gadā Švarcenegers pievērsās kinoaktiera karjerai. Viņš ieguva Zelta globusa balvu kā labākais aktieris-debitants par lomu filmā Stay Hungry (1976). Plašas publikas ievērību Švarcenegers ieguva pēc Konana lomas atveidošanas filmā "Konans Barbars" (1982), kas guva lielus komerciālus panākumus. Vēl lielākus panākumus Švarcenegers guva Džeimsa Kemerona filmā "Terminators" (1984). Par Terminatora lomu viņš tika nominēts Saturna balvai. Ieguvis MTV kino balvu kā labākais aktieris par Terminatora lomu nākamajā filmā "Terminators 2: Pastarā diena" (1991). 1987. gadā Švarcenegeram piešķīra zvaigzni Holivudas Slavas alejā. Vēlreiz Zelta globusa balvai (kā labākais aktieris komēdijā vai muzikālā filmā) tika nominēts par lomu filmā "Juniors" (Junior, 1994). Filmējies tādās pazīstamās filmās kā "Komando" (1985), "Plēsoņa" (1987), "Skrienošais cilvēks" (The Running Man, 1987), "Sarkanā tveice" (1988), "Dvīņi" (1988), "Atcerēties visu" (1990), "Bērnudārza policists" (Kindergarten Cop, 1990), "Pēdējais varonis" (1993), "Patiesie meli" (True Lies, 1994), "Sargs" (Eraser, 1996), "Pasaules gals" (End of Days, 1999), "Sestā diena" (The 6th Day, 2000), "Netiešie bojājumi" (Collateral Damage, 2002). Viena no pēdējām šī perioda filmām ir "Terminators 3: Mašīnu sacelšanās" (2003). Švarcenegers ilgu laiku ir bijis ASV Republikāniskās partijas biedrs. Politisko darbību uzsāka, piedaloties 1988. gada ASV prezidenta vēlēšanu kampaņā kā Džordža H. V. Buša atbalstītājs. No 1990. līdz 1993. gadam Švarcenegers bija Prezidenta Fitnesa un sporta padomes priekšsēdētājs. Pārstāvēdams republikāņus, Švarcenegers 2003. gada 7. oktobrī tika ievēlēts par Kalifornijas gubernatoru. 2003. gada 17. novembrī viņš uzsāka darbu kā 38. Kalifornijas gubernators. 2006. gada 7. novembrī Švarcenegers tika vēlreiz ievēlēts šajā amatā. 2011. gada 3. janvārī viņu šajā amatā nomainīja Džerijs Brauns. Pēc gubernatora amata atstāšanas Švarcenegers atkal pievērsās kinoaktiera karjerai. 2012. gadā viņš piedalījās filmā "Neiznīcināmie 2". Starp pēdējām filmām, kurās filmējies Švarcenegers, ir turpinājums Terminatora filmu sērijai — filma "Terminators: Genisys" (2015). Švarcenegers darbojas arī kā producents. Par TV dokumentālo seriālu Years of Living Dangerously (9 sērijas, 2014) Švarcenegers kopā ar citiem seriāla producentiem saņēmis Emmy balvu.      galvenā loma filmā «Profile: Arnold Schwarzenegger». BBC. Švarcenegers atstāj Kalifornijas gubernatora amatu «'Expendables 2' Sets Action Dream Trio: Arnold Schwarzenegger, Bruce Willis Join Sly Stallone». deadline.com. Vikikrātuvē par šo tēmu ir pieejami multivides faili. Skatīt: Arnolds Švarcenegers. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski) Oficiālā tīmekļa vietne IMDb profils (angliski) AllMovie profils (angliski) Box Office Mojo profils (angliski)