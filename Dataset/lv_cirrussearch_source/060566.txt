Kodīgā gundega (Ranunculus acris) ir daudzgadīgs gundegu dzimtas lakstaugs. Auga garums no 20 līdz 80 cm, bet var arī sasniegt vienu metru vai vairāk un ir atkarīgs no augšanas vietas. Saknenis īss, ar daudzām bārkšsaknēm. Stublājs stāvs, zarains, kails vai ar īsiem piekļautiem matiņiem, pie pamatnes dobs. Stublāja augšdaļa maz aplapota. Lapojumu veido galvenokārt piezemes lapas, kā arī lapas stublāja apakšdaļā. Apakšējās lapas ar kātiem, piecplūksnainas. Augšlapas sēdošas, staraini dalītas vai šķeltas. Ziedi pa vienam garu ziedkātu galā. Vainglapas zeltaini dzeltenas, to garums ap 1 cm. Kauslapas vairāk vai mazāk pieliekušās pie vainaglapām. Zieda kāts gluds. Zied no maija līdz oktobrim. Augļi — riekstiņi, līdz 0,3 cm gari. Plaši izplatīta un parasta suga Britu salās, lielākajā ziemeļu un centrālās Eiropas daļā, Austrālijā, Jaunzēlandē, daļā Ziemeļamerikas un Āzijas. Latvijā sastopama visā valsts teritorijā. No atsevišķiem eksemplāriem līdz monodominantām grupām sastopama dažādās pļavās, sausos mežos, krūmājos, kā arī nezālienēs. Labs nektāraugs. Ir indīgs, jo satur protoanemonīnu. Var saindēties ar svaigi plūktiem augiem. Izžāvēts augs nav indīgs. Latvijas daba. Sugu enciklopēdija: Kodīgā gundega Ranunculus acris L. First Nature. Your Wildlife Window on the World Wide Web: Ranunculus acris — Meadow Buttercup Vikikrātuvē par šo tēmu ir pieejami multivides faili. Skatīt: Kodīgā gundega. Encyclopædia Britannica raksts (angliski) Encyclopædia of Life raksts (angliski)