Denvera (angļu: Denver, izrunā: [ˈdɛnvər]) ir pilsēta Amerikas Savienotajās Valstīs, Kolorādo štata administratīvais centrs. Tā ir arī štata visapdzīvotākā pilsēta. Pilsētā dzīvo aptuveni 620 tūkstoši iedzīvotāju, bet tās aglomerācijā iedzīvotāju skaits sasniedz gandrīz 2,6 miljonus. Denverā atrodas Savienoto Valstu bronhiālās astmas nacionālais centrs. Pilsētā ir arī divas universitātes. Denvera ir dibināta 1858. gada novembrī Kanzasas teritorijas rietumos. Tā bija kalnrūpniecības pilsētiņa. Pilsētiņa tika nosaukta Kanzasas teritorijas gubernatora Džeimsa Viljama Denvera vārdā. 1861. gada 28. februārī tika dibināta Kolorādo teritorija. 1867. gadā Denvera kļuva par teritorijas administratīvo centru. 1876. gadā tika izveidots Kolorādo štats, ko pievienoja Amerikas Savienotajām Valstīm. Līdz 1890. gadam iedzīvotāju skaits pilsētā bija pieaudzis līdz 106 tūkstošiem. 20. gadsimta sākumā Denverā sāka ražot Brass Era automašīnas. 1970. gadā Denvera pieteicās rīkot 1976. gada ziemas olimpiskās spēles un tā arī ieguva rīkotājpilsētas statusu, bet tās gala rezultātā pagaidām vienīgo reizi vēsturē tika pārceltas uz citu pilsētu — uz Insbruku. Denvera atrodas starp Klinšu kalniem un Lielajiem līdzenumiem. Denveras centrs atrodas Sautplatas upes austrumu krastā. Pilsētas kopējā platība ir 401,3 km², no kuriem 4,1 km² jeb 1,03% ir ūdeņi. Denveras pilsēta un apgabals robežojas ar trim citiem apgabaliem: ar Adamsa apgabalu ziemeļos un austrumos, ar Arapaho apgabalu dienvidos un austrumos un ar Džefersona apgabalu rietumos. Pilsētas augstums virs jūras līmeņa ir no 1540 līdz 1700 metriem. Nacionālajā basketbola asociācijā Denveru pārstāv Denveras "Nuggets", Nacionālajā hokeja līgā to pārstāv Kolorādo "Avalanche", bet Nacionālajā futbola līgā — Denveras "Broncos". Augstākajā beisbola līgā spēlē Kolorādo "Rockies". Denverai ir šādas sadraudzības pilsētas (iekavās norādīts gads, kad dibinātas šīs saistības): Bresta, Francija (1948); Takajama, Japāna (1960); Nairobi, Kenija (1975); Karmīla, Izraēla (1977); Kvernavaka, Meksika (1983); Potenca, Itālija (1983); Čennai, Indija (1984); Kuņmina, Ķīna (1985); Aksuma, Etiopija (1995); Ulanbatora, Mongolija (2001). https://data.census.gov/cedsci/table?q=United%20States&tid=DECENNIALPL2020.P1; pārbaudes datums: 21 septembris 2021. https://data.census.gov/cedsci/table?t=Populations%20and%20People&g=0100000US,%241600000&y=2020; ASV Tautas skaitīšana 2020. gadā; redaktors: ASV Tautas skaitīšanas birojs; pārbaudes datums: 1 janvāris 2022. Vikikrātuvē par šo tēmu ir pieejami multivides faili. Skatīt: Denvera. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)