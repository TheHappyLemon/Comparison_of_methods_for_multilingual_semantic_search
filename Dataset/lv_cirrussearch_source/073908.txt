Augsburga (vācu: Augsburg, izrunā: [ˈaʊksbʊʁk]) ir neatkarīga pilsēta Vācijas dienvidos, Bavārijas federālajā zemē, vēsturiskajā Švābijas reģionā. Pēc iedzīvotāju skaita Augsburga ir trešā lielākā pilsēta Bavārijā; 2021. gadā tajā dzīvoja 296 tūkstoši iedzīvotāju. Pilsēta atrodas 50 km uz rietumiem no Minhenes, Lehas krastos, kur tajā ieplūst Vertahas upe. Augsburga ir nozīmīgs transporta mezgls. Augsburgas ūdens pārvaldības sistēma 2019. gadā tika iekļauta UNESCO Pasaules mantojuma sarakstā. Augsburgu 15. gadā p.m.ē. dibināja Romas impērija ar nosaukumu Augusta Vindelicum jeb Augusta Vindelicorum. Tā ir viena no vecākajām Vācijas pilsētām. No mūsu ēras 30. gada tā bija Romas provinces Rētijas administratīvais centrs. 1156. gadā Augsburga ieguva pilsētas tiesības. No 1276. līdz 1803. gadam Augsburga bija Svētās Romas impērijas brīvpilsēta. Pilsētai bija nozīmīga loma Reformācijā; tur 1555. gadā tika parakstīts Augsburgas miera līgums. Pilsētā ir dzimis inženieris un izgudrotājs Rūdolfs Dīzels. 1893. gadā viņš patentēja dīzeļdzinēju. Augsburgā vēsturiski ir bijusi augsti attīstīta tekstilrūpniecība. Šī iemesla dēļ tā ir saukta arī par “vācu Mančestru”. Vēl attīstīta ir mašīnbūve, elektrotehnikas un elektronikas ražošana. Augsburgā bāzējās industriālo robotu un rūpnīcu automatizācijas sistēmu uzņēmums KUKA. Agrāk bāzējās arī smago automašīnu ražotājs MAN (A burts šajā abreviatūrā apzīmē Augsburgu), bet tagad uzņēmuma galvenā mītne ir pārcelta uz Minheni. Augsburgā atradās arī nu jau bijušā aviācijas rūpniecības uzņēmuma Messerschmitt galvenā mītne. Augsburgā bāzējās divi profesionāli sporta klubi — FC Augsburg (futbols) un Augsburger Panther (hokejs). Augsburgā dzimuši vai dzīvojuši: Jakobs Fugers (vācu: Jakob Fugger, 1459—1525), baņķieris, tirgotājs un uzņēmējs, viens no sava laika bagātākajiem cilvēkiem Leopolds Mocarts (vācu: Johann Georg Leopold Mozart; 1719—1787), vācu komponists, mūzikas skolotājs un vijolnieks 2022. gada Vācijas pašvaldību reģistrs; pārbaudes datums: 7 oktobris 2023. «Water Management System of Augsburg» (angļu). whc.unesco.org. Skatīts: 2022. gada 18. jūlijā. Vikikrātuvē par šo tēmu ir pieejami multivides faili. Skatīt: Augsburga. Brockhaus Enzyklopädie raksts (vāciski) Mūsdienu Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski) Encyclopædia Universalis raksts (franciski) Ebreju enciklopēdijas raksts (angliski)