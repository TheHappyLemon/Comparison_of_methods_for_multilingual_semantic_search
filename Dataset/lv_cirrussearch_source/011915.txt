Brendons Bočenskis (angļu: Brandon Bochenski; dzimis 1982. gada 4. aprīlī) ir bijušais amerikāņu hokejists, malējais uzbrucējs, Kazahstānas hokeja izlases dalībnieks. Karjeras laikā aizvadījis 156 spēles Nacionālajā hokeja līgā. Karjeras nogalē aizvadījis astoņas sezonas KHL vienībā Astanas "Baris". 2020. gada jūnijā Bočenskis tika ievēlēts par Ziemeļdakotas štata pilsētas Grandforksas mēru. Savu profesionālā spēlētāja karjeru Bočenskis uzsāka vien 2004. gadā, kad aizvadīja sezonu AHL klubā Bingemtonas "Senators". 2005.—06. sezonā Brendons savu laiku dalīja jau starp Bingemtonu un NHL klubu Otavas "Senators". Sezonas vidū gan hokejists tika aizmainīts uz Čikāgas "Blackhawks" vienību. Arī turpmākajās sezonās Bočenskis bieži tika mainīts no viena kluba uz otru, nākamo divu sezonu gaitā spēlējot gan Bostonas "Bruins", gan arī Anahaimas "Ducks" un Našvilas "Predators" rindās. No 2008. līdz 2010. gadam Bočenskis spēlēja Tampabejas "Lightning" rindās, lielāko daļu laika pavadot gan tās AHL fārmklubā Norfolkas "Admirals". 2010. gada vasarā Bočenskis pievienojās Astanas "Baris" rindām. 2011.—12. sezonā Bočenskis tika izvēlēts dalībai 2012. gada KHL Zvaigžņu spēlē. No 2014. līdz 2016. gadam Bočenskis pildīja arī "Baris" kapteiņa funkcijas. 2017.—18. gada sezonu hokejists izlaida, taču tad vēl uz gadu atgriezās "Baris" rindās. ASV hokeja izlases rindās spēlējis 2007. gada Pasaules čempionātā. Pēc vairākām "Baris" rindās aizvadītām sezonām pieņēmis Kazahstānas pilsonību. Kazahstānas hokeja izlases sastāvā spēlējis 2016., 2017. un 2019. gada Pasaules čempionātos. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)