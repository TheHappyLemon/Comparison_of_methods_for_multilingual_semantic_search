Apvienotās Karalistes Kroņa īpašumi (angļu: Crown dependencies) ir salas Apvienotās Karalistes teritoriālajos ūdeņos starp Lielbritānijas salu un kaimiņvalstu (Francijas un Īrijas krastiem), kas vēsturisku iemeslu dēļ ir tieši pakļautas britu karaļnamam. Formāli tie nav ne Apvienotās Karalistes, ne arī Eiropas Savienības teritorija. Katrā Apvienotās Karalistes Kroņa īpašumā ir sava valdība un sava likumdošana. Džērsija, sala Lamanša šaurumā, Normandijas salu sastāvā. Platība 118,2 km2, 100,1 tūkstoši iedzīvotāju (2014). Kopš 933. gada Normandijas hercogu īpašumā, kopš 1204. gada tiešā Anglijas karaļu īpašumā. Gērnsija, salu grupa (Gērnsija, Oldernija, Herma un Sarka) Lamanša šaurumā, Normandijas salu sastāvā. Platība 78 km2, 65,8 tūkstoši iedzīvotāju (2014). Kopš 933. gada Normandijas hercogu, vēlāk Anglijas karaļu īpašumā. Menas Sala, sala Īrijas jūrā starp Lielbritānijas un Īrijas salām. Platība 572 km2, 84,5 tūkstoši iedzīvotāju (2014). Kopš 1266. gada Skotijas karaļu, vēlāk Anglijas karaļu īpašumā, kopš 1765. gada tiešā Lielbritānijas karaļu īpašumā.