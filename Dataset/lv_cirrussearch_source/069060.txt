Sebu (angļu un filipīniešu: Cebu) vai Sugbo (sebuāņu: Sugbo) ir sala Filipīnu arhipelāgā, pēc platības devītā un pēc iedzīvotāju skaita piektā lielākā sala valstī. Administratīvi ietilpst Centrālo Visaju reģionā; dalās vienā provincē — Sebu un trijās neatkarīgajās pilsētās — Sebu, Lapulapu un Mandaue. Apdzīvo galvenokārt sebuāņi. Lielākā pilsēta ir reģiona un Sebu provinces centrs Sebu. Izvietojusies arhipelāga vidusdaļā Visaju salu grupā. Tās krastus apskalo Visaju jūra ziemeļos, Kamotu jūra austrumos un Boholas jūra dienvidos. Taņona šaurums rietumos to atdala no Negrosas salas, bet Boholas šaurums dienvidaustrumos — no Boholas. Krasti mēreni izroboti, piekrastē daudz mazāku salu. Sala kalnaina, daudz aprimušu vulkānu. Augstākais kalns ir Labalasans (Osmeņa) 1013 m vjl salas dienviddaļā. Valda subekvatoriāls musonu klimats. Salas vidusdaļā kopš 1937. gada izveidots Centrālās Sebu aizsargājamais ainavapvidus 290 km² platībā. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 626. lpp. Vikikrātuvē par šo tēmu ir pieejami multivides faili. Skatīt: Sebu. Encyclopædia Britannica raksts (angliski) Encyclopædia Universalis raksts (franciski)