IRNSS-1H ir Indijas reģionālās pavadoņu navigācijas sistēmas IRNSS pavadonis. Pavadoni izgatavoja un apkalpoja Indijas kosmisko pētījumu organizācija (ISRO). Tas tika palaists 2017. gada augustā, bet raķetes plūsmvirža neatdalīšanās dēļ pavadonis nebija izmantojams. Kosmiskā aparāta izmēri bija 1,58 m x 1,50 m x 1,50 m. Tajā bija uzstādīta navigācijas aparatūra (L5 un S frekvenču josla) un lokācijas aparatūra (C joslas raidītājs). Navigācijas sistēma darbojās ar rubīdija atompulksteni. Bez tam pavadonī uzstādīti atstarotāji lāzerlokācijai. IRNSS-1H bija paredzēts izvietot ģeossinhronā orbītā ar slīpumu 29° pozīcijā 55° austrumu garuma. IRNSS-1H tika palaists 2017. gada 31. augustā 18:59 UTC ar nesējraķeti PSLV-XL (lidojums C39) no Satiša Dhavana kosmosa centra pirmā starta laukuma. Raķetes pēdējā pakāpe ar pavadoni sasniedza orbītu, bet neatdalījās raķetes plūsmvirzis. Līdz ar to IRNSS-1H palika savienots ar raķešpakāpi. 2019. gada 2. martā aptuveni 19:23 UTC raķešpakāpe ar pavadoni nogāja no orbītas un sadega Zemes atmosfērā. PSLV-C39/IRNSS-1H Brochure ISRO, 2016-03-10 PSLV-C39/IRNSS-1H Mission Arhivēts 2017. gada 21. septembrī, Wayback Machine vietnē. ISRO (angliski) IRNSS Gunter's Space Page (angliski) IRNSS 1H/PSLV n2yo.com (Orbītas parametri)