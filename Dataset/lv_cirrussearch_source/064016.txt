Šis raksts ir par pilsētu. Par citām jēdziena Baloži nozīmēm skatīt nozīmju atdalīšanas lapu. Baloži ir pilsēta Latvijā, Ķekavas novadā. Tā ir Rīgas piepilsēta, tikai 12 km attālumā no galvaspilsētas centra un 8 km attālumā no Ķekavas. Robežojas ar Ķekavas novada Ķekavas pagastu, rietumos ar Olaines novada Olaines pagastu, ziemeļrietumos pavisam nedaudz robežojas ar Rīgas pilsētas teritoriju. Baloži atrodas Piejūras zemienes Rīgavas līdzenumā, virsmas augstums nepārsniedz 10 m virs jūras līmeņa. Pilsēta izveidota purvainā apvidū, daļu no teritorijas aizņem Medema purvs. Centrālajā daļā atrodas Titurgas ezers, no tā iztek regulētā Titurgas upīte. 19. gadsimta 80. gados Baložu apkārtnes mežu meliorēšanai un koku pludināšanai ierīkoja 6 km garu kanālu, ko nosauca virsmežziņa vārdā par Ostvalda kanālu. Kanāla sākums sakrīt ar mūsdienu Baložu pilsētas dienvidu robežu. Pilsētas nosaukums cēlies no kādreizējās Baložu mežniecības nosaukuma. 1947. gadā tika izveidota kūdras fabrika "Baloži", ap kuru izveidojās strādnieku ciemats, kas 1958. gadā kļuva par pilsētciematu. Kūdras fabrikas ciemats ir vecākā pilsētas daļa, šeit dominē 20. gadsimta 50.-70. gadu apbūve. 1974. gadā tā teritoriju paplašināja līdz Bauskas šosejai, iekļaujot vēlāko Titurgas teritoriju. Šī pilsētas daļa uzcelta no jauna 1980. gados kā Ķekavas PMK strādnieku ciemats. Pilsētas tiesības piešķirtas 1991. gada 14. novembrī, vienlaikus iekļaujot pilsētas teritorijā tuvējās dārzkopības sabiedrības. 2009. gadā administratīvi teritoriālās reformas rezultātā Baloži, neraugoties uz pašvaldības un iedzīvotāju protestiem, tika iekļauti Ķekavas novadā un bija viena no nedaudzajām Latvijas pilsētām, kas tolaik nebija novadu centri. Saskaņā ar Pilsonības un migrācijas lietu pārvaldes datiem 2020. gadā Baložos bija 6 829 iedzīvotāji. 2008. gadā 53% iedzīvotāju bija latvieši, 32,3% — krievi, 4,4% — baltkrievi, 3,0% — ukraiņi. Esošajās robežās, pēc CSP datiem. «Reģionu, novadu, pilsētu un pagastu kopējā un sauszemes platība gada sākumā». Centrālā statistikas pārvalde. Skatīts: 18 janvāris 2023. «Iedzīvotāju skaits pēc tautības reģionos, pilsētās, novados, pagastos, apkaimēs un blīvi apdzīvotās teritorijās gada sākumā (pēc administratīvi teritoriālās reformas 2021. gadā) 2021 - 2022». Centrālā statistikas pārvalde. Skatīts: 3 oktobris 2023. «Iedzīvotāju skaits un tā izmaiņas statistiskajos reģionos, republikas pilsētās, novadu pilsētās, 21 attīstības centrā un novados». Centrālā statistikas pārvalde. 2020. Skatīts: 2020. gada 19. septembrī. Baloži. Pilsētas plāns sērijā Latvijas pilsētas. (2003) Karšu izdevniecība Jāņa sēta, Rīga. Iedzīvotāju skaits pašvaldībās pēc nacionālā sastāva[novecojusi saite] PMLP Iedzīvotāju reģistra statistika par 2008. gadu OSP