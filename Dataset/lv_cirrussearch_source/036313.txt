Viktors Ignatjevs (dzimis 1970. gada 26. aprīlī Rīgā) ir bijušais Latvijas hokejists, aizsargs, tagad treneris. Pašlaik (2020) Ignatjevs ir Krievijas Augstākās līgas kluba KRS-BSU Beijing galvenā trenera asistents. Spēlējis Rīgas "Dinamo", aizvadījis 12 spēles NHL kluba Pitsburgas "Penguins" sastāvā. No 2000. līdz 2007. gadam spēlēja Latvijas hokeja izlasē. Pēc profesionāla hokejista karjeras beigām pievērsies trenera darbam. Savu profesionālā spēlētāju karjeru Ignatjevs uzsāka jau astoņdesmito gadu pašās beigās, kad aizvadīja divas sezonas leģendārās Rīgas "Dinamo" sastāvā. 1992. gada NHL draftā viņu izvēlējās Sanhosē "Sharks" 11. kārtā, ar kopējo 243. numuru. Tajā pašā gadā Ignatjevs devās spēlēt uz Ziemeļameriku un sešas sezonas aizvadīja dažādos IHL līgas klubos, līdz 1998. gada 10. oktobrī debitēja NHL kluba Pitsburgas "Penguins" rindās. Ignatjevam bija izdevies iegūt vietu sastāvā, taču 11. spēlē hokejists guva pleca savainojumu, kura dēļ laukumā atgriezās tikai pašā sezonas izskaņā vienā Stenlija kausa izslēgšanas spēlē. Pēc tās viņš devās atpakaļ uz Eiropu un vienu sezonu nospēlēja DEL līgas klubā Nirnbergas "Ice Tigers". 2000./01. sezonu viņš aizvadīja Zviedrijas spēcīgākās līgas Elitserien klubā Leksands IF. Tad viņš vairākas sezonas aizvadīja dažādos Krievijas klubos, līdz 2004. gadā nonāca Austrijas līgas klubā Lincas "Black Wings", kurā spēlēja līdz pat 2007./08. sezona beigām. Arī pēc profesionālā spēlētāja karjeras beigām Ignatjevs turpināja spēlēt - 2010.—11. sezonā viņš aizvadīja vairākas spēles Latvijas hokeja līgas klubā HK Ozolnieki/Monarhs. 1996. gadā Ignatjevs par īpašiem nopelniem ieguva Latvijas pilsonību. Latvijas hokeja izlases rindās piedalījies 5 Pasaules čempionātos, kā arī 2005. gada Olimpisko spēļu kvalifikācija turnīrā. Ignatjevs bija gatavs piedalīties arī 2006. un 2007. gada Pasaules čempionātos, bet gatavošanās procesā abas reizes guva traumu, kas liedza viņam šajos turnīros piedalīties. Ilmārs Stūriška. «Ticēja savam sapnim. Viktoram Ignatjevam – 50!». la.lv (latviešu), 2020-04-26. Skatīts: 2020-04-26. Ingrīda Jurševica, Māra Jurševica. Latvijas hokeja pavasaris, 2006. ISBN 9984-19-936-3. Sports. «Rīgas ‘Dinamo’ 'vecā gvarde'». delfi.lv (latviešu), 2015-03-24. Skatīts: 2019-08-21. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)