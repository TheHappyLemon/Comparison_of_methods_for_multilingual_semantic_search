Anna Feita (vācu: Anna Veith; dzimusi Fenningere (Fenninger) 1989. gada 18. jūnijā) ir Austrijas kalnu slēpotāja. Viņa ir divkārtēja Pasaules kausa ieguvēja (2014. un 2015. gadā), kā arī 2014. gada ziemas olimpisko spēļu čempione supergigantā. A. Feita kļuva par 2006. gada Pasaules junioru čempioni (supergigantā un kombinācijā), tikpat zelta medaļas ieguva arī 2008. gada čempionātā (kombinācijā un milzu slalomā). Kopā Pasaules junioru čempionātos ieguvusi 7 medaļas, kas padara viņu par vienu no medaļām bagātākajām sportistēm šo sacensību vēsturē. Pasaules kausā debitējusi 2006. gada 11. novembrī. 2009. gadā pirmo reizi iekļuva šo sacensību posma triju labāko skaitā (supergigantā). Pirmo uzvaru guvusi 2011. gada 28. decembrī, kad savās mājās Austrijā uzvarēja milzu slalomā. Kopā uzvarējusi septiņos kausa posmos. Sportistes veiksmīgākā sezona bija 2013.—2014. gada sezona, kad kopvērtējumā tika izcīnīta uzvara. Vēl 2012.—2013. gada sezonā kopvērtējumā tika ieņemta trešā vieta, milzu slaloma ieskaitē bijusi otrā. Pasaules kausu viņa ieguva arī 2014.—2015. gada sezonā. Piedalījusies 2010. gada ziemas olimpiskajās spēlēs, kur viņas augstākais sasniegums bija kombinācijā un supergigantā izcīnītā 16. vieta. Startējusi vairākos Pasaules čempionātos, kuros izcīnījusi trīs zelta (2011. gadā Garmišā-Partenkirhenē superkombinācijā, 2015. gadā Bīverkrīkā supergigantā un milzu slalomā), divas sudraba un vienu bronzas medaļu. 2014. gada ziemas olimpiskajās spēlēs A. Feita izcīnīja zeltu supergiganta distancē un sudraba medaļu milzu slalomā. Atzīta par 2013., 2014. un 2015. gada Austrijas gada labāko sportisti. Viņa startēs arī 2018. gada ziemas olimpiskajās spēlēs. Tajās viņa būs Austrijas delegācijas karognesēja spēļu atklāšanas ceremonijā. Oficiālā tīmekļa vietne (vāciski) Olympedia profils (angliski) Munzüger Sport profils (vāciski) FIS profils (kalnu slēpošana) (angliski)