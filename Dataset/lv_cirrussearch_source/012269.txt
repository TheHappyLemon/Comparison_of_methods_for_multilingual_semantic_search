Džeremijs Lins (angļu: Jeremy Shu-How Lin, ķīniešu: 林書豪, ; dzimis 1988. gada 23. augustā) ir ASV basketbolists, spēlē saspēles vadītāja pozīcijā. 2024. gadā pārstāv Taivānas klubu New Taipei Kings. Iepriekš aizvadījis 9 sezonas NBA, dažādos klubos, noslēgumā, kopā ar Toronto "Raptors" kļūstot par 2019. gada NBA čempionu. Dž. Lins ir dzimis ASV, bet abi vecāki ir izceļojuši no Taivānas, kuras nacionālajā izlasē viņš ticis aicināts spēlēt. Linam ir Taivānas pilsonība. Viņš bija iekļauts tās sākotnējā pieteikumā 2011. gada Āzijas čempionātam, tomēr traumas dēļ turnīrā nepiedalījās un pagaidām oficiālās spēlēs Dž. Lins nav pārstāvējis nevienas valsts izlasi. Viņš ir pirmais NBA spēlējušais ķīniešu izcelsmes ASV basketbolists. Dž. Lins netika draftēts 2010. gadā, taču ar viņu parakstīja līgumu Goldensteitas "Warriors". Viņš kļuva par pirmo Hārvarda Universitātē studējušo pēc Eda Smita (1954), kas spēlējis NBA. Debijas sezonā aizvadīja 29 spēles, kurās vidēji guva 2,6 punktus spēlē. Tāpat vairākas spēles aizvadīja Attīstības līgā. 2011. gada decembrī Dž. Lins pārgāja uz Hjūstonas "Rockets", taču kluba sastāvā neaizvadīja nevienu regulārās sezonas spēli un tika aizmainīts uz Ņujorkas "Knicks", kuras sastāvā uzsāka 2011.—2012. gada sezonu. Spēlētājs bija viens no tālākajiem rezervistiem kluba rotācijā un pēc dažām spēlēm tika nosūtīts uz fārmklubu Attīstības līgā. Arī pēc atgriešanās no fārmkluba Dž. Lins sākotnēji spēlēja maz un pirmajās 23 "Knicks" sezonas spēlēs viņš kopā atradās laukumā vien 55 minūtes. Tomēr pēc vairāku komandas līderu traumām februārī Dž. Lins ieguva daudz lielāku spēles laiku. Pirmajās četrās spēlēs, kurās viņš sāka spēli starta sastāvā, Dž. Lins guva 109 punktus, kas ir labākais rezultāts kopš NBA un ABA apvienošanās 1976.—1977. gada sezonā, tāpat viņš katrā no pirmajām piecām spēlēm, kuras sācis starta sastāvā, guva vismaz 20 punktus un atdeva septiņas rezultatīvas piespēles, kas ir NBA rekords. Pēc šiem sasniegumiem viņš tika nosaukts par sezonas septītās nedēļas labāko spēlētāju Austrumu konferencē. Pateicoties Dž. Lina lieliskajai spēlei, "Knicks" februārī uzvarēja 7 spēles pēc kārtas. 2012. gada aprīlī viņš guva ceļgala savainojumu, kas lika priekšlaicīgi pabeigt sezonu. 2012. gada vasarā pārgāja uz Hjūstonas "Rockets". "Rockets" sastāvā aizvadīja divas sezonas, abās sezonās viņa pārstāvētais klubs kvalificējās izslēgšanas spēlēm. 2014. gada jūlijā spēlētāju maiņas rezultātā pievienojās Losandželosas "Lakers". 2015. gada vasarā noslēdza līgumu ar Šarlotas "Hornets". Pēc tam spēlējis vēl vairākās NBA komandās, līdz 2019. gada februārī noslēdza līgumu ar Toronto "Raptors". Kopā ar "Raptors" Dž. Lins kļuva par 2019. gada NBA čempionu, taču viņa spēles laiks un nozīme komandas sniegumā nebija liela. 2019. gada augustā Dž. Lins noslēdza līgumu ar Ķīnas basketbola asociācijas klubu Pekinas "Ducks". Pēc tam spēlējis Ķīnas un Taivānas klubos, 2021. gadā arī mēģinājis atgriezties NBA, pārstāvot Goldensteitas "Warriors" fārmklubu G Līgā Santakrusas "Warriors", kur nospēlēja 9 spēles. Nancy Liu (February 16, 2012), "Jeremy Lin has automatic Taiwanese citizenship: MOFA" Central News Agency «內政部：林書豪有中華民國國籍». 蘋果日報. 2012-06-06. Arhivēts no oriģināla, laiks: 2012-06-09. Skatīts: 2012-06-06. Howard Beck. «Newest Knick Out to Prove He's Not Just A Novelty». The New York Times, 2011. gada 29. decembrī. 10. lpp. Skatīts: 2012. gada 27. februārī. «“Linsanity” … Five And Counting!». NBA.com. Arhivēts no oriģināla, laiks: 2012. gada 15. februārī. Skatīts: 2012. gada 14. februārī. Jared Zwerling. «Jeremy Lin named East Player of the Week». ESPN.com, 2012. gada 13. februārī. Skatīts: 2012. gada 14. februārī. Knicks' Lin, Thunder's Westbrook named Players of the Week. National Basketball Association. February 13, 2012. Arhivēts no oriģināla 2012. gada 13. februārī. Atjaunināts: 2012. gada 12. februārī. «NBA nedēļas spēlētāji - Lins un Vestbruks». Sportacentrs.com. 2012. gada 13. februārī. Skatīts: 2012. gada 14. februārī. «Linam savainojums un sezona beigusies». Sportacentrs.com. 2012. gada 1. aprīlī. Skatīts: 2012. gada 1. aprīlī. «Focus turns to Lin's NBA future after Sea Dubs eliminated». NBC Sports Bay Area & California (en-US). 2021-03-10. Skatīts: 2024-02-16. Vikikrātuvē par šo tēmu ir pieejami multivides faili. Skatīt: Džeremijs Lins. Encyclopædia Britannica raksts (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) ESPN NBA profils (angliski) RealGM Basketball profils (angliski)