RLV-TD (Reusable Launch Vehicle — Technology Demonstration) ir Indijas Kosmosa pētījumu organizācijas daudzkārt izmantojama kosmiskā nesēja prototips. RLV-TD sastāv no divām pakāpēm: cietās degvielas raķete HS9; vairākkārt izmantojams lidaparāts ar spārniem un caurplūdes reaktīvo dzinēju. RLV-TD pirmais lidojums, saukts par HEX (Hypersonic Flight Experiment, "hiperskaņas lidojuma eksperiments), suborbitālā trajektorijā veikts 2016. gada 23. maijā. Šajā reizē bija paredzēts izmēģināt tikai navigācijas un vadības sistēmu, kā arī karstumaizsardzības vairogu, tāpēc otrās pakāpes vietā izmantots kosmoplāna makets. Raķete startēja 01:30 UTC no Satiša Dhavana kosmosa centra Šriharikotā. 56 km augstumā kosmoplāns atdalījās no raķetes. Maksimālais lidojuma augstums bija 65 km. Pēc tam lidaparāts atgriezās atmosfēras blīvajos slāņos un iekrita Indijas okeānā, aptuveni 450 km attālumā no starta vietas. Kosmoplānu nebija paredzēts atgūt. Caurplūdes reaktīvā dzinēja izmēģinājums, saukts par SPEX (Scramjet Propulsion Experiment), notika 2016. gada 29. augustā. Divpakāpju cietās degvielas raķete ATV (Advanced Technology Vehicle) startēja 00:30 UTC no Satiša Dhavana kosmosa centra. Otrajai pakāpei bija piemontēti divi caurplūdes reaktīvie dzinēji. Raķešpakāpei sasniedzot nepieciešamo ātrumu, tika iedarbināti abi dzinēji. Tie darbojās piecas sekundes, iztērējot visu ūdeņraža degvielu. Pēc tam dzinēju pakete iekrita Bengālijas līcī aptuveni 200 km no Šriharikotas. 2023. gada 2. aprīlī ISRO sekmīgi veica autonomās nolaišanās misiju LEX (Landing Experiment) Aeronavigācijas poligonā (ATR) Čitradurgā, Karnātakā. RLV tika iekarināta Indijas Gaisa spēku helikoptera Boeing CH-47 Chinook apakšā. Helikopters pacēlās 01:40 UTC. 4,5 km augstumā tika nomesta krava. RLV veica autonomus nolaišanās un nosēšanās manevrus, izmantojot integrēto navigācijas vadības un kontroles sistēmu, un 02:10 UTC nosēšanās ATR lidlaukā. Plānotie eksperimenti: LEX (Landing Experiment), nolaišanās eksperiments REX (Return Flight Experiment), atgriešanās lidojuma eksperiments HEX1 — RLV-TD hiperskaņas lidojuma eksperiments SPEX (Scramjet Propulsion Experiment) India flies winged space plane on experimental suborbital launch Stephen Clark, Spaceflightnow, 2016-05-23