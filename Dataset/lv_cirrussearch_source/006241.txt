Sergejs Žoltoks (dzimis 1972. gada 2. decembrī Rīgā, miris 2004. gada 3. novembrī Minskā, Baltkrievijā) bija Latvijas hokejists, spēlēja centra uzbrucēja pozīcijā. Viņš 10 sezonas spēlējis NHL klubos Našvilas "Predators", Minesotas "Wild", Edmontonas "Oilers", Otavas "Senators", Monreālas "Canadiens" un Bostonas "Bruins". 1992. gada NHL draftā viņu Bostonas "Bruins" izraudzījās ar kopējo 55. kārtas numuru trešajā drafta izvēles kārtā. "Bruins" sastāvā uzbrucējs debitēja 1993. gada 8. aprīlī. Savus pirmos vārtus NHL hokejists guva 18. novembra spēlē pret Sanhosē "Sharks" vārtos stāvošo Artūru Irbi. 2003. gada janvārī S. Žoltoks bija Minesotas "Wild" komandas kapteinis. PSRS hokeja izlases sastāvā viņš piedalījies 1991. gada Pasaules čempionātā junioriem un 1990. gada Eiropas čempionātā junioriem. PSRS izlases sastāvā viņš uzsāka arī 1992. gada Pasaules čempionātu junioriem, bet turnīra laikā savienība izjuka, tādēļ izlase tika pārsaukta par NVS hokeja izlasi. Tā kā izlasē spēlēja arī S. Žoltoks un Sandis Ozoliņš, kuri nāca no Latvijas, kas nebija NVS biedre, tad vairākas izlases iesniedza protestus, bet tie tika noraidīti. Latvijas hokeja izlases sastāvā viņš piedalījies 6 Pasaules čempionātos. Sergejs Žoltoks mira 2004. gada 3. novembrī Minskā, Baltkrievijā, kad Baltkrievijas hokeja līgas ietvaros savā starpā tikās S. Žoltoka pārstāvētā HK Rīga 2000 un Minskas "Dinamo". S. Žoltoks, dodoties uz rezervistu soliņu, pa ceļam nokrita un spēlētājs tika nogādāts slimnīcā, kur mira. 2005. gadā Rīgas 55. vidusskola tika pārdēvēta Sergeja Žoltoka vārdā. Tika ierosināts par Žoltoka ielu pārsaukt arī kādu no Arēnas Rīga blakusesošajām ielām, bet Rīgas dome to noraidīja. Kopš 2005. gada Latvijā notiek ikgadējais Sergeja Žoltoka piemiņas turnīrs, kurā sacenšas vairāku valstu jauniešu izlases. «Traģēdija Latvijas sportā — miris Sergejs Žoltoks [papildināts 3]». apollo.lv. 2004. gada 4. novembrī. Skatīts: 2011. gada 13. septembrī.[novecojusi saite] «Spēles laikā apstājas Sergeja Žoltoka sirds». tvnet.lv. 2004. gada 4. novembrī. Skatīts: 2011. gada 13. septembrī. «Pēkšņā nāvē miris Sergejs Žoltoks (papildināts)». delfi.lv. 2004. gada 4. novembrī. Skatīts: 2011. gada 13. septembrī. «Bojārs atbalsta priekšlikumu pārdēvēt Rīgas 55.vidusskolu Sergeja Žoltoka vārdā». tvnet.lv. 2004. gada 29. novembrī. Skatīts: 2011. gada 13. septembrī. TVNET/LHF. «Notiks Sergeja Žoltoka piemiņai veltītais hokeja turnīrs». tvnet.lv, 2009. gada 5. augustā. Skatīts: 2011. gada 13. septembrī. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) ESPN profils (angliski)