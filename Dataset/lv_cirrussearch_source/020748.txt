Širefa rags Širefa rags (angļu: Cape Shirreff, spāņu: Cabo Shirreff) vai Alvarado rags (Cabo Alvarado — Argentīnas avotos) ir klinšains zemesrags Livingstona salas ziemeļos Antarktīdā. Izvietojies Jāņa Pāvila II pussalas ziemeļu galā Dreika šauruma piekrastē un atdala Hīro līci austrumos no Barklaja līča rietumos. Zemesragu 1820. gada 17. janvārī aprakstīja un aptuveni nokartēja Edvarda Brensfīlda ekspedīcija un nosauca to par godu tā laika Klusā okeāna britu eskadras komandierim, kapteinim (vēlāk — admirālim) Viljamam Henrijam Širefam (William Henry Shirreff), kurš norīkoja Brensfīldu šajā ekspedīcijā. Argentīnas avotos zemesrags saukts par godu neatkarības cīņu dalībniekam ģenerālim Rudesindo Alvarado (Rudecindo Alvarado; 1792—1872). 19. gadsimta pirmajā pusē Širefa rags tika izmantots kā roņu mednieku bāze. Zemesragā un tā apkārtnē atradās viena no lielākajā airkāju kolonijām reģionā, kas medību rezultātā tika pilnībā iznīcināta. Jūras dzīvnieku kolonija sāka atjaunoties tikai 20. gadsimta vidū un tagad tā ir lielākā Antarktīdas pussalas reģionā. Kopš 1966. gada Širefa rags un tā apkārtne, iekļaujot Santelmo salu un jūras akvatoriju, ir speciāli aizsargāta teritorija. 1991. gadā zemesragā tika ierīkota Čīles vasaras polārstacija Giljermomanna, bet kopš 1996. gada tai līdzās darbojas ASV NOAA lauka nometne Širefa. SCAR Composite Gazetteer Management Plan for Antarctic Specially Protected Area No. 149 Cape Shirreff and San Telmo Island Koordinātas: 62°27′32″S 60°47′19″W﻿ / ﻿62.45889°S 60.78861°W﻿ / -62.45889; -60.78861