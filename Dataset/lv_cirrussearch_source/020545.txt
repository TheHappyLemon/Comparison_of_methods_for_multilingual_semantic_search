Šis raksts ir par dārza ābeles augļiem. Par citām jēdziena Ābols nozīmēm skatīt nozīmju atdalīšanas lapu. Āboli ir sulīgi daudzsēklu augļi, kurus ievāc no ābelēm, īpaši no dārza ābeles. Veidojas no zieda ar apakšēju sēklotni, kas apaug ar kausveida ziedgultni un citām zieda daļām. Nogatavojoties diferencējas. Ābols veidojas no auglenīcas. Ābolā ir daudz ūdens, tāpēc tas pieskaitāms pie vienkāršiem sulīgiem augļiem. Daudzos ābolos ir vērtīgas barības vielas, tos izmanto uzturā. Tie satur vairāk nekā 50 vitamīnu, minerālvielu, aminoskābju un augļskābju. Par āboliem sauc arī citu ābolaugu augļus, lai gan biežāk tiem tiek lietots apzīmējums "ogas". Āboli ir augļi, kas jau kopš vissenākajiem laikiem ir ne tikai kā pārtikas produkts, bet arī kā mīlestības un skaistuma simbols. Kristietībā ābols ir attēlots kā aizliegtais auglis, kuru Ieva ēda un deva arī Ādamam (tomēr Bībelē nav minēts, kas tas bija par augli). Selekcionāri ir izveidojuši vairāk nekā 6500 ābolu šķirnes, no kurām aptuveni 50 ir ekonomiski nozīmīgas. Ābolu šķirnes tiek grupētas vasaras ābolos, rudens ābolos un ziemas ābolos. No āboliem tiek iegūti dažādi produkti, piemēram, ābolu sula un sidrs. Tiek izmantoti arī kulinārijā, lai, piemēram, pagatavotu ābolu pīrāgus, kosmētikas gatavošanā, telpu dekorēšanā, dziedniecībā un citās sfērās. 2010. gadā visvairāk ābolu tika novākts Ķīnā. Ķīnā tika novākti aptuveni 33,3 miljoni tonnu ābolu, kas ir aptuveni 35% no kopējās ābolu ražas pasaulē. Nākamās lielākās valstis pēc novākto ābolu daudzuma ir Amerikas Savienotās Valstis (4,2 miljoni tonnu), Turcija (2,6 miljoni), Itālija (2,2 miljoni), Indija (2,2 miljoni) un Polija (1,9 miljoni). Āboli uzsūc smaržas un garšas no apkārtējās vides, tāpēc tie pēc ražas novākšanas ir jāglabā atsevišķi no citām kultūrām, lai tie saglabātu smaržas un garšas īpašības. «Apple Fruit - Information & Facts about the Wonder Fruit Apple» (angliski). knowledgepublisher.com. Arhivēts no oriģināla, laiks: 2020-11-28. Skatīts: 2012-05-24. «Apple: Kinds of Apples» (angliski). HowStuffWorks. Arhivēts no oriģināla, laiks: 2011-10-24. Skatīts: 2012-05-22. «FAOSTAT» (angliski). Skatīts: 2012-05-24. Vikikrātuvē par šo tēmu ir pieejami multivides faili. Skatīt: Ābols. Encyclopædia Britannica raksts (angliski) Krievijas Lielās enciklopēdijas raksts (krieviski) (angliski) Ābolu vēsture