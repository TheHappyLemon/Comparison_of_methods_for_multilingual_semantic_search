Duglass Noēls Adamss (angļu: Douglas Noël Adams; dzimis 1952. gada 11. martā, miris 2001. gada 11. jūnijā) bija angļu rakstnieks, radio dramaturgs un mūziķis. Pazīstams kā radiolugas, vēlāk piecu grāmatu cikla, seriāla, komiksa, datorspēles un filmas "Galaktikas ceļvedis stopētājiem" (The Hitchhiker's Guide to the Galaxy) autors. Šajā sērijā ir arī vairāki teātra uzvedumi ar dažādiem adaptētiem scenārijiem. Pēc viņa neskaidrā autogrāfa daži fani viņu pazina kā Bop Ad. Duglass Adamss ir sarakstījis trīs zinātniskās fantastikas stāstus (vai arī piedalījies to rakstīšanā), kurus vēlāk izmantoja televīzijas seriāla "Doctor Who" kārtējo sēriju veidošanā, kā arī bijis šī seriāla septiņpadsmitās sezonas scenāriju rediģētājs. Duglass Adamss ir absolvējis Kembridžas Universitāti. Draugi un fani viņu pazina kā aktīvu dabas aizsardzības entuziastu, atklātu ateistu un moderno tehnoloģiju cienītāju. Adamss nomira ar infarktu 49 gadu vecumā. Latviešu valodā ir iznākušas četras no piecām "triloģijas" grāmatām (izdevniecība AGB, tulk. Ieva Zālīte). "Galaktikas ceļvedis stopētājiem", 2005.; (The Hitchhiker's Guide to the Galaxy, 1979.) "Restorāns Visuma galā", 2006.; (The Restaurant at the End of the Universe, 1980.) "Dzīve, Visums un viss pārējais", 2007.; (Life, the Universe and Everything, 1982.) "Atā, un paldies par zivīm!", 2008.; (So Long, and Thanks for All the Fish, 1984.) «Duglass Adamss» (latviski). Izdevniecība AGB. Skatīts: 2008-20-19. Vikikrātuvē par šo tēmu ir pieejami multivides faili. Skatīt: Duglass Adamss. Encyclopædia Britannica raksts (angliski) Brockhaus Enzyklopädie raksts (vāciski) Zinātniskās fantastikas enciklopēdijas raksts (angliski) Duglasa Adamsa oficiālā mājaslapa