Jaunmoku pils (vācu: Schloss Neu-Mocken) ir pils Tumes pagastā, Tukuma novadā, Latvijā. Valsts nozīmes arhitektūras piemineklis. Jaunmoku muiža vēstures avotos pirmoreiz pieminēta 1544. gadā. Muižai vairākas reizes ir mainījušies īpašnieki, tāpat tās ēkas tikušas vairākkārt pārbūvētas un uzceltas jaunas. 19. gadsimtā muižas kungu mājai bija divi stāvi, šī bija vienkārša mūra ēka ar lieveni. 1885. gadā nonāca Rīgas fabrikanta Georga Armitsteda īpašumā. Pēc tam tikusi nojaukta vecā kungu māja. 1898. gadā Vilhelms Bokslafs izstrādāja Jaunmoku pils projektu. Armisteda medību pils, kā dēļ tika celta Jaunmoku pils, celtniecība tika pabeigta 1901. gadā. Rīgas firmā "Celms un Bēms" izgatavotā krāsns ir saglabājusies arī līdz mūsdienām. Pēc sava tēva nāves 1904. gadā Armitsteds savā ziņā pārņēma Rindzeles muižu un Jaunmoku pili pārdeva Brinkenu dzimtai, kas bija pils īpašnieki līdz 1910. gadam. Līdz 1918. gadam pils īpašnieki bija Ungerni-Šternbergi. 1920. gadā agrārajā reformā muiža, kuras kopējā platība sasniedza 1394 ha, tika sadalīta. 1926. gadā tajā tika ierīkota bērnu sanatorija "Cīrulīši". Otrā pasaules kara laikā pilī atradās Sarkanas armijas seržantu skola, vēlāk — vācu raidstacija, vācu kara hospitālis. Latvijas PSR laikā te atradās dažādi veikali, kantori, kā arī dzīvokļi. 1976. gadā tika uzsākti vairāk nekā 20 gadus ilgušie pils atjaunošanas darbi. 1989. gadā tika iekārtots Jaunmoku pils muzejs. 1992. gadā par pils apsaimniekotāju kļuva Valsts medību saimniecība, taču kopš 2000. gada to apsaimnieko Latvijas valsts meži. Pašlaik muižā ir iekārtota viesnīca ar restorānu un Meža muzejs. 2022. gada septembrī pēc deviņu mēnešu darba pabeidza pils jumta seguma nomaiņu, atjaunojot tā sākotnējo izskatu. Pilij atkal ir divkrāsu jumts ar sarkanu un melnu māla dakstiņu ornamentu, un vairākām jumta izbūvēm, kā sākotnēji to bija iecerējis ēkas projektētājs Vilhelms Bokslafs. Latvijas enciklopēdija. 3. sējums. Rīga : Valērija Belokoņa izdevniecība. 2005. 153. lpp. ISBN 9984-9482-3-4. «LVM Jaunmoku pils». www.mammadaba.lv (latviešu). Skatīts: 2022-11-03. «Jaunmoku pils jumts atjaunots tā vēsturiskajā izskatā». www.mammadaba.lv (latviešu). Skatīts: 2022-11-03. Vikikrātuvē par šo tēmu ir pieejami multivides faili. Skatīt: Jaunmoku pils. Oficiālā tīmekļa vietne