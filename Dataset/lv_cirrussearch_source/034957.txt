Rīgas Juridiskā augstskola (RJA) (angļu: Riga Graduate School of Law) ir privāta juridiskā augstskola, ko 1998. gadā izveidoja Zviedrijas un Latvijas valdības kopīgi ar Sorosa Fonds - Latvija. Kopš 2005. gada RJA ir neatkarīga Latvijas Universitātes sastāvdaļa, kas pieder Latvijas Universitātei (76%) un Sorosa fondam — Latvija (24%). Tajā ir iespējams studēt akreditētās bakalauru studiju programmās "Tiesības un bizness" un "Tiesības un diplomātija", piecās maģistra programmās: "Starptautiskās tiesības un Eiropas tiesības" (akadēmiskā un profesionālā programma), "Starptautiskās publiskās tiesības un cilvēktiesības", "Eiropas Savienības tiesības un politika", "Starptautiskās komerctiesības", kā arī doktorantūras programmā un padziļinātajā programmā "Tiesības un ekonomika". Studijas notiek angļu valodā. Rīgas Juridiskās augstskolas dibināšanas lūgumu 1998. gada 18. martā parakstīja Latvijas un Zviedrijas valdības no vienas puses un Sorosa fonds — Latvija no otras puses. Sorosa fonds jaunizveidotajai augstskolai dāvināja ēku Alberta ielā 13. Studijas maģistratūras programmā tiesību zinātnēs ar specializāciju starptautiskajās un Eiropas tiesībās (LL.M in International and European Law) sākās 1999. gada augustā. 2001. gada februārī Eiropas Savienības tiesību maģistratūras programmu sāka apgūt juristi no dažādām Latvijas valsts pārvaldes institūcijām. 2006. gada janvārī RJA saņēma augstskolas beztermiņa akreditāciju. 2007. gada septembrī sākās studijas juridiskās tulkošanas maģistratūras programmā "Jurists lingvists" (M.A. in Legal Linguistics), bet 2008. gada janvārī maģistratūras programmā "Tiesības un finanses" (LL.M in Law and Finance). 2010. gada septembrī sākās studijas bakalaura studiju programmās "Tiesības un bizness" un "Tiesības un diplomātija". 2013. gada aprīlī tika licencēta doktorantūras programma sadarbībā ar Kopenhāgenas Universitātes Juridisko fakultāti. 2014. gada septembrī sākās studijas padziļinātajā programmā "Tiesības un ekonomika". «Personāls — Rīgas Juridiskā augstskola». www.rgsl.edu.lv. «rgsl.edu.lv». Arhivēts no oriģināla, laiks: 2016. gada 19. augustā. Skatīts: 2016. gada 13. augustā. Koordinātas: 56°57′34″N 24°06′30″E﻿ / ﻿56.95944°N 24.10833°E﻿ / 56.95944; 24.10833