Ana Brnabiča (serbu: Ана Брнабић, dzimusi 1975. gada 28. septembrī) ir Serbijas politiķe. Kopš 2017. gada viņa ir Serbijas premjerministre. Brnabiča ir bijusi valsts pārvaldes un vietējo pašvaldību ministre. Viņa ir Serbijas progresīvās partijas biedre. Brnabiča ir pirmā sieviete Serbijas premjerministra amatā un pirmā homoseksuālā persona šajā amatā. Ana Brnabiča piedzima 1975. gada 28. septembrī Belgradā. 1994. gadā viņa absolvēja Belgradas 5. ģimnāziju. 1998. gadā Brnabiča Nortvūdas Universitātē Mičiganā ieguva bakalaura grādu biznesa pārvaldībā. 2001. gadā Halla Universitātē Anglijā viņa ieguva maģistra grādu biznesa pārvaldībā tirgzinībā. No 1999. gada marta līdz 2002. gada oktobrim Brnabiča darbojās Serbijas Informācijas centrā Londonā. 2002. gadā viņa atgriezās Serbijā un darbojās dažādos valdības un USAID projektos cilvēkresursu pārvaldībā un apmācībā, konsultēšanā, kā sabiedrisko ziņojumu speciālists u. c. 2011. gadā Brnabiča sāka darbu uzņēmumā Continental Wind Partners. 2013. gadā viņa kļuva par tā direktori. Viņas vadībā tika sākts darbs pie vēja ģeneratoru parka Čibuk Dolovo. 2015. gada septembrī Serbiju satricināja liels noklausīšanās skandāls, tostarp bija aizdomas par lieliem kukuļiem, kur bija iesaistīta Continental Wind īpašnieka sieva. Pēc tam Brnabiča publiski atkāpās no uzņēmuma direktora amata. 2016. gada augustā Ana Brnabiča kļuva par Serbijas valsts pārvaldes un vietējo pašvaldību ministri Aleksandara Vučiča valdībā. Pēc 2017. gada prezidenta vēlēšanām, kurās uzvarēja Aleksandars Vučičs, Anai Branbičai tika piedāvāts Serbijas valdības priekšsēdētāja (premjerministra) amats. 2017. gada 15. jūnijā Serbijas prezidents Aleksandars Vučičs apstiprināja Brnabiču par valdības priekšsēdētāju. 2018. gada maijā Brnabiča arī īslaicīgi pildīja finanšu ministra pienākumus, kad atkāpās Dušans Vujovičs, kā arī 2020. gada oktobrī īslaicīgi pildīja ārlietu ministra pienākumus, kad atkāpās Ivica Dačičs. 2019. gada oktobrī Ana Brnabiča paziņoja, ka iestājusies Serbijas progresīvajā partijā. Ana Brnabić, Prime Minister East-West Bridge Offshore wind blowing over Serbian Prime Minister Nacional Novizni News Magazin, 13.03.2018. Vikikrātuvē par šo tēmu ir pieejami multivides faili. Skatīt: Ana Brnabiča. Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Aна Брнабић Председница Владе Републике Србије Serbijas valdības vietne