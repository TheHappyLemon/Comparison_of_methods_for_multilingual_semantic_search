Vajadzības izteiksme jeb debitīvs (vācu: Debitiv, cēlies no latīņu: debitivus) latviešu valodā ir viena no piecām darbības vārda izteiksmēm un viena no četrām neīstenības izteiksmēm. Darbības vārds vajadzības izteiksmē izsaka vajadzību, nepieciešamību; tiek lietots, ja tiek norādīts uz nepieciešamu darbību, kas obligāti jāīsteno, piemēram, Uzdevumu nosacījumi jāizlasa uzmanīgi. Šis uzdevums bija jāveic piecās minūtēs. Pēc tam būs jāuzraksta recenzija. Šī ir vienīgā izteiksme latviešu valodā, kam ir paveidi: atstāstījuma un vēlējuma paveids. Vajadzības izteiksmē ir trīs vienkāršie gramatiskie laiki: vienkāršā tagadne, vienkāršā pagātne un vienkāršā nākotne. Vajadzības izteiksmē vienkāršajos laikos darbības vārdu formās ir divi vārdi. Darbības vārds vajadzības izteiksmē pastāv gan vienkāršajos, gan saliktajos laikos darāmajā kārtā, ciešamajā kārtā tas nepastāv. Darbības vārds vajadzības izteiksmē tiek veidots no darbības vārda tagadnes trešās personas formas, kam pievienots priedēklis jā-, un palīgdarbības vārda būt attiecīgajā trešās personas laika formā. Tomēr ir izņēmums būt, kam vajadzības izteiksmē priedēklis jā- tiek pievienots nenoteiksmes formai. Darbības vārdam vajadzības izteiksmē ir divi paveidi - atstāstījuma un vēlējuma paveids. Ar vajadzības izteiksmes atstāstījuma paveidu tiek atstāstīta vajadzība. Atstāstījuma paveida forma tiek veidota no vajadzības izteiksmes formas, kam pievienots palīgdarbības vārds atstāstījuma izteiksmē. Vajadzības izteiksmes atstāstījuma paveida vienkāršo tagadni un vienkāršo nākotni lieto, izsakot vajadzību atstāstījuma veidā. Ar vajadzības izteiksmes vēlējuma paveidu tiek izteikta vajadzība vēlējuma formā. Vēlējuma paveida forma tiek veidota no vajadzības izteiksmes formas, kam pievienots palīgdarbības vārds vēlējuma izteiksmē. Vajadzības izteiksmes vēlējuma paveidi vienkāršo tagadni un salikto tagadni lieto, izsakot vēlēšanos, lai kaut kas nepieciešams īstenotos. Daina Nītiņa, Juris Grigorjevs (redaktori). Latviešu valodas gramatika. Rīga : LU Latviešu valodas institūts, 2013. ISBN 978-9984-742-70-0. Santa Grigus, Baiba Zeiļaka. Valodas labirinti 7. klasei. Zvaigzne ABC, 2007. 142. lpp. Santa Grigus, Baiba Zeiļaka. Valodas labirinti 7. klasei. Zvaigzne ABC, 2007. 144. lpp. Santa Grigus, Baiba Zeiļaka. Valodas labirinti 7. klasei. Zvaigzne ABC, 2007. 147. lpp. Atstāstījuma izteiksme