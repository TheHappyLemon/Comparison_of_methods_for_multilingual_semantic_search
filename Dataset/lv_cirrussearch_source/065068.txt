Fortševčenko (kazahu: Форт-Шевченко, Fort-Şevçenko) ir pilsēta Manghistau apgabalā Kazahstānā, Tipkaraghanas rajona administratīvais centrs. Izvietojusies apgabala rietumos Kaspijas jūras krastā Manghistau pussalas rietumu galā pie Tipkaraghana zemesraga 135 km no apgabala centra Aktau un 2540 km no valsts galvaspilsētas Astanas. Osta Kaspijas jūras krastā. Kopš 8. gadsimta šajā vietā atradās neliela oguzu pilsētiņa Ketikala, kas bija osta Zīda ceļa maršrutā pāri Kaspijas jūrai. 1717. gadā Manghistau pussalā krievu Hivas ekspedīcija uzbūvēja Tukaraganas cietoksni, ko nodēvēja par godu Pēterim I un Svētajam Pēterim. 1834. gadā Kaidaka krastā tika uzcelts Novoaleksandrovskas forts. 1846. gadā tas tika pārcelts uz 1717. gadā dibinātā cietokšņa vietu un pārdēvēta par Novopetrovsku (Ново-Петровское). 1857. gadā to pārdēvēja par Fortaleksandrovsku (Форт-Александровский). No 1882. līdz 1920. gadam Fortaleksandrovska bija Mangišlakas apriņķa centrs. 1899. gadā piešķirts pilsētas statuss. 1924. gadā pārdēvēta par Forturicku (Форт-Урицкий) par godu krievu revolucionāram Moisejam Urickim, bet 1939. gadā tagadējā vārdā par godu ukraiņu dzejniekam Tarasam Ševčenko, kas šeit bija izsūtījumā no 1850. līdz 1857. gadam. Pilsētā atrodas Tarasa Ševčenko memoriālais muzejs, novadpētniecības un etnogrāfiskais muzejs. Ziemeļos no pilsētas Bautinas osta. «Fortševčenka». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 211. lpp. Vikikrātuvē par šo tēmu ir pieejami multivides faili. Skatīt: Fortševčenko.