Līnuss Ūmarks (zviedru: Linus Omark; dzimis 1987. gada 5. februārī) ir profesionāls zviedru hokejists, malējais uzbrucējs. Pašlaik (2024) Ūmarks spēlē Zviedrijas hokeja līgas komandā Luleå HF. Profesionāļa karjeru Ūmarks iesāka 2005.—06. gada sezonā, kad debitēja Zviedrijas Elitsērijas kluba Luleå HF sastāvā. Nākamajā sezonā komandas rindās jaunais hokejists bija nostiprinājies, klubā spēlējot līdz pat 2008.—09. gada sezonas izskaņai. 2009.—10. gada sezonā Ūmarks pievienojās Kontinentālās hokeja līgas kluba Maskavas "Dinamo" rindām, tiekot atzīts par visas līgas oktobra labāko jauno spēlētāju. 2010. gada vasarā Ūmarks pārcēlās uz Ziemeļameriku, pievienojoties Edmontonas "Oilers" rindām, savā pirmajā NHL sezonā klubā aizvadot 51 spēli, atlikušo sezonas daļu pavadot AHL kluba Oklahomsitijas "Barons" rindās. 2011.—12. gada sezonā Ūmarks "Oilers" rindās aizvadīja vien 14 spēles. 2012.—13. gada sezonu uzbrucējs aizvadīja Šveices hokeja līgas vienībā EV Zug, to noslēdzot kā visas līgas rezultatīvākais spēlētājs. Vasarā Ūmarks atgriezās "Oilers", noslēdzot ar klubu viena gada līgumu. 19. decembrī tika aizmainīts uz Bufalo "Sabres" rindām, taču sezonu Ūmarks noslēdza Zviedrijas hokeja līgas kluba Luleå HF sastāvā. 2014. gada aprīlī uzbrucējs noslēdza divu gadu līgumu ar KHL klubu Helsinku "Jokerit". Lai gan nākamajā sezonā Ūmarks bija komandas otrs rezultatīvākais spēlētājs, līgums ar viņu tika lauzts, un uzbrucējs pārcēlās uz Ufas "Salavat Julajev". Ufā hokejists aizvadīja nākamās piecas sezonas, četras reizes tiekot izvēlēts dalībai līgas Zvaigžņu spēlē. 2020.—2021. gada sezonā spēlēja Šveices Nacionālās līgas klubā Genève-Servette HC. Pēc tās atgriezās savā pirmajā klubā Luleå HF. Zviedrijas hokeja izlases rindās spēlējis 2018. gada olimpisko spēļu turnīros, kā arī četros pasaules čempionātos. «KHL oktobra labākie - Ramo, Kaļiņins, Veinhandls». Arhivēts no oriģināla, laiks: 2010. gada 5. janvārī. Skatīts: 2010. gada 25. martā. parsportu.lv 2009. gada 3. novembrī Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)