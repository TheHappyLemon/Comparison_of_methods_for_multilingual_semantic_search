Pālmera Zeme (angļu: Palmer Land, spāņu: Tierra de Palmer) ir dabas apgabals Rietumantarktīdā. Aizņem Antarktīdas pussalas dienvidu daļu no līnijas starp Džeremija ragu rietumu krastā un Agasi ragu austrumu krastā. Ziemeļos robežojas ar Greiema Zemi, dienvidos — ar Elsvērta Zemi. Zemes rietumu piekrasti gar Džordža VI šaurumu un Belinshauzena jūras piekrasti aizņem Ingliša un Raimila krasti, austrumu piekrasti — Orvila, Lesitera, Bleka un Vilkinsa krasti. Austrumu piekrastes lielāko daļu apskalo Vedela jūra un tai piekļaujas Ronnes, Larsena un citi mazāki šelfa ledāji. Augstākais punkts ir 3050 m augstais Džeksona kalns zemes ziemeļdaļā. Līdz 1964. gadam par Pālmera Zemi vai Pālmera pussalu amerikāņu avotos dēvēja visu Antarktīdas pussalu. Lai novērstu nosaukumu konfliktu (britu avotos pussalu dēvēja par Greiema Zemi), tika panākta vienošanās par pussalas tagadējo nosaukumu, Pālmera Zemes vārdu atstājot pussalas dienvidu daļai, godinot vienu no Antarktīdas pirmatklājējiem, amerikāņu roņu mednieku Natenjelu Pālmeru. Pālmera Zemē nav vissezonas polārstaciju; zemes dienvidos funkcionē britu vasaras stacija Skaiblū, bet ziemeļdaļā pie Džordža VI šauruma — argentīniešu patvērums Nogala de Saldana. ASV Ģeoloģijas dienesta Ģeogrāfisko nosaukumu informācijas sistēma (USGS GNIS): Pālmera Zeme