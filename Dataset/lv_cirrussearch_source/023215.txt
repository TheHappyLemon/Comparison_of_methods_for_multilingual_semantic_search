Folke Rogards (zviedru: Bror Axel Folke Per Rogard; arī Aksels Rosengrens (zviedru: Axel Rosengren); 1899. gada 6. jūlijs, Stokholma — 1973. gada 11. jūnijs, Stokholma) bija Zviedrijas jurists un sabiedriskais darbinieks, starptautiskās šaha federācijas (FIDE) prezidents no 1949. līdz 1970. gadam. Piedzimis un ieguvis izglītību Stokholmā. Pēc izglītības jurists. Jaunībā piedalījies šaha turnīros, kuros gan nav guvis panākumus. No spēlētajām partijām saglabājusies viena, kurā Rogards (tolaik Rosengrens) 1919. gadā zaudējis simultānseansā lielmeistaram Akibam Rubinšteinam. Pēc Otrā pasaules kara aktīvi iesaistījies šaha dzīves organizācijā. 1947. gadā ievēlēts par Zviedrijas šaha federācijas priekšsēdētāju. Šajā amatā palicis līdz 1964. gadam. Divas reizes bija Ziemeļvalstu šaha federācijas prezidents (1947—48 un 1957—59). No 1947. līdz 1949. gadam bija starptautiskās šaha federācijas (FIDE) viceprezidents, bet 1949. gadā kļuva par FIDE prezidentu. Šajā amatā bija līdz 1970. gadam. Rogards kļuva par FIDE prezidentu Aukstā kara apstākļos, kad valdīja konfrontācija starp PSRS un ASV, kurai bija sava ietekme arī uz starptautisko šaha dzīvi. Rogards prezidenta amatā izcēlās ar lieliskām diplomāta dotībām, kas ļāva nostiprināt FIDE prestižu šaha pasaulē. Viņa laikā kopš 1948. gada tika izveidoti regulāri Pasaules šaha čempiona izcīņas cikli vīriešiem, bet no 1950. gada — analoģiski cikli arī sievietēm. Ik pēc trim gadiem notika starpzonu turnīri, pretendentu turnīri un mači par Pasaules šaha čempiona nosaukumu. Tāpat Rogarda prezidentūras laikā visos lielākajos šaha turnīros dominēja PSRS šahisti. Tā, piemēram, no 1951. līdz 1969. gadam mačos par Pasaules šaha čempiona nosaukumu spēlēja tikai vienas valsts — PSRS pārstāvji, kas zināmā mērā radīja stabilitāti un atviegloja Rogarda darbu. Pēc aiziešanas no FIDE prezidenta amata līdz savai nāvei bijis par FIDE Goda prezidentu. Rogards bija precējies vairākas reizes. Viņa pirmā laulība ar Grētu Santesoni (1899—1999) ilga no 1921. gada līdz 1934. gadam. Laulībā 1923. gadā piedzima meita Monika. Pēc tam līdz 1944. gadam Rogards dzīvoja civillaulībā ar kostīmu mākslinieci Gueji Rolfu (1902—1973). Par viņa trešo sievu kļuva aktrise Viveka Lindforsa (1920—1995). Laulība pastāvēja no 1944. līdz 1949. gadam, un tajā 1944. gadā piedzima meita Lena. Pēdējo reizi Rogards apprecējās 1965. gadā ar Ellu Johansoni (1920—2006). Akiba Rubinstein vs Folke Rosengren Handicap tournament 1919 FIDE Presidents The FIDE President and the Actress (By Edward Winter) Section 11: The second FIDE President, Folke Rogard Vikikrātuvē par šo tēmu ir pieejami multivides faili. Skatīt: Folke Rogards.