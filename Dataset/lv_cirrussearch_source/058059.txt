Zbigņevs Kazimežs Bžeziņskis (angļu: Zbigniew Kazimierz Brzezinski, dzimis 1928. gada 28. martā, miris 2017. gada 26. maijā) bija poļu izcelsmes ASV politiķis un politologs. Pēdējā laikā bija pasniedzējs The Paul H. Nitze School of Advanced International Studies (SAIS) un pētnieks Center for Strategic and International Studies (CSIS) ASV. Zbigņevs Bžezinskis bija Latvijas Okupācijas muzeja goda padomes loceklis. Dzimis 1928. gadā Varšavā diplomāta ģimenē. Tēvs Tadeušs Bžeziņskis 1920. gadā bija cīnījies Polijas armijas rindās Poļu-padomju karā. No 1931. līdz 1935. gadam tēvu norīkoja darbā Vācijā un Zbigņevs bija aculiecinieks nacisma dzimšanai. No 1936. līdz 1938. gadam tēvs strādāja par diplomātu PSRS, Staļina Lielā terora laikā. 1938. gadā Bžeziņsku ģimeni norīkoja darbā uz Kanādu, bet, kad Molorova-Ribentropa pakta rezultātā Poliju sadalīja divu agresoru starpā, Bžeziņsku ģimene nolēma neatgriezties dzimtenē. 1950. gadā Bžeziņskis ieguva maģistra grādu Makgila Universitātē Otavā Kanādā, specializējoties Padomju Savienības un totalitārisma jautājumos. Pēc tam viņš ieguva doktora grādu Hārvarda Universitātē ASV. 1958. gadā Bžeziņskis kļuva par ASV pilsoni. Bžeziņskis iesaistījās ASV politikas izstrādē pret PSRS un tās satelītvalstīm un bija viens no ASV Demokrātiskās partijas ārpolitikas ideologiem. Bija sabalansētas, neagresīvas politikas attiecībā pret PSRS piekritējs (mierīgās līdzāspastāvēšanas princips), jo uzskatīja, ka tas novājina sociālisma nometni, it sevišķi Austrumeiropā. 1960. gada ASV prezidenta vēlēšanās Bžeziņskis bija Džona Kenedija padomdevējs, bet no 1977. gada līdz 1981. gadam bija prezidenta Džimija Kārtera padomnieks nacionālās drošības jautājumos. Bžeziņskis bija viens no Helsinku procesa galvenajiem ideologiem, pēc tam viens no lielākajiem cilvēktiesību neievērošanas kritiķiem un disidentu atbalstītājiem PSRS un tās satelītvalstīs. Pēc prezidenta Kārtera pilnvaru beigām uzstājās kā eksperts ārpolitikas jautājumos, izdeva grāmatas.