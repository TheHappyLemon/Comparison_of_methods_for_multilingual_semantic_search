Kivallika (inuītu: ᑭᕙᓪᓕᖅ, Kivalliq) vai Kīvatina (angļu: Keewatin) ir viens no trijiem Kanādas teritorijas Nunavutas reģioniem. Reģiona administratīvais centrs ir Rankininletas ciems. Reģionam nav savas pašpārvaldes; tas kalpo galvenokārt administratīviem un statistiskiem nolūkiem. Reģions aizņem plašas, bet mazapdzīvotas teritorijas Nunavutas dienvidrietumos gar Hudzona līča ziemeļrietumu piekrasti. Pie reģiona pieder Sauthemptonas un Kotsa salas līča ziemeļdaļā. Reģiona teritorija atrodas arktiskā klimata joslā, kas variējas no tundras dienvidos līdz arktiskajam tuksnesim ziemeļos. Reģionā dzīvo ap 10,5 tūkstošiem iedzīvotāju, galvenokārt inuiti. Iedzīvotāji koncentrēti septiņos ciemos: Arviata (2657), Beikerleika (2069), Česterfīldinleta (437), Koralhārbora (891), Naujāta (1082), Rankininleta (2842) un Veilkova (435). Ciemi veido atsevišķas municipalitātes; teritorija ārpus tām ir tā sauktā «neorganizētā teritorija», kurā atrodas kalnrūpniecības objekti un īslaicīgas apmetnes. «Expplore Nunavut. Kivalliq Region». Arhivēts no oriģināla, laiks: 2010. gada 25. februārī. Skatīts: 2022. gada 8. augustā.