Sjanjana (ķīniešu: 襄阳, piņjiņs: Xiāngyáng) ir prefektūras līmeņa municipalitāte Ķīnas vidienē, Hubei provincē. Izvietojusies provinces ziemeļos Jandzi pietekas Haņdzjanas krastos. Dienvidrietumu daļa kalnaina (Udaņšaņs un Dzjinšaņs), austrumu daļa — līdzenums. Robežojas ziemeļos ar Henaņas provinci, austrumos — ar Suidžou, dienvidos — ar Dzjinmeņu un Ičanu, rietumos — ar Šijaņu un Šeņnunzju. Līdz 1950. gadam bija divas atsevišķas pilsētas ar bagātīgu vēsturi — Faņčena (樊城, Fánchéng) kreisajā un Sjanjana labajā Haņdzjanas krastā, kas tika apvienotas vienā Sjanfaņas (襄樊, Xiāngfán) pilsētā. 2010. gadā pilsētu pārdēvēja tagadējā vārdā, atgriežot vēsturisko Sjanjanas nosaukumu. Sjanjanas apriņķis mūsdienu Sjančenas vietā izveidots 201 gadā p.m.ē. Rietumu Haņu dinastijas laikā. Austrumu Haņu dinastijas beigu gados Sjanjana bija senās Dzjindžou provinces centrs. 1796. gadā Sjanjana bija viens no galvenajiem Baltā Lotosa sacelšanās centriem pret Cjinu dinastiju. Galvenās rūpniecības nozares ir tekstilrūpniecība, mašīnbūve, ķīmiskā rūpniecība, elektronika. Attīstīta lauksaimniecība — audzē graudaugus, kokvilnu, tabaku, tēju, augļus. Ievērojami hidroenerģētiskie resursi un derīgo izrakteņu krājumi — rutils, ilmenīts, bārīts, akmeņogles, dzelzs rūda u.c. Pilsētā atrodas Dongfeng Motors rūpnīcas, kas ražo Nissan un Infinity modeļus iekšējam tirgum. https://tjj.hubei.gov.cn/tjsj/tjgb/pcgb/qrp/202105/t20210525_3559343.shtml; Ķīnas Tautas Republikas Septītā nacionālā tautskaite. «行政区划网». Arhivēts no oriģināla, laiks: 2019. gada 14. novembrī. Skatīts: 2020. gada 13. aprīlī. Vikikrātuvē par šo tēmu ir pieejami multivides faili. Skatīt: Sjanjana. Encyclopædia Britannica raksts (angliski)