Tamāra Bikova (krievu: Тамара Владимировна Быкова; dzimusi 1958. gada 21. decembrī Azovā) ir bijusī krievu padomju vieglatlēte, startējusi augstlēkšanas sacensībās. Viņa ir 1983. gada pasaules čempione, kā arī 1988. gada vasaras olimpisko spēļu bronzas medaļas ieguvēja augstlēkšanā, bijusī pasaules rekordiste. Pirmās nozīmīgākās starptautiskās sacensības bija 1980. gada vasaras olimpiskās spēles Maskavā, kur viņa ar rezultātu 1,88 metri ieņēma 9. vietu. Tajā pašā gadā PSRS čempionātā viņa uzvarēja, pārvarot latiņu 1,97 metru augstumā. 1982. gada Eiropas čempionātā Atēnās ieguva sudraba medaļu. 1983. gada Eiropas čempionātā telpās Budapeštā sasniedza jaunu pasaules rekordu telpās (2,03 m) un izcīnīja zelta medaļu. 1983. gada Pasaules čempionātā Helsinkos kļuva par pasaules čempioni ar rezultātu 2,01 m. Tā paša gada 21. augustā Eiropas kausa sacensībās Londonā pārvarēja 2,03 metru augstumu, kas bija dalīts pasaules rekords ar vācu augstlēcēju Ulriki Meifarti. Tikai četras dienas vēlāk sacensībās Pizā Bikova sasniedza jaunu pasaules rekordu — 2,04 metri. 1984. gada jūnijā Kijevā vēlreiz laboja pasaules rekordu, pārvarot 2,05 metru augstumu. Tas noturējās tikai nepilnu mēnesi, līdz to laboja bulgāru augstlēcēja Ludmila Andonova. 1984. gada vasaras olimpiskajās spēlēs PSRS boikota dēļ nepiedalījās. 1987. gada Pasaules čempionātā Romā, sasniedzot rezultātu 2,04 m, izcīnīja sudraba medaļu un piekāpās tikai bulgāru augstlēcējai Stefkai Kostadinovai, kas uzstādīja jaunu pasaules rekordu (2,09 m). 1988. gada vasaras olimpiskajās spēlēs Seulā ar rezultātu 1,99 metri izcīnīja bronzas medaļu. Bikova ir izcīnījusi arī divas sudraba medaļas Pasaules čempionātā telpās — 1989. un 1991. gadā. 1990. gada Labas gribas spēlēs Bikovai tika konstatētas pozitīvas dopinga analīzes un viņa tika diskvalificēta uz trim mēnešiem. 1983. gadā Bikovai tika piešķirts PSRS Nopelniem bagātā sporta meistara tituls. «World Record Progression of High Jump». iaaf.org (angļu). Skatīts: 2019. gada 1. maijā. «Tamara Bykova - Biography». sports-reference.com (angļu). Arhivēts no oriģināla, laiks: 2009. gada 24. jūlijā. Skatīts: 2019. gada 1. maijā. «Быкова Тамара Владимировна». smsport.ru (krievu). Skatīts: 2019. gada 1. maijā. Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlētes profils (angliski)