Panteru mušmire (latīņu: Amanita pantherina) — indīga sēne. Cepurīte jaunām sēnēm pusapaļa, vecākām izpletusies līdz 10 cm plata, brūna, ar dzeltenīgu vai pelēku nokrāsu, pārklāta baltām, bieži vien koncentriskām plēksnītēm. Kātiņš garāks par cepurītes platumu, balts, ar platu, baltu gredzenu, vecākām sēnēm ar dobumu, pie pamata paresnināts. Starp bumbuļveida paresninājuma augšdaļu un maksti ir brīva, šaura maliņa. Vecākām sēnēm kātiņā dobums. Lapiņas baltas, vecākām sēnēm pelēcīgas. Mīkstums balts, ar nepatīkamu smaku. Aug jūlija beigās, augustā, septembrī, retos, vislabāk jauktu koku mežos. Eiropā sastopamās panteru mušmires, līdzīgi kā sarkanās mušmires, satur psihoaktīvas vielas: ibotēnskābi un muscimolu, tomēr tās mēdz būt pārāk lielos daudzumos, tāpēc sēne kā enteogēns tiek lietota daudz retāk nekā sarkanā mušmire. Vikikrātuvē par šo tēmu ir pieejami multivides faili. Skatīt: Panteru mušmire. Brockhaus Enzyklopädie raksts (vāciski) Encyclopædia of Life raksts (angliski) Latvijasdaba.lv[novecojusi saite]