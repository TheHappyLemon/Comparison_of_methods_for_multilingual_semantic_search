Gabriele Tarkvīni (itāļu: Gabriele Tarquini; dzimis 1962. gada 2. martā, Džuljanovā, Itālijā) ir Itālijas autosportists. Viņš ir pazīstams gan kā WTCC pilots, gan kā bijušais Formula 1 braucējs, gan arī kā BTCC čempions. Viņš debitēja F1 1987. gada Sanmarīno Grand Prix, Osella komandā. Atlikušo sezonas daļu viņš sacīkstēs nepiedalījās. 1988. gadā tika parakstīts līgums ar Coloni komandu un Tarkvīni tajā pavadīja visu sezonu. Labākais rezultāts bija 8. vieta Kanādā. Pusē no 16 sezonas sacensībām Tarkvīni nespēja kvalificēties sacīkstei. 1989. gadā Tarkvīni bija parakstījis līgumu ar FIRST komandu, tomēr tās veidotā formula neizturēja drošības testus un tādējādi pirmajā sezonas sacīkstē Tarkvīni bija bez komandas. Sākot ar otro sacīksti, itālis sāka pārstāvēt AGS komandu un Meksikā pat izcīnīja punktu, tomēr sākot ar Lielbritānijas Grand Prix viņš nespēja kvalificēties nevienai sacīkstei. Tādējādi pilots izlaida 9 no 16 sezonas sacensībām. 1990. gadā viņš nemainīja komandu, tomēr AGS palika tās pašas problēmas ar kvalificēšanos, tāpēc sacīkšu nedēļas nogales pēdējā dienā Tarkvīni braukt varēja tikai 4 no 16 reizēm, turklāt tikai vienreiz spēja sasniegt finišu. Gabriele tomēr nemainīja komandu un vēl vienu sezonu pavadīja bieži nekvalificējoties. 1991. gada beigās pilots sāka braukt Fondmetal komandā. Viņš tur palika arī uz nākamo gadu, tomēr Fondmetal bankrotēja un sezona viņam beidzās. Pēc diviem aizvadītiem gadiem salonauto sacīkstēs Tarkvīni atgriezās vēl uz vienu sacīksti, pārstāvot Tyrrell komandu, kuras galvenais pilots Ukijo Katajama bija savainots. 1994. gadā Tarkvīni debitēja BTCC. Jau pirmajā sezonā itālis kļuva par čempionu. Nākamajā gadā viņš piedalījās gan BTCC, gan ITCC. Drīz viņš sāka piedalīties ETCC, kur 2004. gadā kļuva par čempionu. Nākamajā gadā ETCC kļuva par WTCC (pasaules čempionātu). Arī šobrīd itālis ir WTCC salonautomašīnu sērijas braucējs. Viņa labākais sasniegums ir vicečempiona tituls 2008. gadā. Tarkvīni profils WTCC lapā (angliski)