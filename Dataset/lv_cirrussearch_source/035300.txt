Džons Greiems "Maks" Makvī (dzimis 1945. gada 26. novembrī) ir britu basģitārists, labāk pazīstams kā rokgrupas Fleetwood Mac dalībnieks. Viņa uzvārds kopā ar grupas bundzinieka Mika Flītvuda uzvārdu bija iedvesma grupas nosaukumam. Viņš pievienojās Fleetwood Mac neilgi pēc tās izveides 1967. gadā, aizstājot pagaidu basģitāristu Bobu Bruningu. 1968. gadā viņš apprecējās ar blūza pianisti un dziedātāju Kristīni Perfektu, kas pievienojās Fleetwood Mac divus gadus vēlāk. Pāris izšķīrās 1977. gadā, ierakstot grupas dubultdimantu sertificēto albumu Rumours. 1998. gadā Makvī tika iekļauts Rokenrola slavas zālē par savu darbību grupā Fleetwood Mac. Džons Makvī dzimis Īlingā, rietumu Londonā, Lielbritānijā. Mācījies Varpoles ģimnāzijā. Četrpadsmit gadu vecumā Makvī sāka spēlēt ģitāru vietējās grupās, izpildot grupas The Shadows dziesmu kaverversijas. Viņš drīz saprata, ka viņa draugi arī mācījās spēlēt ģitāru, tāpēc viņš nolēma spēlēt basģitāru. Sākotnēji viņš no savas ģitāras noņēma divas augšējās stīgas (re un sol stīgas), lai spēlētu basa daļas, līdz viņa tēvs viņam iegādājās rozā Fender basģitāru, tādu pašu, kādu izmantoja Džets Heriss, The Shadows basģitārists un viens no jaunā mūziķa elkiem. Par jauno audzēkņu muzikālajām darbībām uzzināja skolotāji un atļāva viņiem izmantot skolas telpas mēģinājumiem. 17 gadu vecumā, neilgi pēc skolas beigšanas, Džons izgāja 9 mēnešu kursus, apgūstot nodokļu inspektora profesiju, tajā pašā laikā viņš uzsāka savu muzikālo karjeru. Mākslinieka pirmā pieredze, muzicējot grupā, bija savā dzimtajā pilsētā kopā ar vairākiem draugiem, kas vēlāk izveidoja grupu The Strangers. Viņa pirmais basista darbs bija grupā Krewsaders, kas spēlēja galvenokārt kāzās un svinībās. Ap laiku, kad Makvī mācījās par nodokļu inspektoru, blūzmenis Džons Majāls dibināja Čikāgas-stila blūza grupu. Majāls sākotnēji vēlējās, lai viņiem pievienojas basists Klifs Bartons. Bartons atteica, taču ieteica Majālam Džonu Makvī, raksturojot viņu kā "talantīgu, jaunu basģitāristu." Jaunizveidotās grupas līderis uzaicināja Makvī uz noklausīšanos un pēc tam pieņēma viņu grupā Bluesbreakers. Basists turpināja mācības līdzās darbībai grupā. Pēc Majāla teiktā, Džons nekad formāli nemācījās spēlēt blūzu, bet apguva šo prasmi, klausoties Majāla dotajos B. B. Kinga un Vilija Diksona ierakstos. 1966. gadā, pēc Ērika Kleptona aiziešanas no Bluesbreakers, grupai pievienojās ģitārists Pīters Grīns, nedaudz vēlāk grupas līdzšinējo bundzinieku nomainīja Miks Flītvuds. Starp trim māksliniekiem ātri izveidojās cieša draudzība, un, kad uz Grīna dzimšanas dienu Majāls uzdāvināja viņam bezmaksas laiku ierakstiem studijā, Grīns aicināja Flītvudu un Makvī kopā ierakstīt pāris dziesmas. Vienu no ierakstītajiem demo nodēvēja Flītvuda un Makvī uzvārdu savienojumā — Fleetwood Mac. Vēlāk Grīns un Flītvuds pameta Bluesbreakers, nodibinot savu grupu ar nosaukumu Fleetwood Mac. Grīns aicināja grupai pievienoties arī Džonu Makvī, kurš sākotnēji atteicās, tādēļ uz laiku tika nolīgts basists Bobs Brunings. Dažas nedēļas vēlāk Makvī mainīja savas domas, jo uzskatīja, ka Bluesbreakers mūzikas virziens pārāk sāk līdzināties džezam un 1967. gada septembrī pievienojās Fleetwood Mac. 1967. gadā Fleetwood Mac ierakstīja savu pirmo albumu ar tādu pašu nosaukumu — Fleetwood Mac. Albums tika izlaists 1968. gada februārī un ātri sasniedza lielu popularitāti, palīdzot angļu blūza kustībai. Fleetwood Mac spēlēja koncertus blūza klubos un bāros visā Anglijā. Nākamo trīs gadu laikā grupa ieguva virkni hitu Lielbritānijā un arī baudīja panākumus kontinentālajā Eiropā. Koncertturnejās Fleetwood Mac bieži sadarbojās ar blūza grupu Chicken Shack. Vienā no šīm koncerttūrēm Makvī iepazinās ar savu nākamo sievu — pianisti un dziedātāju Kristīnu Pērfektu. Neilgi pēc tam Kristīna ar Džonu apprecējās, izvēloties Pīteru Grīnu kā liecinieku. Grupu dažādo darba grafiku dēļ pāris nevarēja bieži pavadīt laiku kopā, tāpēc Kristīne pameta Chicken Shack, lai kļūtu par mājsaimnieci un vairāk pavadītu laiku kopā ar Džonu. Tomēr, pēc Pītera Grīna aiziešanas no Fleetwood Mac 1970. gadā, Kristīne pievienojās grupai. Laika gaitā Fleetwood Mac nemitīgi mainīja sastāvu, līdz 1975. grupai pievienojās duets Buckingham Nicks, kura sastāvā bija Lindsijs Bekingems un Stīvija Niksa. Šādā sastāvā viņi ierakstīja grupas veiksmīgāko albumu Rumours, kura nosaukuma autors bija Džons. Pirms albuma veidošanas sākšanas Makvī laulībā bija radušās nesaskaņas Džona alkohola atkarības dēļ. Kad bija pabeigts albums, abi grupas pāri — Džons un Kristīna, Lindsijs un Stīvija bija šķīrušies. Vienu no albuma singliem — Don't Stop — Kristīne sarakstīja par Džonu. 1978. gadā Džons apprecējās ar Džūliju Annu Reibensu. 1981. gadā mākslinieks īslaicīgi pievienojās Bluesbreakers uz tā saucamo "atkalapvienošanās tūri". 1987. gadā pēc alkohola izraisītas lēkmes Džons pārtrauca lietot alkoholu. Divus gadus vēlāk viņam piedzima meita, Mollija Elizabete Makvī. Savā brīvajā laikā Makvī ir burāšanas entuziasts, reiz viņš gandrīz pazuda Klusā okeāna kuģojumā. 2013. gada 27. oktobrī Fleetwood Mac savā Facebook lapā paziņoja, ka Džonam Makvī diagnosticēts resnās zarnas vēzis, tādēļ tika atcelta Austrālijas koncerttūre. Viņš turpināja spēlēt ar grupu 2014. gada tūrē, pateicoties uzlabojušamies veselībai. "-" norāda, ka spēlēta basģitāra visās dziesmās Mick Fleetwood. Fleetwood–My Life and Adventures with Fleetwood Mac. Sidgwick & Jackson Ltd, 1990. ISBN 0-283-06126-X. Martin E. Adelson. «John McVie». Fleetwoodmac.net. Arhivēts no oriģināla, laiks: 2016-07-21. Skatīts: 2016-09-05. "De Gitarist (04/1998), Fleetwood Mac's John McVie didn't stop Arhivēts 2011. gada 20. jūlijā, Wayback Machine vietnē. Blue Letter Archives "John McVie Q&A Arhivēts 2016. gada 20. martā, Wayback Machine vietnē.", The Penguin. «Insight BBC Interview». Fmlegacy.com. Arhivēts no oriģināla, laiks: 2008-09-07. Skatīts: 2011-07-18. "Bassplayer (05/06/1995), A life with Fleetwood Mac — John McVie Arhivēts 2010. gada 24. septembrī, Wayback Machine vietnē.", Blue Letter Archives "Melody Maker (05/24/1969) No Domestic Oblivion For Christine Arhivēts 2011. gada 20. jūlijā, Wayback Machine vietnē.", Blue Letter Archives Brunning, Bob .(2001). Rumours And Lies: The Fleetwood Mac Story. ISBN 978-1-84449-011-0. Retrieved 2 January 2007. «Security Check Required». Facebook.com. Skatīts: 2016-09-05. Vikikrātuvē par šo tēmu ir pieejami multivides faili. Skatīt: Džons Makvī. Fleetwood Mac oficiālā mājaslapa IMDb profils (angliski) Encyclopædia Britannica raksts (angliski)