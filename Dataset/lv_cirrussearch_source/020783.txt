Kristaps Porziņģis (dzimis 1995. gada 2. augustā Liepājā) ir latviešu basketbolists, kas spēlē spēka uzbrucēja un centra pozīcijā. Kopš 2017. gada viņš ir Latvijas basketbola izlases spēlētājs. 2024. gadā pārstāv Nacionālās basketbola asociācijas (NBA) klubu Bostonas "Celtics". 2015. gada NBA draftā spēlētāju kā ceturto izvēlējās Ņujorkas "Knicks", kura sastāvā viņš bija līdz 2019. gadam. Pēc pirmās sezonas tika iekļauts NBA sezonas debitantu simboliskajā pirmajā izlasē, savukārt 2018. gadā iekļauts Visu zvaigžņu spēles sastāvā (spēlē nepiedalījās traumas dēļ). No 2019. gada līdz 2022. gadam pārstāvēja Dalasas "Mavericks". No 2022. gada līdz 2023. gadam pārstāvēja Vašingtonas "Wizards", bet pēc tam tika aizmainīts uz Bostonas "Celtics". Par Kristapu 13 gadus vecākais brālis Jānis Porziņģis arī ir bijis basketbolists, spēlējis augstā līmenī, pārstāvējis Latvijas basketbola izlasi. J. Porziņģis ir brāļa aģents. Basketbolu spēlējis arī brāļu tēvs Tālis Porziņģis, kas divās sezonās (1992—1993) pārstāvēja Latvijas Basketbola līgas komandu "Liepājas Metalurgs". Basketbolā sācis trenēties Liepājas sporta skolā. 2012. gadā 17 gadu vecumā debitēja Spānijas basketbola līgas kluba Seviljas "Cajasol" sastāvā. 2012.—2013. gada sezonā klubs startēja arī ULEB Eirokausā. Eirokausā kluba sastāvā startējis arī 2014.—2015. gada sezonā, kad tika atzīts par sezonas labāko jauno spēlētāju ("uzlēcošo zvaigzni"). 2013.—2014. gada sezonā tika iekļauts Spānijas ACB līgas labāko jauno spēlētāju simboliskajā izlasē. Pēdējo sezonu Seviljas kluba sastāvā K. Porziņģis beidza ar 11 punktiem un 4,6 atlēkušajām bumbām vidēji spēlē 50 spēlēs, kuras viņš aizvadīja ACB līgā un Eirokausā. 2014. gada aprīlī K. Porziņģis pieteicās 2014. gada NBA draftam, tomēr vēlāk savu pieteikumu atsauca. 2015. gada aprīlī apstiprināja dalību 2015. gada NBA draftā. Draftā K. Porziņģi ar 4. numuru izraudzījās Ņujorkas "Knicks", līdz ar to viņš ir visaugstāk izvēlētais starp visiem Latvijas un Baltijas valstu basketbolistiem (līdz tam augstākā izvēle bija 2011. gadā ar 5. numuru izraudzītais lietuvietis Jons Valančūns). 2015.—2016. gada sezonu sāka, debitējot NBA "Knicks" sākumsastāvā. Debijas spēlē guva 16 punktus un izcīnīja 5 atlēkušās bumbas aizvadītajās 24 minūtēs. K. Porziņģis kļuva par trešo latvieti, kas spēlējis NBA pēc Gundara Vētras un Andra Biedriņa, bet pirmo, kas debitējis komandas sākumsastāvā un jau pirmajā spēlē izcēlies ar rezultatīvu sniegumu. Savā ceturtajā spēlē pret Sanantonio "Spurs" sasniedza pirmo double double NBA karjerā (13 punkti un 14 atlēkušās bumbas). 17. novembra spēlē pret Šarlotas "Hornets" guva 29 punktus. Trīs reizes atzīts par labāko debitantu Austrumu konferencē (oktobris—novembris, decembris, janvāris). Saņēma vairāk nekā 473,5 tūkstošus balsu 2016. gada NBA Visu zvaigžņu spēles starta piecinieku balsojumā — starp Austrumu konferences uzbrucējiem un centra spēlētājiem ierindojās 6. vietā. Piedalījās Uzlēcošo zvaigžņu spēlē 2016. gada NBA Visu zvaigžņu spēles nedēļas nogalē, kurā bija viens no rezultatīvākajiem spēlētājiem ar 30 gūtajiem punktiem. 2016. gada martā kļuva par pirmo NBA spēlētāju, kas debijas sezonā guvis vairāk nekā 1000 punktu, savācis vismaz 500 atlēkušās bumbas, iemetis 75 trīspunktniekus un bloķējis vairāk nekā 100 pretinieku metienus. Kopumā debijas sezonā piedalījās 72 no 82 regulārās sezonās spēlēm, visas sāka sākumsastāvā. Vidēji spēlē guva 14,3 punktus, savāca 7,3 atlēkušās bumbas, atdeva 1,3 rezultatīvas piespēles. Sezonas noslēgumā K. Porziņģis tika atzīts par sezonas otro labāko debitantu pēc 2015. gada drafta 1. numura Karla Entonija Taunsa un tika iekļauts sezonas debitantu simboliskajā pirmajā izlasē. Pirms 2016.—2017. gada NBA sezonas K. Porziņģis noslēdza ilgtermiņa reklāmas līgumu ar sporta preču ražotāju Adidas, kura summa ir robežās starp 3 un 6 miljoniem dolāru. Šis ir lielākais darījums, kādu noslēdzis kāds Eiropas basketbolists ar sporta apavu ražotāju. 2016. gada oktobrī tika izdota sporta žurnālista Armanda Pučes un basketbolista brāļa Jāņa Porziņģa sarakstītā grāmata "Brālis". 2016. gada 16. novembra uzvarā pār Detroitas "Pistons" (105—102) K. Porziņģis uzlaboja savu karjeras rezultativitātes rekordu līdz 35 punktiem, kas ir Latvijas basketbolistu rekords un Baltijas basketbolistu atkārtots rekords vienā spēlē gūtajos punktos NBA. 2016. gada decembrī pirmoreiz karjerā ticis izvirzīts NBA mēneša labākā konferences spēlētāja balvai. K. Porziņģis tika atzīts par 2016. gada Latvijas gada labāko sportistu, vēl basketbolists uzvarēja "Sporta Avīzes" 2016. gada ekspertu gada labākā sportista aptaujā, New York Post laikraksta versijā nosaukts par 2016. gada labāko sportistu starp Ņujorkas augstākā līmeņa sporta klubu pārstāvjiem. 2016. gada noslēgumā K. Porziņģis saņēma Latvijas Gada balvu sportā kā labākais sportists. 2017. gada NBA Visu zvaigžņu spēles nedēļas nogalē K. Porziņģis piedalījās Uzlēcošo zvaigžņu spēlē, kurā guva 24 punktus. Viņš uzvarēja NBA Visu zvaigžņu spēles meistarības konkursā (Skills Challenge). Tāpat kā pirms gada arī šogad K. Porziņģim nedaudz pietrūka, lai kļūtu par Visu zvaigžņu spēles dalībnieku, šoreiz viņš bija viens no dažiem tuvākajiem rezervistiem. Pirms 2017.—2018. gada NBA sezonas Ņujorkas klubs aizmainīja savu ilggadējo līderi Karmelo Entoniju uz Oklahomasitijas "Thunder", tādējādi K. Porziņģis kļuva par potenciālo komandas rezultatīvāko spēlētāju. Tas apstiprinājās jau sezonas pirmajās spēlēs. 2017.—2018. gada sezonu K. Porziņģis iesāka ar diviem labotiem karjeras rekordiem spēlē gūtajos punktos. 5. novembra spēlē pret Indiānas "Pacers" latvietis kļuva par pirmo spēlētāju NBA kopš 1983.—1984. gada sezonas, kas guvis 40 punktus, izcīnījis 5 atlēcošās bumbas, bloķējis 5 metienus un iemetis 2 trīspunktmetienus. Šis kļuva par viņa karjeras rezultativitātes rekordu līdz pat 2022. gada novembrim. Pēc tam pirmoreiz karjerā tika atzīts par nedēļas labāko Austrumu konferences spēlētāju. 2018. gada NBA Visu zvaigžņu spēles balsojumā K. Porziņģis palika vienu vietu aiz iespējas iekļūt spēles dalībnieku sākumsastāvā, taču viņš tika izvēlēts starp tiem zvaigžņu spēles dalībniekiem, kas dosies laukumā kā rezervisti un tādējādi kļuva par pirmo latviešu basketbolistu NBA, kas varētu piedalīties Visu zvaigžņu spēlē. 7. februārī spēles ar Milvoki "Bucks" epizodē viņš guva smagu ceļgala traumu — sarautas kreisā ceļa krusteniskās saites, kas sportistam liedza spēlēt vairāk nekā gadu un piedalīties Visu zvaigžņu spēlē. Iepriekšējā sezonā gūtās smagās traumas dēļ K. Porziņģis ilgstoši netrenējās un nespēlēja, šīs sezonas laikā nepiedalījās nevienā oficiālā spēlē. 2019. gada 31. janvārī viņš kopā ar Treju Burku, Timu Hārdeveju junioru un Kortniju Lī tika aizmainīts uz Dalasas "Mavericks" apmaiņā pret Deandrē Džordanu, Vesliju Metjūzu, Denisu Smitu junioru, kā arī divām nākotnes drafta izvēles iespējām. 2019. gada jūnijā, atveroties brīvo aģentu tirgum, Dalasas "Mavericks" spēlētājam piedāvāja 158 miljonu dolāru vērtu līgumu uz pieciem gadiem, no kura spēlētājs neatteicās, tādējādi šis kļuva par ienesīgāko līgumu Dalasas kluba un Latvijas sporta vēsturē. Izlaidis 610 dienas bez oficiālām basketbola spēlēm 2019. gada oktobrī K. Porziņģis uzsāka sezonu ar "Mavericks" pirmo spēli, ieņemot spēka uzbrucēja pozīciju komandas sākumpieciniekā. Sezonas gaitā viņš piedalījās 57 komandas spēlēs, veidojot ļoti spēcīgu duetu ar komandas otru zvaigzni slovēni Luku Dončiču. Dalasas komanda sezonu sāka ļoti pārliecinoši, tās gaitā nedaudz pasliktinot sniegumu, tomēr pārliecinoši kvalificējās izslēgšanas spēlēm. Sezonas rezultatīvāko spēli K. Porziņģis nospēlēja 31. jūlijā, kad viņa 39 punkti un 16 atlēkušās bumbas bija par maz, lai pagarinājumā nezaudētu Hjūstonas "Rockets" (149—153). Covid-19 pandēmijas ietekmētajā sezonā K. Porziņģis piedzīvoja savu NBA izslēgšanas spēļu debiju, piedaloties 3 play-off spēlēs "Mavericks" sastāvā, taču nevarēja turpināt sēriju meniska traumas dēļ. Sīvā cīņā komanda piekāpās Losandželosas "Clippers" (2—4), savukārt K. Porziņģa traumētais ceļgals drīz tika operēts. Turpinoties Covid-19 pandēmijai, sezona sākās vēlāk, taču K. Porziņģis tāpat izlaida pirmās 10 sezonas spēles, jo rudenī viņam tika veikta ceļgala operācija. 2021. gada 26. marta zaudētā spēlē pret Indiānas "Pacers" (94—109) K. Porziņģis izcīnīja 18 atlēkušās bumbas, kas kļuva par viņa karjeras rekordu (atkārtots arī 2021. un 2022. gadā). Sezonas noslēgumā "Mavericks" iekļuva izslēgšanas spēlēs, kur atkal piekāpās Losandželosas "Clippers". K. Porziņģa loma play-off spēlēs bija mazāka nekā iepriekšējā sezonā, bet galvenā trenera Rika Kārlaila izvēlētā taktika pēc zaudētās sērijas tika kritizēta; tāpat arī spēlētāja nevarēšana sniegt nozīmīgu ieguldījumu komandas spēlē. 2022. gada februārī, īsi pirms spēlētāju maiņu perioda beigām, K. Porziņģis tika aizmainīts uz Vašingtonas "Wizards" pret Spenseru Dinvidī un citu latviešu basketbolistu Dāvi Bertānu (kopā ar K. Porziņģi "Wizards" ieguva arī otrās kārtas drafta izvēli). 7. martā K. Porziņģis debitēja "Wizards" sastāvā, gūstot 25 punktus uzvarētā spēlē (133—123) pret Indiānas "Pacers". Sezonas noslēgumā "Wizards" nekvalificējās NBA izslēgšanas spēlēm. 2022. gada 28. novembrī K. Porziņģis aizvadīja savas NBA karjeras rezultatīvāko spēli, gūstot 41 punktu uzvarā pār Minesotas "Timberwolves" (142—127). Divas dienas vēlāk, zaudētā spēlē pret Bruklinas "Nets" (107—113) viņam izdevās uzlabot arī savu rekordu zem groziem savāktajās atlēkušajās bumbās, sasniedzot 19 bumbas. 2023. gada 8. marta zaudētā spēlē pret Atlantas "Hawks" (120—122) K. Porziņģis uzstādīja jaunu karjeras rezultativitātes rekordu: 43 punkti, iemetot 17 no izdarītajiem 22 metieniem, tostarp 7 no 10 trīspunktu metieniem. 2023. gada 23. jūnijā K. Porziņģis trīs komandu maiņas darījumā pārcēlās no "Wizards" uz Bostonas "Celtics". Šīs pašas maiņas ietvaros Markuss Smārts nonāca Memfisas "Grizzlies", bet Taiuss Džonss un Maiks Muskala no šīs komandas pārcēlās uz Vašingtonu. Vēl maiņā bija iesaistītas šī un nākamās vasaras drafta izvēles, kā arī Danilo Gallināri, kurš no Bostonas nonāca "Wizards". "Celtics" sastāvā K. Porziņģis spēlē ar 8. numuru, jo ierastais 6. numurs Bostonā ir iemūžināts leģendārā Billa Rasela piemiņai. Drīz pēc maiņas darījuma spēlētājs un komanda vienojās par divu gadu garantētu līgumu laikam no 2024. līdz 2026. gadam, kurš paredz, ka K. Porziņģis saņems 60 miljonus dolāru. 2023. gada 25. oktobrī K. Porziņģis aizvadīja pirmo spēli "Celtics" sastāvā, sezonas atklāšanas mačā Madison Square Garden pārspējot Ņujorkas "Knicks" (108—104). Šajā spēlē viņš guva 30 punktus, kas ir visvairāk gūto punktu rekords spēlētāja debijā "Celtics" vēsturē. Pārstāvējis Latvijas U-14, U-16, U-18 jaunatnes izlasi. 2013. gadā U-18 izlases sastāvā izcīnīja 4. vietu U-18 čempionātā, kas notika Rīgā. Pats K. Porziņģis tika iekļauts šī turnīra simboliskajā izlasē un kļuva par labāko metienu bloķētāju. 2017. gada 11. augustā arēnā "Rīga" draudzības spēlē pret Poliju K. Porziņģis debitēja Latvijas pieaugušo izlasē, uzvarētā spēlē (77:65) gūdams 24 punktus, kas ir punktu rekords, kādu sasniedzis kāds no spēlētājiem savā pirmajā spēlē Latvijas izlasē. 2017. gada Eiropas čempionātā Latvijas basketbola izlase ar K. Porziņģi sastāvā ieguva piekto vietu, kas ir augstākais rezultāts kopš Latvijas neatkarības atjaunošanas. K. Porziņģis bija komandas līderis un rezultatīvākais spēlētājs. 2022. gada augustā K. Porziņģis piedalījās 2023. gada Pasaules kausa kvalifikācijas turnīra spēlēs, uzņemoties Latvijas izlases līdera lomu, kas veicināja izlases kvalificēšanos Pasaules kausa finālturnīram pirmo reizi Latvijas basketbola vēsturē. «Kristaps Porzingis Stats, Video, Bio, Profile». National Basketball Association. NBA.com. Skatīts: 2015. gada 4. novembrī. Jurisons, Ingmārs (2013. gada 12. novembrī). "Kristaps Porziņģis: «Ziņas no Amerikas? Neinteresē...»". Sporta Avīze (Rīga: SIA "Mediju nams") 45 (921): 24.—27. lpp. ISSN 1691-0451. «Kristaps Porziņģis debitējis Spānijas augstākās līgas basketbola čempionātā». TVnet.lv. Skatīts: 2013. gada 6. septembrī. «Porziņģis nosaukts par Eiropas kausa labāko jauno spēlētāju». Diena.lv. 2015. gada 14. aprīlī. Skatīts: 2015. gada 14. aprīlī. 2014-15 Eurocup Rising Star Trophy winner: Kristaps Porzingis, Baloncesto Seville eurocupbasketball.com Kristaps Porzingis Europe Stats Arhivēts 2018. gada 17. martā, Wayback Machine vietnē. Basketball Reference «Porziņģis tomēr pieteicies NBA draftam». Diena.lv. Skatīts: 2014. gada 28. maijā. Aģents apstiprina Porziņģa gatavību piedalīties NBA draftā lsm.lv «Porzingis, Towns named Rookies of the Month». NBA.com. 2015. gada 3. decembris. Arhivēts no oriģināla, laiks: 2015. gada 6. decembrī. Skatīts: 2015. gada 3. decembris. «Porzingis, Towns named December's Rookies of Month». NBA.com. 2015. gada 4. janvāris. Arhivēts no oriģināla, laiks: 2016. gada 7. janvārī. Skatīts: 2015. gada 4. janvāris. «Kristaps Porzingis Named January Eastern Conference Rookie of the Month». NBA.com. 2016. gada 2. februāris. Skatīts: 2016. gada 2. februāris. «Lakers' Bryant holds off Warriors' Curry to finish as top All-Star vote-getter». NBA. 2016. gada 22. janvārī. Arhivēts no oriģināla, laiks: 2016. gada 25. janvārī. Skatīts: 2016. gada 22. janvārī. «USA vs World». NBA.com. 2016. gada 12. februāris. Arhivēts no oriģināla, laiks: 2016. gada 9. februārī. Skatīts: 2016. gada 12. februāris. «Wolves' Towns named 2015-16 Kia Rookie of the Year». NBA. 2016. gada 16. maijā. Arhivēts no oriģināla, laiks: 2016. gada 20. maijā. Skatīts: 2016. gada 16. maijā. «Wolves' Towns, Knicks' Porzingis lead 2015-16 NBA All-Rookie teams». NBA.com. 2016. gada 19. maijs. Arhivēts no oriģināla, laiks: 2016. gada 22. maijā. Skatīts: 2016. gada 19. maijs. Porziņģis gatavojas noslēgt Eiropas basketbolā vērienīgāko daudzmiljonu reklāmas līgumu LSM «Porziņģis: Grāmata «Brālis» ir mans stāsts». Latvijas sabiedriskie mediji. Skatīts: 2016. gada 19. oktobrī. «Porziņģis pirmoreiz nominēts NBA mēneša labākā spēlētāja titulam». sportacentrs.com. Skatīts: 2017. gada 3. janvārī. ««New York Post»: Porziņģis ir Ņujorkas gada sportists». LSM. Skatīts: 2017. gada 10. janvārī. LETA. «Porziņģis ar 24 punktiem kaldina Pasaules izlases uzvaru NBA Uzlecošo zvaigžņu spēlē». diena.lv, 2017. gada 18. februārī. Skatīts: 2017. gada 19. februārī. LETA. «Porziņģis uzvar NBA Visu zvaigžņu spēles meistarības konkursā». diena.lv, 2017. gada 19. februārī. Skatīts: 2017. gada 19. februārī. «Porzingis pours in 40, Knicks come from 19 down, beat Pacers». ESPN.com. 2017. gada 5. novembris. Skatīts: 2017. gada 5. novembris. «Porziņģis guvis smagu ceļgala traumu - sarautas krusteniskās saites». diena.lv. Skatīts: 2018. gada 1. martā. «Mavericks acquire All-Star Kristaps Porzingis, Tim Hardaway Jr., Courtney Lee, and Trey Burke in trade with Knicks». Mavs.com. 2019. gada 31. janvāris. Skatīts: 2019. gada 31. janvāris. LSM. «Dāvis Bertāns starp Porziņģi un Biedriņu. Latvijas sportistu naudīgāko līgumu tops». New York Post. Kristaps Porzingis traded to Wizards at NBA trade deadline nba.com. «Porzingis keys win over Pacers in Wizards debut». «Timberwolves vs. Wizards - NBA Game Summary - November 28, 2022». ESPN (angļu). Skatīts: 2022-11-29. «Porzingis' career night leads Wizards over T'Wolves». RSN (angļu). Skatīts: 2022-12-01. «Boston Celtics Acquire Kristaps Porzingis». www.nba.com (angļu). Skatīts: 2023-06-29. «Porzingis to wear Celtics jersey number with plenty of history». NBC Sports Boston (en-US). 2023-06-28. Skatīts: 2023-06-29. Jedd Pagaduan. «Kristaps Porzingis' Immediate Reaction To Historic 30-Point Debut Vs. Knicks». ClutchPoints (angļu), 2023-10-26. Skatīts: 2023-10-26. Porziņģis — pārliecinoši labākais EČ metienu bloķētājs TVnet.lv Vikikrātuvē par šo tēmu ir pieejami multivides faili. Skatīt: Kristaps Porziņģis. Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) FIBA ARCHIVE profils (angliski) Eirolīgas profils (angliski) ESPN NBA profils (angliski) RealGM Basketball profils (angliski) Twitter profils