Šis raksts ir par Polijas šahistu. Par citām jēdziena Šmits nozīmēm skatīt nozīmju atdalīšanas lapu. Vlodzimežs Šmits (poļu: Włodzimierz Schmidt; 1943. gada 10. aprīlis Poznaņa — 2023. gada 1. aprīlis) bija Polijas starptautiskais lielmeistars šahā (1973). Šahu iemācījies spēlēt deviņu gadu vecumā. Vienpadsmit gadu vecumā sācis trenēties Poznaņas šaha klubā Ogniwo. No 1957. līdz 1960. gadam četras reizes piedalījies Polijas junioru šaha čempionātā, no kurām divas reizes kļuvis par uzvarētāju, bet vienu reizi ieguvis sudraba medaļu. 1962. gadā veiksmīgi debitējis Polijas šaha čempionātā, kurā ieņēmis 3. vietu. Pēc tam daudz laika veltījis mācībām Poznaņas Tehnoloģiju universitātē. Kopš 1966. gada regulāri piedalījies Polijas šaha čempionātos, kuros 28 reizes iekļuvis turnīrā finālā, kas ir savdabīgs rekords. Polijas šaha čempionātos izcīnījis 15 medaļas; 7 zelta (1971, 1974, 1975, 1981, 1988, 1990, 1994), 2 sudraba (1977, 1980) un 6 bronzas (1962, 1967, 1968, 1970, 1976, 1978). Tāpat izcīnījis 7 zelta medaļas Polijas komandu šaha čempionātos (1973, 1974, 1975, 1976, 1977, 1979, 1981). 16 reizes ir uzvarējis Polijas ātrspēles šaha čempionātos. Izcēlies ar rūpīgu teorētisko sagatavotību un labu tehniku. Vairākkārt pārstāvējis Polijas komandu lielākajos komandu šaha turnīros: Pasaules šaha olimpiādēs piedalījies 14 reizes (1962-1964, 1968-1974, 1978-1990, 1994); Eiropas komandu šaha čempionātos piedalījies 3 reizes (1973, 1989-1992); Pasaules studentu šaha čempionātos piedalījies 3 reizes (1962-1964); Ziemeļu šaha kausa izcīņā piedalījies 1989. gadā un komandas sastāvā izcīnījis bronzas medaļu. Par panākumiem turnīros FIDE 1968. gadā Šmitam piešķīrusi starptautiskā meistara (IM), bet 1973. gadā - starptautiskā lielmeistara (GM) nosaukumu. Bijis pirmais poļu izcelsmes šaha lielmeistars pēc 1950. gada nosaukuma laureātiem Akibas Rubinšteina, Savelija Tartakovera un Migela Naidorfa. Vēlākajos gados pievērsies jauno šahistu apmācībai. 2004. gadā kļuvis par FIDE vecāko treneri. No 1999. līdz 2004. gadam un no 2009. līdz 2023. gadam bijis Polijas šaha federācijas viceprezidents. «XIX Szachowe Mistrzostwa Polski Poznań 1962». Arhivēts no oriģināla, laiks: 2016. gada 8. martā. Skatīts: 2016. gada 19. aprīlī. «Szachowi Mistrzowie Polski». Arhivēts no oriģināla, laiks: 2016. gada 26. augustā. Skatīts: 2016. gada 19. aprīlī. OlimpBase :: Men's Chess Olympiads :: Włodzimierz Schmidt OlimpBase :: European Men's Team Chess Championship :: Włodzimierz Schmidt OlimpBase :: World Student Team Chess Championship :: Włodzimierz Schmidt OlimpBase :: Nordic Chess Cup :: Włodzimierz Schmidt Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)