Mahariši Mahešs Jogi (hindi: महर्षि महेश योगी, angļu: Maharishi Mahesh Yogi; 1918—2008) bija indiešu guru (garīgais skolotājs), Pārpasaulīgās meditācijas tehnikas popularizētājs Rietumu pasaulē. Dzimis kā Mahešs Prasads Varma 1918. gadā Britu Indijas pilsētā Džabalapūrā (tagad Madhja Pradēšas štatā). Studēja fiziku Allahābādas Universitātē, tad kļuva par Brahmanandas Sarasvati mācekli un dzīvoja Himalajos. 1955. gadā sāka ceļot pa Indiju, kur sludināja savu mācību, ko sauca par "pārpasaulīgo meditāciju", vēlāk apmetās uz dzīvi Šveicē un 1974. gadā nodibināja Maharši Starptautisko universitāti Aiovas štatā ASV. 1990. gadā viņš pārcēlās uz Nīderlandes pilsētu Vlodropu, kur nodibināja savu apmācības centru. Miris 2008. gadā Vlodropā.