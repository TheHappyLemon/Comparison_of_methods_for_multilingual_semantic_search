Kaori Momoi (japāņu: 桃井 かおり; dzimusi 1952. gada 8. aprīlī) ir japāņu aktrise un dziedātāja. Kaori Momoi dzimusi Tokijā, Japānā, starptautiskās politikas profesora un dārgakmeņu dizaineres ģimenē. Viņa sāka studēt baletu 12 gadu vecumā Londonā, Lielbritānijas Karaliskajā dejas akadēmijā. Pēc trim studiju gadiem viņa atgriezās Tokijā. Absolvējusi Japānas Bungakudzas dramatiskās mākslas skolu. 1971. gadā Momoi debitēja režisora Kona Itikavas filmā Ai Futatabi (To Love Again). Kopš debijas viņa ieguvusi daudzas balvas gan Japānā, gan starptautiskos kinofestivālos, kļūstot par vienu no vadošajām aktrisēm Japānā. Kā dziedātāja izdevusi 15 mūzikas albumus. Darbojusies teātrī un televīzijā, vadījusi džeza vakariņu šovus ar slaveniem japāņu džeza mūziķiem, piemēram, Hino Terumasa. Kaori Momoi filmējusies daudzu Japānas režisoru filmās, tai skaitā arī režisora Akira Kurosava filmā "Karavīra ēna" (Kagemusha, 1980). Viņa attēlojusi lomu krievu režisora Aleksandra Sokurova filmā "Saule" (2005) un piedalījusies ASV režisora Roba Māršala filmā "Geišas atmiņas" (Memoirs of a Geisha, 2005). Attēlojusi nelielu lomu ASV režisora Rūperta Sandersa filmā "Rēgs bruņās". Filmējusies vairākās latviešu režisora Māra Martinsona filmās — Amaya (2010), "Oki — okeāna vidū" (2014), "Maģiskais kimono" (2017). Par lomu filmā Amaya nominēta Lielā Kristapa balvai kategorijā "Labākā aktrise". Darbojusies arī kā filmu režisore. Uzņēmusi trīs filmas, bijusi arī scenāriju autore. Viena no viņas filmām Ichijiku no kao (Faces of a Fig Tree, 2006) saņēma piecas balvas starptautiskos kinofestivālos, tai skaitā arī Berlīnes starptautiskā kinofestivāla balvu Netpac Award. Momoi sešas reizes nominēta Japānas Kinoakadēmijas balvai, no kurām divas reizes to ieguvusi — kā labākā aktrise filmā Kamisamaga kureta akanbô (No More Easy Life, 1979) un kā labākā otrā plāna aktrise filmā Shiawase no kiiroi hankachi (The Yellow Handkerchief, 1977). Saņēmusi balvu kā labākā aktrise 1983. gada Ņujorkas starptautiskajā filmu festivālā par lomu filmā Giwaku (Suspicion, 1982). Kaori Momoi apbalvota ar Japānas Goda medaļu (2008), Kinujo Tanakas balvu (2015) un Uzlecošās saules ordeni (4. šķira, 2022). «Kaori Momoi - Biography». IMDB. «Kaori Momoi». filmas.lv. «Režisors Māris Martinsons jau trešo reizi sadarbosies ar japāņu aktrisi Kaori Momoi». Diena. «Latvian National Film Festival, 2012 Awards». IMDB. «Berlin International Film Festival, 2007 Awards». IMDB. Vikikrātuvē par šo tēmu ir pieejami multivides faili. Skatīt: Kaori Momoi. Oficiālā tīmekļa vietne IMDb profils (angliski) AllMovie profils (angliski)