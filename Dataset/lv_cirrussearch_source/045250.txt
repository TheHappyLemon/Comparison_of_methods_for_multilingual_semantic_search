Kens Eltons Kīzijs (angļu: Ken Elton Kesey; dzimis 1935. gada 17. septembrī, miris 2001. gada 10. novembrī) bija bītu paaudzes ASV rakstnieks. Pazīstamākais darbs ir 1962. gadā publicētais romāns "Kāds pārlaidās pār dzeguzes ligzdu" (One Flew Over the Cuckoo's Nest). Dzimis La Juntā, Kolorādo štatā. Viņa ģimene nodarbojās ar piensaimniecību un dēlu uzaudzināja Oregonas štata Springfīldā. Kīzijs bija ļoti aktīvs jauneklis, kurš labprāt nodarbojās ar amerikāņu futbolu un cīņas mākslu, kas viņam ļoti labi padevās. Studējot Oregonas Universitātē, viņam radās interese par teātra mākslu, taču tajā pašā laikā viņam piedāvāja arī sporta stipendiju, no kuras viņš nespēja atteikties. Kens Kīzijs agrā vecumā aprecējās ar savu vidusskolas gadu draudzeni Normu Feju Haksbiju un vēlāk pārcēlās uz dzīvi Palo Alto, Kalifornijā. Tur Kīzijam radās iespēja studēt rakstniecību prestižajā Stenforda Universitātē. 1959. gadā Kīzijs iestājās Stenforda Universitātē. 1960. gadā, lai nopelnītu naudu, Kens Kīzijs bija spiests strādāt kādā Otrā pasaules kara veterānu hospitālī un piedalīties eksperimentos, kuros pētīja stipro narkotiku iedarbību, lai izmantotu tās garīgo slimību ārstēšanai. Eksperimenti izrādījās visai apšaubāmi, un pēc štata gubernatora iejaukšanās tie tika pārtraukti. Pēc tam Kīzijs aptuveni pusgadu turpināja strādāt hospitālī par naktssargu un sanitāru garīgi slimo palātā. Pēc hospitālī gūtās pieredzes Kīzijs īsā laikā sarakstīja romānu "Kāds pārlaidās pār dzeguzes ligzdu". Romāns kļuva populārs, sevišķi hipiju kustības pārstāvju vidū. 1964. gadā Kīzijs publicēja otro romānu Sometimes a Great Notion, bet kritiķi to neuzskatīja par literāru sasniegumu. 1966. gadā Kīziju pieķēra un sodīja par marihuānas glabāšanu. Kīzijs nolēma, ka labākais veids, kā izvairīties no soda ir aizbēgt uz Meksiku. Jau pēc gada viņš atgriezās Amerikas Savienotajās Valstīs un pavadīja pusgadu izciešot sodu. Kamēr Kīzijs bija cietumā, romānu "Kāds pārlaidās pār dzeguzes ligzdu" iekļāva universitāšu mācību programmās. Romāns tika tulkots desmit valodās un ASV izdots romāna akadēmisks izdevums ar plašiem komentāriem. 1975. gadā iznāca oskarotā Miloša Formana filma "Kāds pārlaidās pār dzeguzes ligzdu" ar Džeku Nikolsonu Makmērfija lomā. Kīzijam šķita, ka Formans izkropļojis viņa ieceri, tāpēc viņš filmas veidotājus iesūdzēja tiesā, taču prāvu zaudēja. Kāds pārlaidās pār dzeguzes ligzdu (One Flew Over the Cuckoo's Nest, 1962) Sometimes a Great Notion (1964) Sailor Song (1992) Last Go Round (1994; kopā ar Kenu Babsu) Kesey's Garage Sale (1973) Demon Box (1986) The Further Inquiry (1990) Twister (1994) Kens Kīzijs nomira 2001. gada 10. novembrī no plaušu vēža izraisītām komplikācijām. «Stāsts par cilvēku, kurš nonāca pareizajā vietā un pareizajā laikā, lai cīnītos par savu un biedru brīvību.». velkotparaleles.wordpress.com. Skatīts: 2018. gada 14. oktobrī. «Kens Kīzijs “Kāds pārlaidās pār dzeguzes ligzdu”». berelis.wordpress.com. Skatīts: 2018. gada 14. oktobrī.