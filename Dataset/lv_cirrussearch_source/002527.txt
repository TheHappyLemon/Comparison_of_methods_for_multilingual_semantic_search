Deriks Martels Rouzs (angļu: Derrick Martell Rose; dzimis 1988. gada 4. oktobrī Čikāgā, Ilinoisas štatā, ASV) ir amerikāņu basketbolists, spēlē saspēles vadītāja pozīcijā, ASV basketbola izlases dalībnieks. Pašlaik (2021) pārstāv NBA klubu Ņujorkas "Knicks". Lielāko karjeras daļu spēlējis Čikāgas "Bulls", kas viņu 2008. gada NBA draftā izraudzījās ar kopējo pirmo kārtas numuru. Debijas sezonā atzīts par labāko sezonas debitantu, 2010.—2011. gada sezonā tika atzīts par sezonas vērtīgāko spēlētāju. Piedalījies trijās NBA Visu zvaigžņu spēlēs. Kopā ar ASV izlasi izcīnīja zelta medaļu 2010. un 2014. gada Pasaules čempionātā. D. Rouzs piedzima Čikāgas dienvidos, viņš ir jaunākais no četriem brāļiem ģimenē. Viņš uzauga kā kvēls basketbola fans, sekojot līdzi "Bulls" ar Maikla Džordana palīdzību gūtajiem panākumiem, kā arī ar brāļiem Dveinu, Redžiju un Elenu pavadot laiku piemājas laukumos. Ar brāļu palīdzību D. Rouzs apguva spēles pamatus jau agrā jaunībā. Kad D. Rouzs 2003. gadā uzsāka mācības Simeon Career Academy, viņš bija 1,80 m garš un savā komandā viņu vēlējās redzēt daudzi koledžu komandu treneri. Viņš "Wolverines" rindās spēlēja ar 25 numuru Bena Vilsona piemiņai, spēlētājs, kurš savā pēdējā vidusskolas gadā (1984) tika nogalināts. Aizsargs netika pielaists pie spēlēšanas galvenajā komandā tās ilggadējā trenera Boba Hembrika ieviestās tradīcijas dēļ, kas bija par to, ka galvenajā komandā nespēlē pirmgadnieki. Taču viņš vidēji spēlē guva 18,5 punktus, atdeva 6,6 rezultatīvas piespēles, savāca 4,7 atlēkušās bumbas un pārtvēra 2,1 pretinieku piespēli. D. Rouzs bija pirmgadnieku un otrgadnieku komandas līderis un aizveda komandu līdz pilsētas čempionātam ar lielisku uzvarēto/zaudēto spēļu bilanci (24—1). B. Hembriks piedāvāja D. Rouzam lauzt ilgo tradīciju un ļaut spēlēt štata čempionātā, taču spēlētājs atteicās no sniegtās iespējas. Otrajā gadā B. Hembriks atstāja trenera amatu, viņa vietā tika noalgots Roberts Smits, tādējādi D. Rouzam tika sniegta iespēja spēlēt galvenajā komandā. Spēlētāja debijas spēlē, uz ko tika pārdotas visas biļetes un ko vēroja koledžu skauti un treneri, viņš guva 22 punktus, savāca 7 atlēkušās bumbas un pārtvēra piecas pretinieku piespēles. Aizsargs bija komandas līderis ("Wolverines" guva labu uzvarēto/zaudēto spēļu bilanci — 30—5), vidēji spēlē guva 19,8 punktus, savāca 5,1 atlēkušo bumbu, atdeva 8,3 rezultatīvas piespēles un 2,4 reizes pārtvēra pretinieku komandu piespēles. Sezona tika pabeigta ar zaudējumu štata čempionāta izslēgšanas spēlēs. D. Rouza spēle viņam atnesa pirmo nacionāla mēroga balvu: iekļūšanu Parade simboliskajā trešajā izlasē. Trešajā sezonā "Wolverines" uzvarēja Čikāgas publiskajā līgā, kas notika United Center, D. Rouzs spēlē guva 25 punktus. Komanda kvalificējās izslēgšanas spēlēm, kur štata čempionātā tikās ar Ričvudsas vidusskolu. Spēles papildlaikā D. Rouzs guva izšķirošos punktus 1,5 sekundes pirms spēles beigām. Tādējādi viņa pārstāvētā vidusskolas komanda izcīnīja pirmo štata čempiones titulu kopš 1984. gada. Pirms pēdējā gada vidusskolā D. Rouzs bija piektais labākais prospekts visā valstī (to veidoja Sports Illustrated). 2007. gada janvārī Simeon tikās ar Rice vidusskolu Madison Square Garden Ņujorkā, viņa pretinieku komandā spēlēja viens no labākajiem aizsargiem Kemba Volkers. "Wolverines" zaudēja ar 51—53. Divas nedēļas vēlāk D. Rouza pārstāvētā vidusskola tikās ar Oak Hill akadēmiju. Oak Hill rindās spēlēja Brendons Dženingss. D. Rouzs guva 28 punktus, atdeva 9 rezultatīvas piespēles un savāca 8 atlēkušās bumbas, kamēr B. Dženingss pirmajās trijās ceturtdaļās neguva nevienu punktu. Spēle noslēdzās ar "Wolverines" uzvaru ar 78—75. Par uzrādīto labo sniegumu USA Today atzina D. Rouzu par nedēļas labāko vidusskolu spēlētāju. Simeon atkārtoja iepriekšējā sezonā sasniegto: uzvarēja Čikāgas publiskajā līgā un štata čempionātā (finālā uzvara pār O'Fallon vidusskolu ar 77—54). Simeon kļuva par pirmo Čikāgas publisko skolu, kas štata čempionātā ir uzvarējusi divas reizes pēc kārtas. D. Rouzs pēdējā spēlē vidusskolas karjerā guva tikai 2 punktus, taču savāca 7 atlēkušās bumbas un atdeva 8 rezultatīvas piespēles. "Wolverines" sezonu pabeidza ar 33—2 spēļu bilanci, Sports Illustrated rangā ierindojoties pirmajā vietā un USA Today — 6. vietā. Kopējā Simeon uzvarēto/zaudēto spēļu bilance ar D. Rouzu sastāvā bija 120—12. Pēc pēdējā gada vidusskolā spēlētājs tika iekļauts dažādās simboliskajās izlasēs. 2009. gadā ESPN RISE D. Rouzu atzina par dekādes trešo labāko vidusskolu basketbola saspēles vadītāju aiz Krisa Pola un T. Dž. Forda. Pēc vidusskolas spēlēja Memfisas universitātes komandā "Tigers", ar kuru sasniedza NCAA finālu 2008. gadā un uzstādīja rekordu, uzvarot 38 no sezonas 40 spēlēm. Drīz pēc NCAA finālu sasniegšanas D. Rouzs pieteicās 2008. gada NBA draftam. Viņš uzreiz kļuva par vienu no galvenajiem pretendentiem uz pirmo izvēli. Drafta loterijā uzvarējušie Čikāgas "Bulls" viņu prognozēti izraudzījās kā pirmo, līdz ar to D. Rouzs varēja atgriezties dzimtajā pilsētā. D. Rouzs tika iekļauts ASV izlases sastāvā, kas gatavojās startam 2008. gada Pekinas Olimpiskajās spēlēs. Jūlija vidū viņš aizvadīja divas spēles Orlando Vasaras līgā, taču guva savainojumu, kā dēļ viņš bija spiests nespēlēt visu atlikušo vasaru. Oktobrī viņš atgriezās komandas sastāvā un piedalījās astoņās pirms sezonas pārbaudes spēlēs. "Bulls" sastāvā D. Rouzs jau no pirmajām spēlēm izkonkurēja līdzšinējo pamatsastāva saspēles vadītāju Kērku Hainrihu un devās sākumsastāvā 80 spēlēs (no sezonas 81). Pirmajās desmit spēlēs viņš guva katrā vismaz 10 punktus, kas bija atkārtoti labākais ar pirmo numuru draftētā "Bulls" spēlētāja sasniegums debijas sezonā kopš Maikla Džordana. Viņš tika atzīts par pirmo divu sezonas mēnešu (novembris, decembris) labāko Austrumu konferences debitantu. 2009. gada NBA Visu zvaigžņu spēles nedēļas nogalē viņš piedalījās Rookie Challenge spēlē, tāpat "Bulls" aizsargs uzvarēja Skills Challenge konkursā, viņš kļuva par pirmo debitantu, kurš izcīnījis uzvaru šajā konkursā. Janvārī un februārī viņš nerādīja labāko sniegumu, taču jau martā viņš bija labā formā un ieguva marta labāko Austrumu konferences jauno debitantu. Viņa pārstāvētā komanda izslēgšanas spēlēm kvalificējās, gūstot 7. labāko uzvarēto—zaudēto spēļu bilanci konferencē. Pat D. Rouzs kļuva par gada labāko debitantu un tika iekļauts simboliskajā debitantu pirmajā izlasē. Viņš bija trešais "Bulls" spēlētājs kluba vēsturē, kurš tiek atzīts par sezonas labāko debitantu, iepriekš šo balvu saņēmuši Maikls Džordans (1985) un Eltons Brends (2000). Tāpat viņš bija pirmais balvas ieguvējs pēc Lebrona Džeimsa, kurš draftā ticis izraudzīts ar pirmo numuru. Izslēgšanas spēļu pirmajā kārtā "Bulls" spēlēja pret toreizējiem NBA čempioniem Bostonas "Celtics". Izslēgšanas spēļu debijā viņš guva 36 punktus. Tas bija atkārtots NBA rekords izslēgšanas spēļu debijā gūtajos punktos starp debitantiem, pirmais to paveica Karīms Abduldžabārs 1970. gadā. Vēl viņš spēlē atdeva 11 rezultatīvas piespēles un savāca 4 atlēkušās bumbas. "Bulls" uzvarēja papildlaikā ar 105—103. D. Rouzs kļuva par otro spēlētāju NBA vēsturē pēc Krisa Pola, kurš izslēgšanas spēļu debijā guvis 35 punktus un atdevis 10 rezultatīvas piespēles. 2008. gada izslēgšanas turnīrā viņš vidēji spēlē guva 19,7 punktus ar 47,5 % lielu metienu precizitāti, atdeva 6,3 rezultatīvas piespēles un savāca 4,9 atlēkušās bumbas. "Bulls" zaudēja "Celtics" septiņu spēļu sērijā. Otro sezonu viņš uzsāka neveiksmīgi, pirmajā pirmssezonas pārbaudes spēlē gūstot potītes savainojumu, tādēļ izlaida atlikušo pirmssezonas sagatavošanās posmu. Viņš bija gatavs spēlēt sezonas atklāšanas spēlē pret Sanantonio "Spurs", taču spēlēja ierobežotu laiku. Potītes savainojums traucēja D. Rouzam parādīt labāko sniegumu lielākajā daļa novembra. Pēc 2010. gada janvārī ESPN izplatītās informācijas, D. Rouza spēles krekls bija ceturtais pirktākais visā līgā. 2010. gada 28. janvārī D. Rouzs tika nosaukts kā viens no Visu Zvaigžņu spēles Austrumu konferences komandas dalībniekiem, "Bulls" aizsargs bija viens no spēles rezervistiem. Iepriekšējais "Bulls" pārstāvis Zvaigžņu spēlē bija Maikls Džordans 1998. gadā. Spēlē viņš guva astoņus punktus, atdeva četras piespēles un pārtvēra trīs pretinieku piespēles. Viņš tika atzīts par aprīļa labāko Austrumu konferences spēlētāju. "Bulls" regulārajā sezonā bija vienāda uzvarēto—zaudēto spēļu attiecība (41—41) un izslēgšanas spēļu pirmajā kārtā tika zaudēts Klīvlendas "Cavaliers" piecu spēļu sērijā. 2010.—2011. gada sezonas otrajā spēlē viņš guva 39 punktus komandas uzvarā pār Detroitas "Pistons" (101—91). Divas dienas vēlāk D. Rouzs atdeva 13 rezultatīvas piespēles, tā palīdzot Luolam Dengam saniegt karjeras rekordu gūtajos punktos (40 punkti) uzvarētajā spēlē pret Portlendas "Trail Blazers". 2010. gada 10. decembrī D. Rouzs guva 29 punktus un 9 reizes rezultatīvi piespēlēja saviem komandas biedriem pirmajā "Bulls" uzvara pār Losandželosas "Lakers" kopš 2006. gada 19. decembra. Karjeras pirmo triple-double viņš guva 2011. gada 17. janvārī, kad spēlē pret Memfisas "Grizzlies" D. Rouzs iemeta 22 punktus, savāca 10 atlēkušās bumbas un atdeva 12 rezultatīvas piespēles. Desmit dienas vēlāk viņš tika nosaukts par 2011. gada Visu zvaigžņu spēles Austrumu konferences komandas starta sastāva aizsargu. Pēdējā spēlē pirms Visu zvaigžņu nedēļas pārtraukuma "Bulls" spēlētājs sasniedza karjeras rekordu gūtajos punktos — uzvarā pār Sanantonio "Spurs" (109—99) viņš guva 42 punktus, kā arī 8 reizes rezultatīvi piespēlēja un savāca 5 atlēkušās bumbas. 26. martā aizsargs 17 reizes rezultatīvi piespēlēja saviem komandas biedriem, kas ir viņa karjeras rekords, kā arī guva 30 punktus un savāca 3 atlēkušās bumbas uzvarā pār Milvoki "Bucks" (95—87). Pateicoties labi uzrādītajam sniegumam, viņš tika atzīts par marta labāko Austrumu konferences spēlētāju. 2010.—2011. gada sezonu "Bulls" noslēdza ar 62 uzvarētām un 20 zaudētām spēlēm, kas bija labākais rādītājs līgā. Šī bija pirmā "Bulls" sezona ar vismaz 60 izcīnītām uzvarām (pēdējā bija 1997.—1998. gada sezona) un sestā sezona ar vismaz 60 izcīnītām uzvarām kluba vēsturē. Beidzot regulāro sezonu, D. Rouzs kļuva par trešo spēlētāju pēdējo trīs dekāžu laikā, kurš sezonas laikā guvis 2000 punktus un atdevis 600 rezultatīvas piespēles. Abi pārējie basketbolisti bija Lebrons Džeimss un Maikls Džordans. D. Rouzs sekmīgi uzsāka izslēgšanas spēļu turnīru. Pirmās kārtas pirmajā spēlē viņš guva 39 punktus (karjeras rekords izslēgšanas spēlēs), savāca sešas atlēkušās bumbas un atdeva tikpat rezultatīvas piespēles uzvarā pār Indiānas "Pacers" ar 104—99. D. Rouzs šajā spēlē iemeta 19 no 21 soda metiena. Pirmajā kārtā "Bulls" uzvarēja "Pacers" ar 4—1. Izslēgšanas spēļu otrajā kārtā D. Rouza pārstāvētā vienība tikās ar Atlantas "Hawks", kas tika pārspēta ar 4—2. Austrumu konferences finālā "Bulls" tikās ar Maiami "Heat", kuras līderi bija Lebrons Džeimss, Dveins Veids un Kriss Bošs. "Bulls" zaudēja piecu spēļu sērijā. 2011. gada izslēgšanas spēlēs D. Rouzs vidēji spēlē guva 27,1 punktu, taču meta tikai ar 39% precizitāti divpunktu metienus un ar 39% lielu precizitāti trīspunktu metienus. 2011. gada 3. maijā D. Rouzs 22 gadu vecumā tika atzīts par sezonas vērtīgāko spēlētāju (MVP). Viņš kļuva par visu laiku jaunāko šīs balvas ieguvēju un otro "Bulls" spēlētāju pēc Maikla Džordana, kurš ieguvis šo balvu. Iepriekš jaunākais šī balvas ieguvējs bija Vess Anselds, kurš 1968.—1969. gada sezonā par sezonas vērtīgāko tika atzīts 23 gadu vecumā. Vēl viņš tika iekļauts līgas simboliskajā pirmajā izlasē. 2011. gada decembrī D. Rouzs noslēdza jaunu līgumu ar "Bulls", pēc kura saņems 94,8 miljonus dolārus piecos gados. 2011.—2012. gada sezonā viņš atkal tika iebalsots Visu zvaigžņu spēles Austrumu konferences starta pieciniekā. "Bulls" regulāro sezonu beidza ar ne tik augstu rezultātu kā iepriekšējā gadā, taču kvalificējās izslēgšanas spēlēm, kur pirmās kārtas pretinieks bija Filadelfijas "76ers". Jau sērijas pirmajā spēlē D. Rouzs traumēja kreiso ceļgalu (sarāva krusteniskās saites). Šīs traumas dēļ viņš nepiedalījās atlikušajās izslēgšanas spēlēs, kā arī pilnīvā izlaida visu nākamo NBA sezonu. Sezonu D. Rouzs iesāka veiksmīgi un komandas rezultāti bija lieliski, līdz sezonas demitajā spēlē 22. novembrī spēlētājs savainoja labo ceļgalu un traumas dēļ pāragri noslēdza arī šo sezonu. 2016. gada vasarā D. Rouzs tika aizmainīts no "Bulls" uz Ņujorkas "Knicks", kur tika nosūtīts kopā ar Džastinu Holideju maiņā pret Robinu Lopesu, Hosē Kalderonu un Džerianu Grantu. Pēc bālas sezonas Ņujorkas komandā (D. Rouzs tur spēlēja vienlaikus ar Latvijas basketbolistu Kristapu Porziņģi) 2017. gada vasarā spēlētājs noslēdza līgumu ar vienu no spēcīgākajām līgas komandām Klīvlendas "Cavaliers". Līdz februārim viņš piedalījās tikai 16 komandas spēlēs un trīs komandu maiņas darījumā tika aizmainīts uz Jūtas "Jazz", kas spēlētāju uzreiz atbrīvoja no līgumsaistībām. Pēc tam D. Rouzs pievienojās Minesotas "Timberwolves", kuras sastāvā spēlēja 9 regulārā čempionāta un visās 5 play-off spēlēs. Izslēgšanas spēlēs viņš rādīja labu sniegumu, gūstot vidēji 14,2 punktus 23,6 minūtēs spēles laika, taču sērija pret regulārā čempionāta uzvarētāju Hjūstonas "Rockets" tika zaudēta ar 1—4. 2018. gada vasarā D. Rouzs noslēdza jaunu līgumu ar "Timberwolves". 31. oktobrī viņš sasniedza karjeras rezultativitātes rekordu, gūstot 50 punktus uzvarētā spēlē pret Jūtas "Jazz". 2019. gada jūlijā D. Rouzs kā brīvais aģents pievienojās Detroitas "Pistons". 2021. gada februārī viņš tika aizmainīts uz Ņujorkas "Knicks", atgriežoties komandā, kurā jau bija spēlējis pirms dažām sezonām. «Derrick Rose tops All-NBA first team». Sports.espn.go.com. 2011-05-13. Skatīts: 2011-10-06. «NBA draftā pirmo izvēlas Deriku Rouzu». Nra.lv. Skatīts: 2011-10-06. Andris Rupais, TVNET. «NBA draftā triumfē aizsargs». Tvnet.lv. Skatīts: 2012-02-25. Brendan Gallagher. «USA beat hosts Turkey to land first World Championshp title since 1994». Telegraph.co.uk. Skatīts: 2012-02-25. «ASV pēc 16 gadu pārtraukuma triumfē pasaules čempionātā». Sportacentrs.com. 2010-09-12. Skatīts: 2011-10-06. «Bulls go for Rose over Beasley in NBA draft; Mayo, Love swap places». Sports.espn.go.com. 2008-06-26. Skatīts: 2011-10-24. «NBA gada labākais debitants — Deriks Rouzs». Apollo.lv. 2009-04-23. Skatīts: 2011-10-06.[novecojusi saite] «Chicago Bulls' Derrick Rose cracks NBA's top 5 in jersey sales». Sports.espn.go.com. 2010-01-20. Skatīts: 2011-10-06. «Bulls' Rose selected to All-Star team». Sports.espn.go.com. 2010-01-29. Skatīts: 2012-02-25. «NBA profils». Nba.com. 1988-10-04. Skatīts: 2011-10-06. «All-Star 2011». Nba.com. Arhivēts no oriģināla, laiks: 2011-02-21. Skatīts: 2011-10-06. «NBA Standings - 2010-11». ESPN. «Chicago Bulls Power Rankings - 2010-11». ESPN. «Derrick Rose: The Surprisingly Historic Numbers of His MVP Season». Bleacherreport.com. 2011-04-05. Skatīts: 2012-02-25. «"Bulls" iet tālāk; "Magic" vienu spēli atgūst». Sportacentrs.com. 2011-04-27. Skatīts: 2012-02-25. «Chicago Bulls-Miami Heat recap». «Rouzs saņem vēsturisku sezonas MVP balvu». Sportacentrs.com. Skatīts: 2012-02-25. «Source: Derrick Rose is NBA MVP». Sports.espn.go.com. 2011-05-03. Skatīts: 2011-10-06. «Chicago's Derrick Rose Wins 2010-11 Kia NBA MVP Award». NBA.com. Arhivēts no oriģināla, laiks: 2011. gada 5. maijā. Skatīts: 2011. gada 3. maijs. «Derrick Rose is NBA's youngest MVP». Sports.espn.go.com. 2011-05-04. Skatīts: 2011-10-06. «Derrick Rose tops All-NBA first team». Sports.espn.go.com. 2011-05-13. Skatīts: 2012-02-25. Vikikrātuvē par šo tēmu ir pieejami multivides faili. Skatīt: Deriks Rouzs. Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)