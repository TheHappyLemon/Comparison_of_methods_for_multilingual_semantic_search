Tomāšs Satoranskis (čehu: Tomáš Satoranský; dzimis 1991. gada 30. oktobrī Prāgā) ir čehu basketbolists, spēlē aizsarga pozīcijā. 2024. gadā pārstāv Spānijas ACB līgas un Eirolīgas klubu FC Barcelona. Vairākas sezonas aizvadījis Nacionālajā basketbola asociācijā (NBA). Starptautiskās sacensībās pārstāv Čehijas basketbola izlasi. T. Satoranskis sākotnēji pārstāvējis dzimtās Prāgas komandu USK Praha, bet 2009. gadā noslēdza 5 gadu līgumu ar Spānijas ACB līgas komandu CB Sevilla. 2012. gada NBA drafta otrajā kārtā T. Satoranski ar kopējo 32. kārtas numuru izraudzījās Vašingtonas "Wizards". "Wizards" sastāvā T. Satornskis spēlēja NBA Vasaras līgā, tomēr arī pēc drafta izvēles viņš turpināja spēlēt Eiropā, pildot līguma saistības ar CB Sevilla, bet 2014. gadā pārceļoties uz vienu no spēcīgākajām Spānijas un Eiropas komandām FC Barcelona. 2016. gada vasarā T. Satoranskis pārcēlās uz Ameriku, noslēdzot līgumu ar Vašingtonas "Wizards". 2019. gada jūlijā viņš tika aizmainīts uz Čikāgas "Bulls" sign-and-trade darījumā. 2021. gada augustā "Bulls" T. Satoranski kopā ar Garetu Templu un nākotnes drafta izvēli aizmainīja uz Ņūorleānas "Pelicans" pret Lonzo Bolu. Arī "Pelicans" sastāvā T. Satoranskis nespēlēja ilgi, 2022. gada februārī tiekot aizmainīts uz Portlendas "Trail Blazers" plašā maiņas darījumā, kura rezultātā "Pelicans" ieguva C.J. Makkolumu un vairākus citus spēlētājus, taču dienu vēlāk trīs komandu maiņas darījumā T. Satoranskis tika aizmainīts tālāk — uz Sanantonio "Spurs". Viņš aizvadīja tikai vienu spēli "Spurs" sastāvā pirms vienojās ar komandu par līguma izpirkšanu. 2022. gada 28. februārī T. Satoranskis noslēdza līgumu ar savu pirmo NBA komandu Vašingtonas "Wizards", kurā nospēlēja līdz sezonas beigām. 2022. gada vasarā T. Satoranskis atgriezās Eiropā un klubā, kurā jau bija spēlējis, noslēdzot 4 gadu līgumu ar vienu no spēcīgākajiem Spānijas ACB līgas un Eirolīgas klubiem FC Barcelona. T. Satoranskis ir spēlējis visu vecumu Čehijas jaunatnes izlasēs. 2009. gada Eiropas čempionāta kvalifikācijas ciklā viņš debitēja Čehijas pieaugušo izlasē. Pārstāvējis izlasi vairākos Eiropas čempionāta finālturnīros, kā arī 2019. gada FIBA Pasaules kausā un 2020. gada olimpiskajās spēlēs Tokijā. Nokļūšana šajos turnīros bija pirmā reize Čehijas basketbola izlases vēsturē, un T. Satoranskim ir bijusi liela loma komandas pēdējo gadu labajos rezultātos. Kopā ar tenisisti Petru Kvitovu vinš bija Čehijas delegācijas krognesējs olimpiādē. Wizards sign Satoransky for second stint with Washington wtop.com «Tomas Satoransky returns to Barça!». www.fcbarcelona.com (angļu). Skatīts: 2022-10-26. Vikikrātuvē par šo tēmu ir pieejami multivides faili. Skatīt: Tomāšs Satoranskis. Olympedia profils (angliski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) ESPN NBA profils (angliski) RealGM Basketball profils (angliski)