Gēza Fišters (ungāru: Füstér Géza; 1910. gada 19. februāris, Budapešta - 1990. gada 30. decembris, Toronto) bija Ungārijas un Kanādas šahists, FIDE starptautiskais meistars (IM, 1969). 1936. gadā uzvarējis Budapeštas šaha čempionātā. Otrā pasaules kara laikā sekmīgi spēlējis šaha turnīros. 1941. gadā kļuvis par Ungārijas šaha čempionu. Tajā pašā gadā starptautiskajā turnīrā Minhenē ieņēmis 11. vietu, nospēlējot neizšķirti ar toreizējo Pasaules šaha čempionu Aleksandru Aļehinu. 1943. gadā bijis otrais Ungārijas šaha čempionātā, bet 1943.-1944. gadā uzvarējis Ungārijas korespondencšaha čempionātā. Pēc kara, 1947. gadā Ungārijas izlases sastāvā uzvarējis Balkānu valstu komandu šaha čempionātā. Tomēr dzīve sociālistiskajā Ungārijā nav apmierinājusi Fišteru, un viņš caur Austrumberlīni nelegāli šķērsoja robežu. Pēc neilgas dzīves Rietumvācijā 1953. gadā Fišters pārcēlās uz Kanādu. Šeit viņš apmetās Toronto un turpināja savas šahista gaitas. Septiņas reizes kļuvis par Toronto šaha čempionu (1954, 1955, 1956, 1957, 1962, 1969, 1971). 1955. gadā uzvarējis Kanādas šaha ātrspēles čempionātā, bet 1957. gadā atkārtojis šo panākumu ASV šaha ātrspēles čempionātā. 1955. gadā ieņēmis 5. vietu Kanādas šaha čempionātā. Lielākais panākums šahista karjerā ir bijis Kanādas šaha vicečempiona nosaukums 1957. gadā. Tā kā turnīra uzvarētājs atteicies spēlēt starpzonu turnīrā, tad Fišters ieņēmis Kanādas zonas uzvarētāja vietu starpzonu turnīrā. 1958. gadā starpzonu turnīrs Portorožā (Dienvidslāvija) izvērtās Fišteram ļoti neveiksmīgi. Lai gan Kanādā pirms turnīra viņam prognozēja cīņu par pirmo divpadsmitnieku, realitātē Fišters bija izteikts turnīra pastarītis un pārliecinoši palika pēdējā vietā. Kanādas izlases sastāvā piedalījies divās Pasaules šaha olimpiādēs: 1958. gadā Minhenē pie 4. galdiņa (+5, =7, -2); 1970. gadā Zīgenē pie 2. rezerves galdiņa (+1 =1 -4). Līdz mūža beigām bijis aktīvs Toronto šaha klubu apmeklētājs un izcēlies ar savu aizraušanos ar šaha ātrspēli. Munich 1941 «Zonals 1957-1960 (C04)». Arhivēts no oriģināla, laiks: 2016. gada 6. jūnijā. Skatīts: 2014. gada 9. aprīlī. Portoroz Interzonal (1958) Gēza Fišters šahista profils vietnē chessgames.com Gēza Fišters šahista profils vietnē 365chess.com Gēza Fišters šahista profils vietnē chesstempo.com Gēza Fišters šahista profils vietnē olimpbase.org (Pasaules šaha olimpiādes) Gēza Fišters šahista profils vietnē olimpbase.org (Balkānu valstu komandu šaha čempionāti)