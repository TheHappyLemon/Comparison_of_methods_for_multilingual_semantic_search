Matss Sundīns (zviedru: Mats Johan Sundin; dzimis 1971. gada 13. februārī Brommā, Zviedrijā) ir bijušais zviedru hokejists, centra uzbrucējs, Zviedrijas hokeja izlases dalībnieks. Karjeras laikā aizvadījis 1346 spēles Nacionālās hokeja līgas klubos Toronto "Maple Leafs", Kvebekas "Nordiques" un Vankūveras "Canucks". No 1997. līdz 2008. gadam bijis "Maple Leafs" kapteinis. 2012. gadā uzņemts Hokeja slavas zālē. Sundīns ir 2006. gada olimpiskais čempions, kā arī trīskārtējs Pasaules čempions. 1989. gada NHL draftā Kvebekas "Nordiques" viņu izraudzījās ar kopējo 1. kārtas numuru (joprojām vienīgais ar pirmo numuru draftētais zviedrs). "Nordiques" sastāvā aizvadījis 4 sezonas, pēc tam tika aizmainīts uz Toronto "Maple Leafs", kura sastāva aizvadīja 13 sezonas, 11 sezonās no tām esot komandas kapteinis. Viņš kļuva par visilgāk NHL komandas kapteiņa pienākumus pildījušo ārpus Ziemeļamerikas dzimušo hokejistu. Neskaitot debijas sezonu, saīsināto lokauta sezonu un pusi sezonas ar Vankūveras "Canucks", viņš ir guvis vismaz 70 punktus katrā sezonā, katru sezonu aizvadot vismaz 70 spēles. Par karjeras beigšanu viņš paziņoja 2009. gada 30. septembrī. Kopā ar Zviedrijas izlasi ir izcīnījis uzvaru 2006. gada Turīnas ziemas olimpiskajās spēlēs, trīs reizes kļuvis par Pasaules čempionu. Vikikrātuvē par šo tēmu ir pieejami multivides faili. Skatīt: Matss Sundīns. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) NHL profils (angliski) TSN.ca profils (angliski)