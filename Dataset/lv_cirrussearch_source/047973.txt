"Delfīnu sala" (angļu: Dolphin Island) ir angļu rakstnieka Artura Klārka 1963. gadā sarakstīts zinātniskās fantastikas romāns. Tas pirmoreiz publicēts 1963. gadā. Latviešu valodā grāmatu sērijā "Fantastikas pasaulē" izdevusi izdevniecība "Zinātne" 1969. gadā. Romāna darbība norisinās 21. gadsimtā. Pusaudzis Džonijs Klintons nepamanīts ielavās starpkontinentālā kravas kuģī uz gaisa spilvena. Viņš grib aizbēgt no savas audžuģimenes, kur jūtas nevienam nevajadzīgs. Kuģis cieš avāriju pie Austrālijas krastiem. Džonijam izdodas ierāpties kādā pēc avārijas ūdenī peldošā kastē. Delfīnu bars palīdz viņam nokļūt līdz kādai Lielā Barjeru rifa salai, ko uz tās atrodošās pētniecības stacijas iemītnieki iedēvējuši par Delfīnu salu. Nokļuvis uz salas, kur tiek draudzīgi uzņemts, Džonijs drīz padomju profesora Kezena vadībā sāk piedalīties delfīnu uzvedības un valodas izpētē, kā arī to apmācībā. Viņš sāk iepazīt Salas aizraujošo zemūdens pasauli un tās iemītniekus, piedalās arī veiksmīgā eksperimentā, kurā tiek mēģināts nodibināt kontaktu ar zobenvaļiem. Džonija iegūtās prasmes saziņā ar delfīniem drīz vien lieti noder. Delfīnu salu skar vētra, nogremdējot vai sabojājot visus kuģus, un nopietni slimo profesoru Kezenu nav ar ko nogādāt uz slimnīcu kontinentā, kas no salas atrodas simt jūdžu attālumā. Nav arī iespējas lūgt palīdzību pa radio. Taču Džonijs, izmantojot iegūtās prasmes delfīnu vadīšanā, ar akvaplānu nokļūst līdz kontinentam un izsauc palīdzību. Pēc profesora ieteikumiem Džonijs gatavojas iestāties universitātē. Viņa priekšā ir pavērusies milzīgā, aizraujošā pasaule, pilna jaunu atklājumu.