Pauls Rūdolfs fon Bilguers (vācu: Paul Rudolph von Bilguer; 1815. gada 21. septembris, Ludvigsluste - 1840. gada 16. septembris, Berlīne) bija Vācijas šahists un virsnieks. Piedzimis Mēklenburgas pulka komandiera ģimenē. Bilgueram bija vēl četri brāļi un māsas, tajā skaitā arī divi vecākie brāļi. No 1829. gada mācījies Šverīnē, parādījis labas sekmes matemātikā. Brīvajā laikā aizrāvies ar mūziku un šahu, kuru tēvs viņam bija iemācījis spēlēt agrā bērnībā. Vēlāk savas šaha zināšanas papildinājis dažādās Brandenburgas pilsētās un Berlīnē. Pēc skolas beigšanas vēlējies studēt tieslietas, taču ģimenes tradīciju dēļ izvēlējies militāro karjeru. 1833. gadā sācis dienestu Prūsijas karalistes armijas kājnieku pulkā. 1834. gada augustā saņēmis leitnanta pakāpi. Dienesta laikā slikti panesis Prūsijas armijas stingro disciplīnu, viņam radies konflikts ar pulka komandieri. Lai izrautos no sūrās armijas ikdienas un turpinātu savu izglītību, 1837. gada rudenī iestājies Berlīnes kara akadēmijā (Kriegsakademie). Šajā laikā sākusi pasliktināties Bilguera veselība. Militārās mācības nācies pamest un atgriezties savā garnizonā Brandenburgā, no kura viņš 1839. gada 10. aprīlī atvaļinājies no armijas. Pēc atvaļināšanās no armijas atgriezies Berlīnē, kur nolēmis nodarboties ar literatūru un šahu. Kļuvis par Berlīnes šaha kluba biedru un Berlīnes plejādes dalībnieku. Šajā laikā uzrakstījis grāmatu par divzirdziņu aizsardzību - "Das Zweispringerspiel im Nachzuge", kuru draugi izdeva tikai pēc autora nāves 1849. gadā. Šī grāmata ar savām analīzēm un vēstures sadaļu bija liels ieguldījums sava laika šaha atklātņu teorijā. Lai gan Berlīnes presē izdevās nopublicēt dažus anonīmus rakstus par šahu, tomēr ar to nepietika, lai nodrošinātu iztiku. Fiziskais stāvoklis arī strauji pasliktinājās: Bilgueru mocīja sāpes krūtīs un citās ķermeņa daļās. Pāris dienas pirms savas divdesmit piecu gadu jubilejas viņš nomiris. Vēsturē Bilguers palicis kā daudzsološs šahists un spēcīgs šaha analītiķis, kuram pāragrā nāve neļāva realizēt savu potenciālu. Zur Theorie des Schachspiels: das Zweispringerspiel im Nachzuge (1839) Paul Rudolph von Bilguer Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)