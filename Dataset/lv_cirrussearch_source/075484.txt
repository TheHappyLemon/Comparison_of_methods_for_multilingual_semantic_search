Oļegs Sorokins (dzimis 1974. gada 4. janvārī Rīgā) ir bijušais latviešu hokejists, spēlēja aizsarga pozīcijā, pēc karjeras beigām — hokeja treneris un analītiķis televīzijā. Latvijas hokeja izlases dalībnieks. Izlases rindās spēlējis 2002. gada olimpisko spēļu turnīrā, kā arī septiņos Pasaules čempionātos. Pašlaik (2018) Sorokins ir Latvijas U-18 izlases un kluba HS "Rīga" galvenais treneris. Profesionāļa karjeru sāka 1991. gadā, kad Rīgas "Pārdaugava" otrajā sastāvā aizvadīja sešas spēles Latvijas čempionātā. 1993.—94. gada sezonā Sorokins aizvadīja četras spēles arī "Pārdaugavas" rindās Starptautiskajā hokeja līgā. 1994.—95. gada sezonu jau pilnībā aizvadīja "Pārdaugavas" pirmajā sastāvā. 1996.—97. gada sezonu aizvadīja dažādās Ziemeļamerikas līgās, taču tad pievienojās Austrumeiropas hokeja līgā spēlējošajai Rīgas "Juniors". 1996.—97. gada sezonas vidū Sorokins pārcēlās uz Somiju, kur pievienojās 1. divīzijas komandai Hermes. Nākamās sezonas vidū pārcēlās uz Vāsas "Sport", tās sastāvā aizvadot nākamo pusotru sezonu. 2000.—01. gada sezonu Sorokins aizvadīja Slovākijas Ekstralīgas vienībā Bratislavas "Slovan", tad gadu pavadīja Krievijas Superlīgas vienībā Permas "Molot Prikamie". 2002.—03. gada sezonu uzsāka HK Rīga 2000 sastāvā, taču tad pievienojās SM līgas komandai Pori "Ässät". "Assat" sastāvā Sorokins spēlēja līdz 2004.—05. gada sezonas noslēgumam. 2005.—06. gada sezonu aizsargs vēlreiz uzsāka HK Rīga 2000, taču tad pievienojās Austrijas hokeja līgas klubam Lincas "Black Wings". Nākamās sezonas ievadā Sorokins pievienojās Allsvenskan komandai Södertälje SK. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski)