Javas jūra (indonēziešu: Laut Jawa) ir starpsalu iekšējā jūra, kuru dažkārt uzskata par daļu no Indijas okeāna, citkārt -— par daļu no Klusā okeāna. Atrodas starp lielākajām Indonēzijas salām — Sumatru, Javu, Kalimantānu. Dienvidaustrumu daļu, kas apskalo arī Bali un Lombokas salas, nereti izdala atsevišķi un sauc par Bali jūru. Karimatas, Gaspara un Bankas jūras šaurumi ziemeļrietumos Javas jūru savieno ar Natunas jūru un tālāk ar Dienvidķīnas jūru, Zunda šaurums dienvidaustrumos — ar Indijas okeānu, Makasaras šaurums ziemeļaustrumos — ar Sulavesi jūru. Javas jūra ir salīdzinoši sekla jūra (vidējais dziļums — 46—111 m), izveidojusies, pēdējā ledus laikmeta beigās applūstot agrākajai sauszemei. Pirms tam šeit atradās divas lielas upes. Silta jūra, šeit konstatētas vairāk kā 3000 sugu zivis. Klimatu nosaka musoni — vasarās rietumvējš caur Karimatas šaurumu dzen ūdeni no Dienvidķīnas jūras, ziemās ūdens plūst no Floresas jūras. Ūdens sāļums — 30,0—33,5‰, temperatūra — 27—29 °C. Plūdmaiņu augstums Kalimantānas piekrastē — 2,1 m, Javas piekrastē — 1 m. Javas jūra ir populārs tūrisma objekts, daudzviet tūristi nodarbojas ar niršanu, piekrastē daudzviet izveidoti nacionālie parki, tai skaitā izcilais Udžungkulonas nacionālais parks Javas salā. Blīvā apdzīvotība Javas jūras krastā rada vides problēmas — ūdens piesārņojumu. 1883. gada 26. augustā Zunda šaurumā notika Krakatau vulkāna eksplozīvais izvirdums, kas izraisīja globāla mēroga dabas katastrofu. 1942. gadā, Otrā pasaules kara laikā sabiedroto flote (Apvienotā Karaliste, ASV, Austrālija, Nīderlande) tika gandrīz pilnībā iznīcināta, cenšoties pasargāt Javu no Japānas iebrukuma. Ziemeļos — Kalimantānas, Belitunas un Bankas salas, ar Dienvidķīnas jūru savieno Karimatas šaurums. Dienvidos — Javas sala. Rietumos — Sumatra un Zunda šaurums, kas savieno ar Indijas okeānu. Austrumos — Makasaras šaurums, kas savieno ar Sulavesi jūru, Sulavesi sala un Floresas jūra. «Hydrodynamic simulation of Java Sea, Indonesia, Tawatchai Tingsanchali, Nita Yuanita». Arhivēts no oriģināla, laiks: 2007. gada 3. janvārī. Skatīts: 2006. gada 19. decembrī. Vikikrātuvē par šo tēmu ir pieejami multivides faili. Skatīt: Javas jūra. Encyclopædia Britannica raksts (angliski) Krievijas Lielās enciklopēdijas raksts (krieviski)