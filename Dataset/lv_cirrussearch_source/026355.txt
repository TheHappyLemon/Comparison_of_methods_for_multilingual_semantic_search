Eriks Naits (angļu: Eric Knight, dzimis Eriks Osvalds Mobrejs Naits (angļu: Eric Oswald Mowbray Knight) 1897. gada 10. aprīlī, miris 1943. gada 15. janvārī) bija angļu rakstnieks. Viņš ir pazīstams plašai publikai kā 1938. gadā sarakstītā stāsta "Lesija atgriežas mājās" (Lassie Come Home) autors. Šis stāsts 1940. gadā pārtapa romānā un kļuva par bestselleru. Viņš gāja bojā lidmašīnas katastrofā Surinamā. Īsi pirms nāves rakstnieks bija pieņēmis amerikāņu pilsonību. Eriks Naits piedzima Menstonas ciemā, Jorkšīrā, Frederika Harisona Naita un Marionas Hildas Naitas ģemenē. Abi vecāki bija kvēkeri. Eriks bija trešais no viņu četriem dēliem. Tēvs, Frederiks Harisons, tika nogalināts angļu—būru kara laikā, kad Erikam bija tikai divi gadi. Viņa māte vēlāk pārcēlās uz Sanktpēterburgu, kur strādāja par guvernanti. 1912 .gadā Naits emigrēja uz Amerikas Savienotajām Valstīm. Viņš studēja mākslu Kembridžas latīņu skolā Masačūsetsā (Cambridge Latin School, Massachusettes). Pirmā pasaules kara laikā pieteicās brīvprātīgi Kanādas armijā un tika pieņemts Toronto kājinieku pulkā (Princess Pat Regiment). Divi no viņa brāļiem krita kaujas laukā vienā un tajā pašā dienā 1919. gadā. 1917. gadā Naits apprecēja Dorotiju Noizsu Hollu (Dorothy Caroline Noyes Hall), ar kuru viņam piedzima trīs meitas. Viņi izšķīrās 1932 .gadā. 1938. gadā tapa īsais stāsts "Lesija atgriežas mājās", kas sākumā netika iecerēts kā īpaši svarīgs darbs. Par Lesijas prototipu kļuva rakstnieka kollijs vārdā Tūts (Toots). Lasītāji uzņēma to ar neparastu entuziasmu. 1940. gadā Lesijas piedzīvojumu paplašināto versiju publicēja laikraksts The Saturday Evening Post. 1939. gadā rakstnieks kopā ar savu otro sievu Džēru Brilavski (Jere Brylawski) nopirka zemnieku saimniecību Springhouse Farm Baksa apgabalā (Bucks County), Pensilvānijā. Tur arī atrodas Tūta kapavieta. Suns nomira 1945. gadā, bet 1970. gadā uz viņa kapa tika uzstādīta memoriālā skulptūra. Lielu atzinību guva Naita 1941.gadā uzrakstītā patriotiskā novele "Pārāks par visu" (This Above All). Rakstnieks tika šajā sakarā ielūgts uz Balto namu, kur satika Eleanoru Rūzveltu. Viņš arī bija viens no līdzautoriem Frenka Kapras uzņemtajam seriālam Why We Fight. 1942. gadā Naits kļuva par Amerikas pilsoni. 1943. gadā Metro-Goldwyn-Mayer uzņēma piedzīvojumu filmu pēc slavenās grāmatas ar suni Palu Lesijas lomā, bet pats rakstnieks pirmizrādi nepiedzīvoja. Lidmašīnas Douglas C-54 Skymaster katastrofa, kas maksāja rakstniekam dzīvību, notika Surinamā, ko toreiz sauca par Holandiešu Gviānu, 30 jūdžu attālumā no Paramaribo 1943. gada 15. janvārī. Eriks Naits toreiz bija ASV Armijas majors. Katastrofas apstākļi tā arī pilnībā netika noskaidroti. 2008. gada 30. aprīlī katastrofas vietai tuvākajā ciematā (Bakki, Reynsdorp) tika uzlikta memoriālā plāksne ar 35 bojāgājušo vārdiem. Lesijas grāmatas ir tulkotas daudzās pasaules valodās. Latvijā grāmata "Lesija atgriežas mājās" ir izdota trīs reizes, vienreiz ar nosaukumu "Lesi atgriežas mājās". Šis saraksts ir nepilnīgs; Tu vari palīdzēt, to papildinot. Invitation to life (Greenberg,1934) The Flying Yorkshireman (Harper, 1936) Song on Your Bugles (Harper, 1937) You Play the Black and the Red Comes Up (1938) Lassie Come Home (Winston, 1940) Now pray we for our country (1940) The Happy Land (1940) This Above All (Harper, 1941) They don't want swamps and jungles (1942) Sam Small Flies Again (Harper, 1942) «Lesija vienmēr atgriežas mājās!». delfi.lv. Skatīts: 2014. gada 26. novembrī. (angliski) Eric Knight Home Page. «Plane Crash Jan. 15, 1943.». Skatīts: 2014-11-26. (angliski) Bookrags. «Eric Knight Biography». Skatīts: 2014-11-26. (angliski) lassie.net. «Lassie. The World's most Famous Dog !». Arhivēts no oriģināla, laiks: 2014-10-18. Skatīts: 2014-11-26.