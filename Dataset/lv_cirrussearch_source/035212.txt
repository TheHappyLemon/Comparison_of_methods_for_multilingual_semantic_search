Makss (Massimiliano) Romi (itāļu: Max (Massimiliano) Romih (Romi); horvātu: Maksim Romić; 1893. gada 22. maijs Buzeta — 1979. gada 24. aprīlis Florence) bija horvātu izcelsmes Itālijas šahists. Dzimis horvātu ģimenē Austroungārijai piederošajā Istras pussalā (tagad Horvātija). Pēc Pirmā pasaules kara šī teritorija nonāca Itālijas jurisdikcijā. No 1922. gada Itālijā valdošā fašisma ideoloģija tostarp prasīja arī visu valstī dzīvojošo vārdu italizāciju, un Makss Romi pēc 1930. gada Sanremo starptautiskā šaha turnīra kļuva par Massimiliano Romi. Piedalījies vairākos Itālijas šaha čempionātos: 1921. gadā Viaredžo dalījis 5.-6. vietu, 1931. gadā Milānā izcīnījis 2. vietu, 1934. gadā Milānā ieņēmis 3. vietu, 1935. gadā Florencē dalījis 2. vietu. Pēc Otrā pasaules kara 1948. gadā Florencē bijis 16. vietā, 1951. gadā Venēcijā ieņēmis 9. vietu, 1954. gadā Triestē bijis 3. vietā, 1956. gadā Rovigo izcīnījis 2. vietu. Savā pēdējā Itālijas šaha čempionātā piedalījies 1970. gadā 77 gadu vecumā un dalījis 12.-15. vietu. Starptautiskajos šaha turnīros lielākos panākumus guvis 1925. gadā Skarboro (Anglija, 1. vieta), 1926. gadā Jērā (Francija, 3. vieta) un 1947. gadā Redžo Emīlijā (2. vieta). Pārstāvējis Itālijas komandu lielākajos komandu šaha turnīros: Pasaules šaha olimpiādēs piedalījies 3 reizes (1927, 1931, 1935); neoficiālajās Pasaules šaha olimpiādēs piedalījies 2 reizes (1924, 1936). OlimpBase :: Men's Chess Olympiads :: Massimiliano Romi OlimpBase :: unofficial Chess Olympiads :: Massimiliano Romi Šahista profils chessgames.com mājaslapā (angliski) Šahista profils 365chess.com mājaslapā (angliski)