Šerloks Holmss (angļu: Sherlock Holmes, izrunā: [ˈʃɜːrlɒk ˈhoʊmz]) ir britu rakstnieka Artura Konana Doila radīts romānu un stāstu tēls, kas 19. gadsimta beigās un 20. gadsimta sākumā strādā Londonā par privātdetektīvu. Specifiskais Šerloka Holmsa tēlam ir viņa darba metode, kas balstīta uz detaļu ievērošanu un loģisku secinājumu izdarīšanu (tā saukto dedukcijas metodi). Šerloks Holmss līdz mūsdienām ir saglabājies kā simbols analītiski racionālajai domāšanai. Vairums grāmatu par Šerloku Holmsu ir rakstītas pirmajā personā no doktora Vatsona skatu punkta. Pirmo reizi Šerloka Holmsa tēls parādās darbā “Etīde purpura toņos”, kas tika publicēts 1887. gada 1. decembrī. Arturs Konans Doils vairākkārtīgi ir teicis, ka Šerloka Holmsa tēlu ir iedvesmojis reāls cilvēks, Edinburgas Karaliskās slimnīcas ķirurgs Džozefs Bells (Joseph Bell). Tāpat kā Holmss, Bells veica plašus secinājumus no nelieliem novērojumiem. Savukārt Džozefs Bells ir rakstījis Konanam Doilam, ka viņš pats ir Šerloks Holmss un to lieliski saprotot. Šerloks Holmss ir dzimis 1854. gada 6. janvārī. Stāstā His Last Bow darbība norisinās 1914. gadā un tur teikts, ka Šerlokam Holmsam ir 60 gadi. Artura Konana Doila darbos ir maz un skopi aprakstīts Holmsa dzīves gājums. Ir zināms, ka viņam septiņus gadus vecāks brālis Maikrofts Holmss. Šerloks Holmss kopā ar doktoru Vatsonu dzīvo Londonā, Beikerstrītā 221B. Mūsdienās šajā adresē atrodas Šerloka Holmsa muzejs. Viena no vispopulārākajām frāzēm saistībā ar Šerloku Holmsu ir “Elementāri, mans dārgais Vatson!” (Elementary, my dear Watson), lai gan tieši tādā veidā nav nevienā no Artura Konana Doila sarakstītajiem darbiem. Tomēr šī frāze ir bieži sastopama dažādās filmās par Šerloku Holmsu. Cits izplatīts citāts no darbiem par Šerloku Holmsu ir “Tu zini manas metodes, Vatson” (You know my methods, Watson). Šāds teikums ir atrodams vismaz piecos darbos par Šerloku Holmsu. «The Curious Case of a Birthday for Sherlock». The New York Times. 2009. gada 6. janvāris. Skatīts: 2021. gada 16. jūlijā. «When Is Sherlock Holmes's Birthday and How Do We Know For Sure?». inverse.com. 2018. gada 6. janvāris. Skatīts: 2021. gada 16. jūlijā. «The Top 10 Quotes from the Sherlock Holmes Stories». bestofsherlock.com. Skatīts: 20201. gada 16. jūlijā. Vikikrātuvē par šo tēmu ir pieejami multivides faili. Skatīt: Šerloks Holmss. Encyclopædia Britannica raksts (angliski) Zinātniskās fantastikas enciklopēdijas raksts (angliski)