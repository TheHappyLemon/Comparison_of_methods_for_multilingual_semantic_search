Buksbauma grīslis (latīņu: Carex buxbaumii) ir grīšļu dzimtas suga. Tā ir nevienmērīgi sastopama Ziemeļu puslodes ziemeļu apgabalos, gan Ziemeļamerikā, gan Eirāzijā, purvainās, kaļķainās pļavās, zāļu purvos ar skraju veģetācijas segumu un izcirtumos. Buksbauma grīslis Latvijā sastopams retumis visā teritorijā. Ierakstīts Baltijas jūras reģiona Sarkanajā grāmatā un Latvijas Sarkanajā grāmatā 3. kategorijā. Buksbauma grīslis ir daudzgadīgs, 30—80 cm garš lakstaugs, kurš pieder dažādvārpu grīšļu grupai, jo tam ir raksturīgi sievišķie ziedi ar 3 drīksnām un augļa pūslītis ar ļoti īsu knābīti. Augs veido skraju ceru. Tā stublājs ir spēcīgs, stingrs un trīsšķautņains. Lapas ir blīvi izvietotas pie stublāja pamata, tās ir 0,2—0,4 cm šauras un kopumā ir īsākas nekā stublājs. Apakšējo lapu makstis ir šķeldrainas, sarkanīgas. Galotnes vārpiņas augšdaļā ir izvietoti sievišķie ziedi, bet apakšdaļā vīrišķie ziedi. Zemākās vārpiņas visas ar sievišķajiem ziediem. Vārpiņas ir olveidīgas, 0,5—2 cm garas un 0,8—1,2 cm platas, ziedkopā ir 3—5 vārpiņas. Apakšējās vārpiņas seglapa ir aptuveni ziedkopas garumā. Augļa pūslītis ieapaļš, pelēkzaļš, ar īsu, pēkšņi sašaurinātu, divzobainu knābīti. Pūslīša segplēksne brūna, gari akotaini nosmailota, ar zaļganu joslu vidū, pārsniedz pūslīša garumu. Zied jūnijā. «Buksbauma grīslis - Carex buxbaumii Wahlenb. - Augi - Latvijas daba». www.latvijasdaba.lv. Skatīts: 2022-04-04. Vikikrātuvē par šo tēmu ir pieejami multivides faili. Skatīt: Buksbauma grīslis. Encyclopædia of Life raksts (angliski)