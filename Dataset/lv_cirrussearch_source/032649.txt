Progress MS-02 (Прогресс МС-02; SKS apzīmējums ISS-63P) bija Krievijas Progress-MS sērijas automātisks kravas kosmosa kuģis. Paredzēts kravu nogādāšanai uz Starptautisko kosmosa staciju (SKS). Tas orbītā palaists 2016. gada martā un darbojās līdz oktobrim. Kopējā kravas masa starta brīdī bija 2 425 kg. Īpašajās tvertnēs ietilpa degviela (540 kg), skābeklis (24 kg), gaiss (23 kg), ūdens (420 kg). Hermētiskajā kravas telpā (pavisam 1 418 kg) atradās iekārtas stacijas apkalpošanai un zinātniskajiem pētījumiem, pārtikas preces, apģērbs, higiēnas, medicīnas preces. Progress MS-02 tika palaists 2016. gada 31. martā 16:23:57 UTC ar nesējraķeti Sojuz-2.1a no Baikonuras kosmodroma. Saslēgšanās ar staciju automātiskā režīmā notika 2. aprīlī 17:58 UTC pie Zvezda moduļa. 2016. gada 14. oktobrī 09:37 UTC Progress MS-02 atvienojās no stacijas. Aptuveni 12:50 UTC sākts bremzēšanas manevrs, pēc kura kravas kuģis nogāja no orbītas un sadega Zemes atmosfērā. Nesadegušās daļas aptuveni 13:39 UTC iekrita Klusajā okeānā. Прогресс МС-02 Центр Управления космическими полетам (krieviski) Progress MS-02 lapa SKS Lidojumu vadības centrā Arhivēts 2016. gada 15. aprīlī, Wayback Machine vietnē. (krieviski)