Herberts Vasiļjevs (dzimis 1976. gada 27. maijā Rīgā) ir bijušais latviešu hokejists, kreisās malas uzbrucējs, kurš Latvijas hokeja izlases rindās nereti spēlēja arī centra pozīcijā. Vasiļjevam bez Latvijas pilsonības ir arī Vācijas pilsonība. Karjeras laikā aizvadījis 51 spēli Nacionālajā hokeja līgā. Karjeras lielāko daļu pavadījis Vācijas hokeja līgas klubā Krēfeldes "Pinguine", no 2007. līdz 2017. gadam pildot arī tās kapteiņa funkcijas. Latvijas izlases rindās spēlējis trīs olimpisko spēļu turnīros, kā arī 11 Pasaules čempionātos. Pēc spēlētāja karjeras beigām strādājis kā dažādu Latvijas jauniešu izlašu galvenais treneris vai tā palīgs. Herberts ir bijušā Latvijas hokeja izlases trenera Haralda Vasiļjeva dēls. Kopā ar tēvu deviņdesmitajos gados viņš devās uz Vāciju, kur spēlēja vietējās jauniešu līgās, kamēr tēvs strādāja par treneri. Jau 18 gadu vecumā hokejists debitēja DEL, aizvadot pilnu sezonu Krēfeldes "Pinguine" rindās, tomēr pēc 1994.—95. sezonas beigām devās spēlēt uz Ziemeļameriku. Pirmo sezonu Ziemeļamerikā Herberts aizvadīja Ontārio hokeja līgas klubā Gilfas "Storm", taču jau nākamajā sezonā pietuvojās NHL, spēlējot AHL kluba Karolīnas "Monarchs" rindās. Turpinot spēlēt AHL, Vasiļjevs 1998. gada vasarā noslēdza līgumu ar Floridas "Panthers", kuras sastāvā 1999. gada 9. aprīlī piedzīvoja arī savu debiju NHL. "Panthers" rindās Vasiļjevs aizvadīja piecas spēles. Vasiļjevs kļuva vien par otro Latvijas hokejistu pēc Pētera Skudras, kas spēlējis NHL, iepriekš netiekot izvēlēts līgas draftā. 1999. gada jūnijā Vasiļjevs tika aizmainīts uz Atlantas "Thrashers" vienību, kuras sistēmā pavadīja nākamās divas sezonas. Šo divu sezonu laikā Herberts kopā aizvadīja 28 spēles NHL, 1999.—2000. sezonā atzīmējoties arī ar saviem pirmajiem gūtajiem vārtiem līgā. 2001. gada vasarā Vasiļjevs noslēdza līgumu ar Vankūveras "Canucks", kuras rindās 2001.—02. sezonā aizvadīja 18 spēles, bet 2002.—03. sezonu, tā arī netiekot izsaukts uz Vankūveru, Vasiļjevs aizvadīja Manitobas "Moose" rindās. 2002. gada februārī Vasiļjevs guva nopietnu traumu, kuras rehabilitācija prasīja sešus mēnešus. Pēc šīs sezonas Herberts cerēja noslēgt jaunu līgumu ar "Canucks", taču tas neizdevās, un spēlētājs izlēma atgriezties Eiropā. Pēc atgriešanās no Ziemeļamerikas, Vasiļjevs noslēdza viena gada līgumu ar Krievijas Superlīgas klubu Habarovskas "Amur", kuru tobrīd trenēja Latvijas treneris Leonīds Beresņevs. Gūstot vien 11 punktus 37 spēlēs, Vasiļjevs savu karjeru Krievijā neturpinājā, bet 2004. gada vasarā noslēdza līgumu ar Vācijas hokeja līgas klubu Nirnbergas "Ice Tigers". Pēc Nirnbergā aizvadītās sezonas, Herberts pievienojās Krēfeldes "Pinguine" rindām, kurā uzbrucējs pirms 11 gadiem bija uzsācijs savas profesionālā spēlētāja gaita un kuru īslaicīgi trenējis bija arī viņa tēvs. Vasiļjevs ar klubu noslēdza līgumu uz diviem gadiem. 2006. gada 16. decembra spēlē pret Frankfurtes "Lions" Vasiļjevs uzstādīja DEL līgas rekordu, vienā spēlē gūstot četrus vārtus un izdarot četras rezultatīvas piespēlēs, tādējādi gūstot astoņus punktus vienā spēlē. Tās pašas sezonas noslēgumā Vasiļjevs, kurš bija arī līgas labākais vārtu guvējs, tika atzīts arī par sezonas labāko spēlētāju. 2007. gada 13. februārī viņš pagarināja savu līgumu uz vēl trim sezonām, bet sākot ar 2007.—08. sezonu kļuva arī par komandas kapteini. 2007., 2008. un 2009. gadā Vasiļjevs piedalījies DEL Zvaigžņu spēlēs. 2010. gada vasarā Vasiļjeva līgums bija beidzies, un līgumu ar spēlētāju cerēja parakstīt arī KHL klubs Rīgas "Dinamo", taču, pēc ilgām pārrunām, tika panākta vienošanās ar Krēfeldes klubu par līguma noslēgšanu uz nākamajām trim sezonām. Pēc 2010.—11. sezonas beigām Herberts izlēma pieņemt Vācijas pilsonību, tādējādi Vācijas hokeja līgas ietvaros vairs netiekot uzskaitīts kā leģionārs. 2011.—12. un 2013.—14. gada sezonās savainojumu dēļ Vasiļjevs aizvadīja mazāk nekā pusi regulārās sezonas spēļu. 2015.—16. gada sezonā ar 40 punktiem bija otrs rezultatīvākais "Pinguine" spēlētājs aiz Daniela Pjetas. 2016.—17. gada sezonā uzbrucēja rezultativitāte ievērojami kritās, 51 spēlē atzīmējoties vien ar 12 punktiem. Īsi pirms regulārās sezonas noslēguma Vasiļjevs paziņoja, ka tā ir viņa pēdējā sezona profesionālajā karjerā. Izlases rindās Vasiļjevs piedalījies 2006., 2010. un 2014. gada Olimpiskajās spēlēs, 11 Pasaules čempionātos, kā arī vairākos pārbaudes turnīros. Kopumā 127 spēlēs atzīmējies ar 29 vārtu guvumiem un 46 rezultatīvām piespēlēm. Latvijas izlases rindās Vasiļjevs ilgāku laiku nespēja apliecināt savas uzbrucēja dotības, gūstot vārtus vien savā 32. spēlē izlases rindās, 2005. gada 11. novembra Eiropas izaicinājuma kausa ietvaros cīņā pret Poliju. Lai gan Herberta pamatpozīcija ir kreisās malas uzbrucējs, izlasē, centra uzbrucēju trūkuma dēļ, viņš parasti iespēlēts tieši centra pozīcijā. Pirmais pasaules čempionāts, kurā Latvijas izlases sastāvā spēlēja arī Vasiļjevs, bija 1998. gadā, kad Herberts bija vien 21 gadu vecs. Leonīds Beresņevs viņu iespēlēja ceturtajā maiņā kopā ar Aleksandru Ņiživiju un Juri Opuļski. Vasiļjevs turnīru noslēdza ar divām rezultatīvām piespēlēm. Divus gadus vēlāk, 2000. gadā, spēlējot tēva vadītajā izlasē, viņš tika iespēlēts jau pirmajā maiņā, blakus Harijam Vītoliņam. Lai gan Kurts Lindstrēms Vasiļjevu vēlējās redzēt 2002. gada Olimpisko spēļu sastāvā, pāris dienas pirms došanās uz izlasi uzbrucējs guva traumu. Nākamais lielais turnīrs pēc 2000. gada Pasaules čempionāta Vasiļjevam bija 2004. gada Pasaules čempionāts Prāgā, kas bija Lindstrēma pēdējais turnīrs pie izlases stūres. Kopš tā Vasiļjevs neizlaida nevienu Pasaules čempionātu līdz pat 2012. gadam. Rīgā notiekošajā 2006. gada Pasaules čempionātā Vasiļjevs atzīmējās ar vienu vārtu guvumu. 2009. gada Olimpisko spēļu kvalifikācijas turnīrā Rīgā, kā arī 2010. gada Pasaules čempionātā Vasiļjevs pildīja izlases kapteiņa funkcijas. 2010. gada Pasaules čempionāta laikā Herberts aizvadīja arī 100. spēli izlases sastāvā. Pēc 2011. gada Pasaules čempionāta beigām Vasiļjevs publiski atzina, ka apsver iespēju beigt savu karjeru Latvijas izlasē. Līdz ar Vācijas pilsonības pieņemšanu mēnesi vēlāk, karjeru Latvijas izlasē Vasiļjevs arī beidza. Tomēr Vasiļjevs negaidīti atgriezās izlasē 2014. gada ziemas olimpiskās spēlēs un vēlāk piedalījās arī 2014. gada Pasaules čempionātā hokejā, turnīrā uzņemoties izlases kapteiņa pienākumus. «Oficiāli: Vasiļjevs kļuvis par Vācijas pilsoni». sportacentrs.com 2011. gada 21. jūnijā «Herberts Vasiļjevs pieņems Vācijas pilsonību». diena.lv 2011. gada 20. maijā Ingrīda Jurševica, Māra Jurševica. Latvijas hokeja pavasaris, 2006. ISBN 9984-19-936-3. «Herberts Vasiļjevs pamet NHL».[novecojusi saite] apollo.lv 2003. gada 29. oktobrī «Vasiļjevs: par sevi un par valstsvienību». tvnet.lv 2006. gada 18. decembrī «Vasiļjevs joprojām nespēj vienoties ar "Pinguine"». sportacentrs.com 2010. gada 27. maijā «Vasiļjevs paliek Krēfeldē».[novecojusi saite] parsportu.lv 2010. gada 6. jūlijā «Herberts Vasiļjevs svētdien liks punktu savai karjerai». delfi.lv 2017. gada 21. februārī Jānis Matulis. Baldera skalpu man nevajag, 2006. ISBN 9984-542-10-6. «Izlases kapteinis – Herberts Vasiļjevs». Arhivēts no oriģināla, laiks: 2016. gada 24. jūnijā. Skatīts: 2010. gada 17. novembrī. lhf.lv 2010. gada 7. maijā «Vasiļjevam pret Zviedriju 100. spēle izlases sastāvā». Arhivēts no oriģināla, laiks: 2010. gada 16. maijā. Skatīts: 2010. gada 17. novembrī. apollo.lv 2010. gada 14. maijā «Vasiļjevs plāno beigt spēlēt Latvijas hokeja izlasē». diena.lv 2011. gada 19. maijā Vikikrātuvē par šo tēmu ir pieejami multivides faili. Skatīt: Herberts Vasiļjevs. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)