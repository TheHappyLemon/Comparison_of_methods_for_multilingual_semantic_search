Hiēnas, hiēnu ģints (Hyaena) ir viena no hiēnu dzimtas (Hyaenidae) mūsdienās dzīvojošu sugu ģintīm, kurā apvienotas 2 sugas. Hiēnas ir sastopamas Āzijas rietumos un Āfrikā, turklāt abu sugu izplatības areāli nepārklājas. Brūnā hiēna (Hyaena brunnea) mājo tikai Āfrikas dienvidos. Reizēm brūnās hiēnas izdala atsevišķā brūno hiēnu ģintī (Parahyaena), tomēr pēdējo gadu pētījumi apstiprina brūno hiēnu piederību hiēnu ģintij (Hyaena). Salīdzinot abas sugas, brūnās hiēnas galvaskauss ir lielāks nekā svītrainajai hiēnai (Hyaena hyaena). Brūnās hiēnas tēviņi ir nedaudz lielāki nekā mātītes, bet svītraino hiēnu abi dzimumi ir vienādi lieli. Kopumā hiēnu ģints sugas ir mazākas nekā plankumainās hiēnas (Crocuta), bet lielākas nekā zemesvilki (Proteles). Hiēnas ir izteikti maitēdāji un pamatā barojas ar kritušu vai lielo plēsēju nomedītu zālēdāju kauliem un paliekām. Kauli tiek sagrauzti smalkos gabalos un tad norīti, reizēm mazākie kauli tiek norīti veseli. Hiēnas ir agresīvas un spēj padzīt diezgan lielus plēsējus, lai tiem atņemtu medījumu. Hiēnas diezgan regulāri padzen melnmuguras šakāli un gepardu, bet reizēm pat pieaugušu leoparda tēviņu. Tās arī pašas medī mazākus zālēdājus, grauzējus un nelielus plēsējus, kā, piemēram, lielausu lapsas. Reizēm tās uzbrūk mežacūkām un dzeloņcūkām. ģints Hiēnas (Hyaena) Brūnā hiēna (Hyaena brunnea) Svītrainā hiēna (Hyaena hyaena) Heptner, V. G.; Sludskii, A. A. (1992). Mammals of the Soviet Union: Carnivora (hyaenas and cats), Volume 2. Smithsonian Institution Libraries and National Science Foundation. http://www.archive.org/details/mammalsofsov221992gept Owens, Mark and Owens, Delia. Cry of the Kalahari.1984. pp. 133-5. Mills, M.G.L. 1990. Kalahari hyaenas: the comparative behavioral ecology of two species. Unwin Hyman, London Hiēnas ir tikpat saprātīgas kā primāti Definition of Genus Hyaena