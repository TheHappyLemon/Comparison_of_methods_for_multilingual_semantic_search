Džina Lollobridžida (itāļu: Gina Lollobrigida; dzimusi 1927. gada 4. jūlijā, mirusi 2023. gada 16. janvārī) bija itāliešu aktrise un fotožurnāliste. Viņa bija viena no slavenākajām Eiropas aktrisēm 1950. gados un 1960. gadu sākumā, bijusi arī 1950. gadu seksa simbols. Dzimusi kā Luidžina Lollobridžida nelielā Itālijas Karalistes pilsētā Subjako, mēbeļu ražotāja un viņa sievas ģimenē. Piedzima kā otrā no četrām meitām. Jaunībā Lollobridžida bija modele un veiksmīgi piedalījās vairākos skaistumkonkursos. Ap šo laiku viņa sāka parādīties itāļu filmās nelielās lomās. Lollobridžida ir piedalījusies gan Itālijas un Francijas, gan arī Holivudas filmās. Pazīstamākās filmas: "Fanfans Tulpe" (Fanfan la Tulipe, 1952), "Nakts skaistules" (Les Belles de nuit, 1952), Pane, amore e fantasia (1953), Beat the Devil (1953), "Pasaules skaistākā sieviete" (La donna più bella del mondo, 1955), "Parīzes Dievmātes katedrāle" (The Hunchback of Notre Dame, 1956), Trapeze (1956), Solomon and Sheba (1959), Come September (1961). Vēlāk Lollobridžida filmējās retāk. Tad viņa izveidoja savu otro, fotožurnālistes karjeru. 1970. gados viņa izraisīja sensāciju, publicējot ekskluzīvu interviju ar Fidelu Kastro. Viņa aktīvi atbalstīja itāļu un itāļu izcelsmes amerikāņu intereses, it īpaši Nacionālo Itālijas Amerikas fondu (NIAF). 2008. gadā viņa saņēma NIAF balvu par mūža ieguldījumu fonda jubilejas svinīgajā pasākumā. 2013. gadā Lollobridžida pārdeva savu juvelierizstrādājumu kolekciju un ziedoja gandrīz 5 miljonus ASV dolāru cilmes šūnu terapijas pētījumiem. Lollobridžida apbalvota ar augstāko Itālijas ordeni "Par nopelniem Itālijas Republikas labā", kā arī ar Francijas apbalvojumiem — Goda Leģiona ordeni un Mākslas un literatūras ordeni. Lollobridžida saņēmusi vairākas Itālijas kinobalvas, trīs reizes nominēta Zelta globusa balvai un vienu reizi — BAFTA kino balvai. 2018. gadā viņai piešķirta zvaigzne Holivudas Slavas alejā. Mirusi slimnīcā Romā 2023. gada 16. janvārī 95 gadu vecumā. «Legendary Actress Gina Lollobrigida To be Honored at Largest Italian-American Gala in Nation’s Capital». The National Italian American Foundation. «Lifetime Honors Arrive as Life Goes On». The New York Times. «Gina Lollobrigida's Jewels Sell For Nearly $5M, Includes Auction Record For Natural Pearl Ear Pendants». Forbes. Mūžībā devusies aktrise, itāļu kino sekssimbols Džina Lolobridžida «È morta Gina Lollobrigida, aveva 95 anni». ansa.it. Vikikrātuvē par šo tēmu ir pieejami multivides faili. Skatīt: Džina Lollobridžida. Encyclopædia Britannica raksts (angliski) Brockhaus Enzyklopädie raksts (vāciski) Lielās Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski) IMDb profils (angliski) AllMovie profils (angliski) Biogrāfisks raksts par aktrisi tvnet.lv Photographs and literature virtual-history.com