Nikola Vučevičs (melnkalniešu: Nikola Vučević; dzimis 1990. gada 24. oktobrī) ir Šveicē dzimis Melnkalnes basketbolists, spēlē centra pozīcijā. Pašlaik (2021) pārstāv NBA klubu Čikāgas "Bulls", bet lielāko daļu karjeras spēlējis Orlando "Magic". Melnkalnes basketbola izlases dalībnieks. Viņa tēvs Borislavs Vučevičs arī ir bijis basketbolists, spēlējis Dienvidslāvijas izlasē. Pirms NBA karjeras N. Vučevičs spēlēja vienu sezonu vidusskolas komandā ASV, bet pēc tam NCAA, kur pārstāvēja Dienvidkalifornijas Universitātes basketbola komandu "Trojans". 2011. gada NBA draftā N. Vučeviču Filadelfijas "76ers" izraudzījās pirmajā kārtā ar 16. kārtas numuru. NBA lokauta laikā spēlēja Melnkalnes kluba Podgoricas "Budućnost" sastāvā, taču pēc lokauta beigām sāka karjeru NBA "76ers" sastāvā. 2012. gada augustā plaša trīs komandu darījumā tika aizmainīts uz Orlando "Magic". Šī darījuma rezultātā "Magic" līderis, centrs Dvaits Hauards pārcēlās uz Losandželosas "Lakers", kā rezultātā atbrīvojās komandas pamatsastāva centra spēlētāja vieta, kuru veiksmīgi ieņēma N. Vučevičs. 2012.—2013. gada NBA sezona N. Vučevičam ir ļoti produktīva, visās spēlēs dodoties komandas starta pieciniekā, kopš tā laika viņš nemainīgi ir viens no NBA līderiem pēc vidēji spēlē izcīnīto atlekušo bumbu skaita. 2012. gada 31. decembrī spēlē pret Maiami "Heat" viņš uzstādīja Orlando "Magic" kluba rekordu un savu karjeras rekordu, izcīnot 29 bumbas zem groziem. 2019. gadā N. Vučevičs pirmo reizi tika iekļauts NBA Visu Zvaigžņu spēles dalībnieku skaitā. 2021. gada martā viņš kopā ar Elfaruku Aminu tika aizmainīts uz Čikāgas "Bulls" pret Vendelu Kārteru, Oto Porteru un divām nākotnes pirmās kārtas drafta izvēlēm. Melnkalnes izlases sastāvā izcīnījis 21. vietu 2011. gada Eiropas čempionātā. Vikikrātuvē par šo tēmu ir pieejami multivides faili. Skatīt: Nikola Vučevičs. Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)