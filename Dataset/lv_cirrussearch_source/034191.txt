Ludvigs Engelss (vācu: Ludwig Engels; 1905. gada 11. decembris Diseldorfa — 1967. gada 10. janvāris Sanpaulu) bija Vācijas un Brazīlijas šahists. 1930. gados bijis viens no Vācijas vadošajiem šahistiem. 1929. gadā uzvarējis šaha turnīrā Dīsburgā. 1930. gadā dalījis pirmo vietu šaha turnīrā Diseldorfā. Lielāko panākumu izcīnījis 1936. gada starptautiskajā šaha turnīrā Drēzdenē, kad palicis otrais aiz Pasaules eksčempiona šahā Aleksandra Aļehina, uzvarot to savstarpējā partijā, un apsteidzis veselu virkni pazīstamu šahistu: Gēzu Maroci, Gideonu Štālbergu, Jefimu Bogoļubovu un Paulu Keresu. Pārstāvējis Vācijas komandu lielākajos komandu šaha turnīros: Pasaules šaha olimpiādē piedalījies 1939. gadā un gan komandu, gan individuālā vērtējumā izcīnījis zelta medaļas; neoficiālajā Pasaules šaha olimpiādē piedalījies 1936. gadā un komandu vērtējumā izcīnījis bronzas medaļu. Sākoties Otrajam pasaules karam kopā ar Vācijas komandu atradies Pasaules šaha olimpiādē Buenosairesā. Lai gan Vācijas komanda uzvarēja olimpiādē komandu vērtējumā, neviens no tās dalībniekiem neatgriezās kara pārņemtajā Eiropā. Arī Engelss palicis Argentīnā, taču atšķirībā no saviem komandas biedriem drīz vien pārcēlies dzīvot uz Brazīliju. Brazīlijā regulāri piedalījies dažādos šaha turnīros, tajā skaitā arī divos Pasaules šaha čempiona izcīņas cikla Dienvidamerikas zonas turnīros (1957, 1960), taču savus pirmskara rezultātus vairs nav atkārtojis. Līdz mūža beigām strādājis par šaha treneri Sanpaulu šaha klubā (portugāļu: Clube de Xadrez São Paulo). Das Internationale Turnier 1936 in Dresden OlimpBase :: Men's Chess Olympiads :: Ludwig Engels OlimpBase :: unofficial Chess Olympiads :: Ludwig Engels Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)