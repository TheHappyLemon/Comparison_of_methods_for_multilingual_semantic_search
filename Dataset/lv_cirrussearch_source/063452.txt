Žoans Klarē (franču: Johan Clarey; dzimis 1981. gada 8. janvārī Ansī) ir franču kalnu slēpotājs, 2022. gada ziemas olimpisko spēļu sudraba medaļas ieguvējs nobraucienā. Pasaules kausa sacensībās debitēja 2003. gada novembrī Leikluisā, Kanādā. 2009. gada decembrī Pasaules kausa sacensībās Gardenas ielejā Itālijā pirmoreiz izcīnīja vietu uz goda pjedestāla, nobraucienā ierindojoties trešajā vietā. Olimpiskajās spēlēs pirmo reizi piedalījās 2010. gadā, nobraucienā ieņēma 27. vietu, bet kombinācijā nefinišēja. 2011. gadā pirmoreiz startēja Pasaules čempionātā, nobraucienā ieņemot 8. vietu. 2013. gada sākumā Pasaules kausa posmā Vengenē, Šveicē, viņš uzstādīja pasaules ātruma rekordu kalnu slēpošanā, distancē uzrādot ātrumu 161,9 km/h. 2013. gada Pasaules čempionātu bija spiest izlaist, jo neilgi pirms čempionāta sākuma guva nopietnu ceļgala savainojumu. 2019. gada Pasaules čempionātā Orē izcīnīja sudraba medaļu supergigantā. 2021. gada janvārī Kicbīelē četrdesmit gadu vecumā Klarē ieguva otro vietu nobraucienā, kļūstot par vecāko kalnu slēpotāju, kurš jebkad kāpis uz pjedestāla Pasaules kausa posmā. Gadu vēlāk viņš atkal finišēja otrais Kicbīeles nobrauciena sacensībās, tādējādi pārspējot savu vecuma rekordu. Tas bija viņa devītais goda pjedestāls karjerā Pasaules kausa posmos. 2022. gada ziemas olimpiskajās spēlēs Pekinā ieguva sudraba medaļu nobraucienā, kļūstot par vecāko olimpisko medaļnieku kalnu slēpošanā. «Johan Clarey sets a speed record on the Lauberhorn with 161.9 km / h». archysport.com (angļu). 2013. gada 19. janvāris. Skatīts: 2022. gada 3. septembrī. «In Kitzbuehel, 40-year-old becomes oldest Alpine skier to make World Cup podium». nbcsports.com (angļu). 2021. gada 24. janvāris. Skatīts: 2022. gada 3. septembrī. «41-year-old Johan Clarey becomes oldest Olympic medallist in alpine skiing». olympics.com (angļu). 2022. gada 7. februāris. Skatīts: 2022. gada 3. septembrī. Vikikrātuvē par šo tēmu ir pieejami multivides faili. Skatīt: Žoans Klarē. Olympedia profils (angliski) FIS profils (kalnu slēpošana) (angliski)