"Evita" (angļu: Evita) ir 1996. gada ASV muzikāla vēsturiska drāmas filma, kas balstīta uz 1976. gada tāda paša nosaukuma mūzikas albumu, ko veidoja Tims Raiss un Endrū Loids Vebers, vēl filma iedvesmota no 1978. gada mūzikla. Filmā atainota Evas Peronas dzīve, izceļot viņas izcelsmi, slavas iegūšanu, politisko karjeru un nāvi 33 gadu vecumā. Filmas režisors ir Alans Pārkers, scenārija autori Pārkers un Olivers Stouns. Galvenās lomas atveido Madonna (Eva), Džonatans Praiss (Evas vīrs Huans Perons) un Antonio Banderass (Če). Pēc albuma izdošanas 1976. gadā tā ekranizācija uz vairāk nekā piecpadsmit gadiem iegrima izstrādes ellē, ekranizācijas tiesības ceļoja starp vairākām lielākajām studijām un tika apsvērti dažādi režisori un aktieri. 1993. gadā producents Roberts Stigvuds pārdeva ekranizācijas tiesības Endrū Vajnam, kurš piekrita finansēt filmu ar savas producentu kompānijas Cinergi Pictures starpniecību, bet Buena Vista Pictures izplatīja filmu ar Hollywood Pictures zīmolu. Pēc tam, kad 1994. gadā Stouns pameta projektu, Pārkers piekrita papildināt scenāriju un režisēt filmu. Dziesmu un skaņu celiņa ierakstīšana notika CTS Studios Londonā, Anglijā, aptuveni četrus mēnešus pirms filmēšanas sākuma. Pārkers sadarbojās ar Raisu un Loidu Veberu, lai izveidotu filmas skaņu celiņu, pārstrādājot oriģināldziesmas, vispirms izveidojot mūziku un pēc tam sacerot vārdus. Viņi filmai arī sarakstīja jaunu dziesmu You Must Love Me. Filmēšana sākās 1996. gada februārī ar filmas budžetu 55 miljonu ASV dolāru apmērā un pabeigta tā paša gada maijā. Filmēšana notika Buenosairesā un Budapeštā, kā arī Shepperton Studios studijā. Filmas veidošana Argentīnā izraisīja pretrunas, jo filmēšanas dalībnieki un komanda saskārās ar protestiem saistībā ar bažām, ka projekts varētu sabojāt Evas tēlu. Filmas "Evita" pirmizrāde notika 1996. gada 14. decembrī Losandželosas Shrine Auditorium. ASV filmu demonstrēja ierobežotā daudzuma atsevišķos dažādu pilsētu kinoteātros no 25. decembra, bet pasaules kinoteātros filma bija skatāma sākot ar 1997. gada 10. janvāri. Tās pasaules kases ienākumi ir vairāk nekā 141 miljons ASV dolāru. Filma saņēma dažādas kritiķu atsauksmes; kritiķi slavēja Madonnas aktierspēli, mūziku, kostīmus un operatora darbu, bet kritizēja filmas tempu un režiju. "Evita" saņēma vairākas nominācijas un balvas, tostarp Amerikas Kinoakadēmijas balvu kategorijā "Labākā dziesma" (You Must Love Me) un trīs Zelta globusa balvas kategorijās "Labākais mūzikls vai kinokomēdija", "Labākā oriģināldziesma" (You Must Love Me) un "Labākā aktrise mūziklā vai kinokomēdijā" (Madonna). «About the Filmmakers». Universal Pictures. Arhivēts no oriģināla, laiks: 2016. gada 26. oktobris. Skatīts: 2016. gada 26. oktobris. «Evita (PG)». Britu filmu klasifikācijas padome. 1996. gada 13. decembris. Skatīts: 2014. gada 16. maijs. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)