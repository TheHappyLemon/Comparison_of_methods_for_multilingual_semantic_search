Viltuspalmu dzimta (Cyclanthaceae) ir viena no pandānu rindas dzimtām, kurā apvienotas apmēram 230 daudzgadīgu lakstaugu sugas, kas iedalītas 12 ģintīs. Daudzgadīgi lakstaugi uz zemes, kāpelētājaugi un epifīti. Pavirši aplūkoti, pēc lapojuma nedaudz atgādina palmas. Lapas vairumam ģinšu 40—150 cm garas, dakšaini divšķeltas ar smailām plūksnām un kāta garumu no vienas līdz divām trešdaļām no lapas kopējā garuma, arī veselas (Ludovia) vai plaukstveidīgi dalītas četrās plūksnās (Carludovica). Uz stublāja novietotas pamīšus vai spirāliski. Ziedi cilindriskās vai ieapaļās vālītēs, kuras pie pamata skauj 2—8 zaļas, baltas, dzeltenas vai sarkanas seglapas. Putekšņlapas 10—20 (dažām sugām līdz 150). Auglis — sulīga vai pasausa oga. Apputeksnē kukaiņi. Sastopamas tropu joslā Centrālamerikā, iekļaujot Karību jūras dienvidu daļas salas, un Dienvidamerikā. Amazones baseina centrālajā daļā regulāri sastopamas 10—12 viltuspalmu sugas. Dzimtas daudzveidības centrs ir apgabals no Panamas līdz Venecuēlai. Aug tropu ēnainu lietus mežu un mākoņu mežu zemsedzē, uz koku stumbriem no jūras līmeņa līdz 2,5—3 km v.j.l. Andu austrumu nogāzēs. Dažas sugas ir tipiski epifīti. Vairākas sugas, kā dakšainā viltuspalma, veido lielas audzes un dažviet ir ekosistēmas dominanti zemsedzē vai kāpelējot augšup pa koku stumbriem. Dzimtā ietilpst 12 ģintis: Asplundia Harling, 1954 Carludovica Ruiz & Pavón, 1794 Chorigyne R.Erikss., 1989 Cyclanthus Richard, 1824 — dakšainās viltuspalmas; Dianthoveus Hammel & G.J.Wilder, 1989 Dicranopygium Harling, 1954 Evodianthus Öersted, 1857 Ludovia Brogniart, 1861 Schultesiophytum Harling, 1958 Sphaeradenia Harling, 1954 Stelestylis Drude, 1881 Thoracocarpus Harling, 1958 «The Plant List. A working list of all plant species: Cyclanthaceae». Arhivēts no oriģināla, laiks: 2017. gada 17. septembrī. Skatīts: 2016. gada 13. jūnijā. The Orders and Families of Monocots: Cyclanthaceae[novecojusi saite] «Systematics of the Cyclanthaceae, especially Sphaeradenia and Chorigyne». Arhivēts no oriģināla, laiks: 2016. gada 3. martā. Skatīts: 2016. gada 13. jūnijā. Augu ģeogrāfija un daudzveidība. Normunds Priedītis. Zvaigzne. 2008. ISBN 978-9934-0-0829-0