Aleksandrs Gordons Leings (angļu: Alexander Gordon Laing; dzimis 1794. gada 27. decembrī Edinburgā, miris 1826. gada 26. septembrī Rietumāfrikā) bija skotu ceļotājs, pirmais eiropietis, kas sasniedzis leģendāro Tombuktu Rietumāfrikas iekšienē. Studējis Edinburgas Universitātē. 1811. gadā pārcēlies uz Barbadosu, kur sākotnēji strādāja, pēc tam nokļuva dienestā. Dienēja sākotnēji Vestindijā, pēc tam Āfrikā. Dienesta laikā pētījis Rietumāfriku, mēģināja sasniegt Nigēras izteku. Piedalījies karadarbībā pret ašantiem 1823. un 1824. gadā. Pēc tam atgriezies Anglijā. 1825. gadā A. G. Leings tika nosūtīts ekspedīcijā ar mērķi sasniegt leģendāro Rietumāfrikas pilsētu Tombuktu. Tika izvēlēts maršruts no ziemeļiem cauri Sahāras tuksnesim, ar sākumu Tripolē pie Vidusjūras. 14. jūnijā viņš apprecēja britu konsula Tripolē meitu Emmu Voringtoni, bet divus mēnešus pēc kāzām devās uz dienvidiem kopā ar tirgotāju karavānu. Ilgajā ceļā pārvarējis dažādas grūtības (pārtikas un ūdens trūkumu, slimības, tuaregu un berberu uzbrukumus) 1826. gada 18. augustā viņš tomēr sasniedza Tombuktu kā pirmais no eiropiešiem. A. G. Leings pilsētā uzturējās 38 dienas, izpētīja to un konstatēja, ka savu seno spozmi Tombuktu ir zaudējusi. Atpakaļceļā viņu nogalināja musulmaņu fanātiķis, vēloties kavēt eiropiešu iespiešanos šajā teritorijā. Vienīgās liecības par A. G. Leinga ceļojumu ir vēstules, ko viņš nosūtīja uz Tripoli, kamēr ceļojuma piezīmes nav saglabājušās. Vikikrātuvē par šo tēmu ir pieejami multivides faili. Skatīt: Aleksandrs Gordons Leings. Encyclopædia Britannica raksts (angliski) Brockhaus Enzyklopädie raksts (vāciski)