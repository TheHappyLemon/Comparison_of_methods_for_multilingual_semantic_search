Igaunijas Dzīvības zinātņu Universitāte (igauņu: Eesti Maaülikool, EMÜ), kas atrodas Igaunijā, Tartu, ir bijusī Igaunijas Lauksaimniecības universitāte (dibināta 1951. gadā). Tajā tika apvienotas trīs fakultātes: lauksaimniecības, mežu un veterinārmedicīnas. Kopš 2005. gada universitāte restrukturēta un pārdēvēta par Igaunijas Dzīvības zinātņu Universitāti. Starptautiskajā augstskolu reitingā QS World University Rankings Igaunijas Dzīvības zinātņu Universitāte lauksaimniecības un mežsaimniecības nozarē tiek ierindota starp 100 labākajām universitātēm pasaulē. Pieci galvenie studiju un zinātnes virzieni ir: lauksaimniecība un lauksaimniecības ekonomika; mežsaimniecība; vides zinātne un praktiski pielietojamā bioloģija; veterinārmedicīna un lopkopība; tehnoloģijas un inženierzinātnes. Atsaucoties uz 2017. gada ikgadējo atskaiti, Igaunijas Dzīvības zinātņu Universitātes akadēmiskā struktūra iekļauj piecus institūtus un četras citas akadēmiskās vienības: Lauksaimniecības un vides zinātņu institūtu; Veterinārmedicīnas un Dzīvnieku zinātņu institūtu; Mežsaimniecības inženierzinātņu institūts; Tehnoloģiju institūtu; Ekonomikas un Sociālo zinību institūtu; Tartu Tehnisko koledžu; Valodu centru; Zinātnes centru; Karl Ernst von Baer studiju māju. Lielākoties bakalaura, maģistrantūras un doktorantūras studijas universitātē notiek igauņu un angļu valodā. Igaunijas Dzīvības zinātņu Universitāte ir vienīgā starp Baltijas valstīm, kur var apgūt pilnu 6 gadu apmācību veterinārmedicīnā. 2017. gadā universitātē studēja 2957 studenti (2016. gadā bija 3209 studenti, 2015. gadā – 3578, 2014. gadā – 3866). Visvairāk studentu pēdējos piecos gados reģistrēti Lauksaimniecības un vides zinātņu institūtā. 2017. gadā apmaiņas programmu (Erasmus, Nordplus, Erasmus Mundus, DoRa Pluss) ietvaros Igaunijas Dzīvības zinātņu Universitāti apmeklējuši 182 studenti no 33 valstīm (lielākoties no Latvijas, Vācijas un Somijas). Igaunijas Dzīvības zinātņu Universitātes pirmsākumi meklējami lauksamniecības un mežsaimniecības izglītības un zinātnes iestādē - Tartu Universitātē. Universitāti 1632. gadā dibināja zviedru politiķis Juhans Šite, kurš, atklājot universitāti, teicis "even the peasants of this country could get their share of the watering springs of educational wealth". 1802. gadā Tartu Universitāte tika no jauna atvērta. 1919. gadā tā tika atvērta kā Igaunijas Universitāte. Taču 1951. gadā tika nodibināta neatkarīga Igaunijas Lauksaimniecības akadēmija. Tā apvienoja veterinārās zinātnes, kā arī agronomijas un mežsaimniecības fakultāti. Padomju Savienības laikā Lauksaimniecības ministrijas vadībā Igaunijas Lauksaimniecības akadēmijai tika dots rīkojums sagatavot dažādu nozaru speciālistus. Bija nepieciešami gan lauksaimnieki, gan lopkopji. Uzņemtais pētniecības virziens turpinājās līdz 1980. gadu beigām. Pēc Igaunijas neatkarības atgūšanas 1991. gadā akadēmija tika pārdēvēta par Igaunijas Lauksaimniecības universitāti un tā tika no jauna restrukturizēta. Radās vajadzība pēc jauniem speciālistiem dabas aizsardzības, ainavu arhitektūras, praktiski pielietojamās hidrobioloģijas un vides ekonomikas jomā. Līdz 2004. gada beigām universitātei jau bija izveidotas sešas fakultātes (Agronomijas, Lauksaimniecības inženierzinātņu, Ekonomikas un Sociālo zinību, Mežsaimniecības, Vides inženierzinātņu, Veterināro zinātņu) un astoņi institūti (Igaunijas Agrobiocentrs, Igaunijas Augu biotehnoloģijas pētījumu institūts EVIKA, Mežu izpētes institūts, Dzīvnieku izpētes institūts, Dabas aizsardzības institūts, Eksperimentālās bioloģijas institūts, Zooloģijas un botānikas institūts, Dārzkopības institūts). Kopš 2005. gada Igaunijas Lauksaimniecības universitātei ir jauna struktūra, kur darbība notiek piecos institūtos (Lauksaimniecības un vides zinātņu institūts, Veterinārmedicīnas un Dzīvnieku zinātņu institūts, Mežsaimniecības inženierzinātņu institūts, Tehnoloģiju institūts, kā arī Ekonomikas un Sociālo zinību institūts). Kopš 2005.gada novembra Igaunijas Lauksaimniecības universitāte pārdēvēta par Igaunijas Dzīvības zinātņu Universitāti. https://www.vestnesis.lv/ta/id/30021 Universitātes vēsture Pasaules TOP universitātes 2017. gada atskaite[novecojusi saite] Veterinārmedicīna Vēsture Vikikrātuvē par šo tēmu ir pieejami multivides faili. Skatīt: Igaunijas Dzīvības zinātņu universitāte. Universitātes mājaslapa