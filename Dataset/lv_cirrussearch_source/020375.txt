Deniss Potvins (angļu: Denis Potvin; dzimis 1953. gada 29. oktobrī) ir bijušais kanādiešu hokejists, aizsargs, kurš 15 sezonas aizvadīja NHL kluba Ņujorkas "Islanders" rindās, tās sastāvā izcīnot četrus Stenlija kausa titulus, kā arī trīsreiz kā līgas labākais aizsargs iegūstot Džeimsa Norisa balvu. 1991. gadā uzņemts Hokeja Slavas zālē. 1973. gada NHL draftā Potvinu ar kopējo pirmo numuru izvēlējās Ņujorkas "Islanders", kuras sastāvā aizsargs iekļāvās jau nākamajā sezonā, tās izskaņā kā līgas labākais debitants izcīnot arī Kaldera balvu. Sezonu pirms Potvina pievienošanās komandai "Islanders" bija noslēgusi ar NHL vēsturē sliktāko rezultātu. 1976., 1978. un 1979. gadā Ors kā līgas labākais vārtsargs ieguva Džeimsa Norisa balvu. 1970. gadu otrajā pusē, profesionāļa karjeru beidzot Bobijam Oram, Potvins līdzās Lerijam Robinsonam tika uzskatīts par līgas vadošo aizsargu. 1978.—79. gada sezonā Potvins kļuva par otro aizsargu aiz Ora, kam sezonu izdevies noslēgt ar vairāk nekā 100 rezultativitātes punktiem. 1979.—80. gada sezonu aizsargs uzsāka jau kā komandas kapteinis. Turpmākos četrus gadus pēc kārtas "Islanders" kopā ar Potvinu izdevās izcīnīt Stenlija kausu. Pēc 1987.—88. gada sezonas Potvins noslēdza profesionālā spēlētāja karjeru. Tobrīd ar 1060 karjeras gaitā gūtajiem punktiem viņš bija visu laiku rezultatīvākais NHL aizsargs, taču vēlāk viņu apsteidza Pols Kofijs un Rejs Burks. Eliteprospects profils (angliski) Internet Hockey Database profils (angliski) Hockey-Reference profils (angliski)