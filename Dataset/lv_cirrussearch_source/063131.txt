Pondinleta (angļu: Pond Inlet) vai Mitimatalika (inuītu: ᒥᑦᑎᒪᑕᓕᒃ, Mittimatalik — ‘vieta, kur ir piestātne’) ir ciems Nunavutas austrumos, Kanādā. Izvietojusies Bafina salas ziemeļos pie Pondinleta šauruma iepretī Bailota salai. Vairāk kā 90% ciema iedzīvotāju ir inuiti. Arheoloģiskie pētījumi liecina, ka inuiti un to priekšteči ciema apkārtnē mituši kopš 4000 gadu tālas senatnes. 1829. gadā skotu jūrasbraucējs Džons Ross jūrasšauruma daļu starp Bafina zemi un Bailota salu nodēvēja par Ponda līci (Pond's Bay) par godu astronomam Džonam Pondsam; tas, ka eiropiešu 1616. gadā atklātā Bailota Zeme ir sala, tika noteikts tikai 1872. gadā. 1921. gada augustā netālu no inuitu ciema Hudson's Bay Company atvēra savu tirdzniecības posteni un nodēvēja to par Pondinletu. 1922. gadā savu posteni šeit atvēra Kanādas Karaliskā jātnieku policija. 1953. un 1955. gadā vairākas inuitu ģimenes no Pondinletas Augstās Arktikas pārcelšanās kampaņas ietvaros pārcēlās uz ziemeļiem, nodibinot Grisfjordas un Rezolūtas ciemus. 1970. gados uz Pondinletu pārcēlās vai tika pārceltas inuitu ģimenes no Bafina salas ziemeļiem, izveidojot reģionālu centru. Ciemā ir slimnīca, pamatskola, vidusskola, anglikāņu, katoļu un vasarsvētku draudzes dievnami, tūrisma centrs, vairāki veikali un lidosta. History of Pond Inlet Vikikrātuvē par šo tēmu ir pieejami multivides faili. Skatīt: Pondinleta.