Roberts I jeb Roberts Lielais (franču: Robert le Magnifique; dzimis 1000. gada 22. jūnijā, miris 1035. gada jūlijā) bija normaņu valdnieks, Normandijas hercogs. Anglijas karaļa Viljama Iekarotāja tēvs. Roberts I bija Normandijas hercoga Ričarda II un Britānijas Judītes dēls. Pēc tēva nāves 1026. gadā par hercogu kļuva Roberta vecākais brālis Ričards III, pret kuru viņš neveiksmīgi mēģināja sacelties, taču tika sakauts un bija spiests zvērēt uzticību Ričardam. Kad gadu vēlāk Ričards III mira, radās aizdomas, ka Robertam ir saistība ar viņa nāvi. Brāļu konflikta aizsāktais pilsoņu karš starp Normandijas augstmaņiem tā arī nebija pilnībā aprimis. Pēc brāļa nāves Roberts I kļuva par sesto Normandijas hercogu. Attiecībās ar konkubīni Arletu no Felēzes (Herleva), kas acīmredzot bija kāda normaņu bruņinieka meita vai atraitne, dzima pirmais Normandiešu dinastijas Anglijas karalis Viljams Iekarotājs. Viljama vecāki nebija laulājušies, tādēļ viņu vienīgais bērns bija ārlaulībā dzimis un iesaukts par "bastardu". Savas valdīšanas laikā Roberts I, turpinoties konfliktiem starp Normandijas augstmaņiem, strīdējās ar baznīcu, tostarp ar savu tēvoci Robertu, Ruānas arhibīskapu, kā arī iesaistījās konfliktos Flandrijā. Viņš beidzot samierinājās ar savu tēvoci un baznīcu, atjaunojot baznīcas īpašumus un, iecēlis dēlu Viljamu par mantinieku, devās svētceļojumā uz Jeruzalemi. Atpakaļceļā viņš saslima un nomira 1035. gada jūlija sākumā pie Nīkejas, netālu no Konstantinopoles. Tādējādi par valdnieku Normandijas hercogistē kļuva viņa aptuveni astoņus gadus vecais dēls Viljams. Vikikrātuvē par šo tēmu ir pieejami multivides faili. Skatīt: Roberts I Lielais. Encyclopædia Britannica raksts (angliski)