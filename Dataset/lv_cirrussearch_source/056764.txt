Bū jeb Bo Hāralds Gīrcs (zviedru: Bo Harald Giertz, dzimis 1905. gada 31. augustā — miris 1998. gada 12. jūlijā) bija zviedru luterāņu mācītājs, baznīcas darbinieks (bīskaps) un kristīgo darbu autors. Bū Hāralds Gīrcs dzimis Ēlandē, Zviedrijā. Viņš bija otrais bērns ķirurga Knuta Haralda Gīrca un viņa sievas Annas astoņu bērnu ģimenē. Vecāki nebija ticīgi, taču saviem bērniem sniedza, tradicionāli kristīgās vērtībās balstītu morālo audzināšanu. Pirmā pasaules kara laikā tēvs nosūtīja Bū ar diviem brāļiem uz Vāciju valodas prasmju uzlabošanai, kur viņi piedzīvoja arī pēckara badu. Pēc vidusskolas beigšanas Bū uzsāka studijas Upsālas Universitātē tēva profesijā — medicīnā. Studēt sācis kā ateists, tomēr ieinteresējis par reliģiju, viņš pameta studijas. Tālāk B.Gīrcs uzsāka filoloģijas studijas, tās papildinādams ar teoloģijas studijām pie tai laikā slavena Jaunās Derības profesora Antona Fridrihsena. Šis laiks deva iedvesmu vēlākai grāmatai “Ar paša acīm” (zviedru: Med egna ögon), vēsturiskam romānam par Jēzus dzīvi. Bū Gīrcs savas dzīves laikā vairākkārt piedzīvojis laulātās draudzenes zaudēšanas smagumu. Bū Gīrcs tika ordinēts 1934. gadā. No 1934. līdz 1949. gadam viņš kalpoja kā mācītājs Ostrahisbijā, Ekebijā, Linčepingā un Torpā. Nozīmīga bija viņa draudzība ar Bohuslēnes mācītāju Gēsti Nelsonu, kura iespaidā nostiprinājās B.Gīrca kristīgā pārliecība. 1948. gadā ievēlēts par Gēteborgas bīskapu un nākamā gada 22. maijā kopā ar Lundas bīskapu Andešu Nīgrēnu iesvētīts šajā amatā. Bīskapa amatā B.Gīrcs kalpoja līdz 1970. gadam. B.Gīrcs bijis Zviedrijas lielākās konfesionālās kustības Baznīcas pulcēšanās ap Bībeli un Ticības apliecībām (zviedru: Kyrklig Samling Kring Bibeln och Bekännelsen) vadītājs un kalpojis kā viceprezidents Pasaules Luterāņu federācijā (angļu: Lutheran World Federation) (1957—1963). Pensijā esot, viņš iztulkoja Jauno Derību un sniedza visu tās grāmatu komentārus. Bū Gīrcs nomira 1998. gada 12. jūlijā Gēteborgā. B.Gīrcs bija ražīgs daudzu grāmatu un rakstu autors, laika posmā starp 1930. un 1964. gadu iznākuši aptuveni 600 dažādu nosaukumu darbi. Latviski tulkotas divas no viņa grāmatām, kā arī vairāki raksti. Bo Gīrcs. Kristus Baznīca. — Rīga: Luterisma mantojuma fonds, 2006. Bo Gīrcs. Dieva Āmurs. — Rīga: Ausburgas institūts, 2001. Vikikrātuvē par šo tēmu ir pieejami multivides faili. Skatīt: Bū Gīrcs.