Surigao (filipīniešu: Lungsod ng Surigao, angļu: City of Surigao, surigaviešu: Siyudad nan Surigao) ir pilsēta Filipīnās, Karagas reģionā, Ziemeļsurigao provinces galvaspilsēta un lielākā pilsēta. Lielākā daļa iedzīvotāju ir surigavieši. Galvenās saimniecības nozares ir kalnrūpniecība, zveja un tūrisms. Atrodas provinces vidusdaļā Mindanao salas ziemeļaustrumu galā pie Initvana šauruma, kas no Mindanao atdala Dinagatas salas. Administratīvi pilsētai pieder vairāk kā 20 salas Filipīnu jūrā, kas veido 2/5 no provinces teritorijas. Lielākās salas ir Nonoka, kurā ir vieni no pasaulē lielākajiem niķeļa krājumiem, Hinatuana, Hikdopa un Bajagnana. Pilsētā valda subtropu klimats ar vāji izteiktu sauso sezonu; lietainākais periods ir no novembra līdz janvārim. Lai arī pilsētas teritorija bijusi apdzīvota ilgi pirms spāņu kolonizatoru ierašanās, par pilsētas dibināšanas gadu uzskata 1655. gadu, kad nodibināja Banahao ostu Karagas apgabala sastāvā. Kad 1750. gadā, kad ugunsgrēks nopostīja iepriekšējo administratīvo centru Kaolo Siargao salā, uz Surigao pārcēla apgabala militāro, administratīvo un garīgo administrāciju. 1901. gadā amerikāņu administrācijas laikā tika nodibināta Surigao municipalitāte, bet 1970. gadā tai piešķirts pilsētas statuss. «2020 Census of Population and Housing (2020 CPH) Population Counts Declared Official by the President». Q107442757. Q17067223. 7 jūlijs 2021. Vikikrātuvē par šo tēmu ir pieejami multivides faili. Skatīt: Surigao. Encyclopædia Britannica raksts (angliski)