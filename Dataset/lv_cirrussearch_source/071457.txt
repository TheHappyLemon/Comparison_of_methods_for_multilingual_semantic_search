Maranavi (pašnosaukums: Mëranaw, ماراناو), agrāk arī lanaji vai maronaji, ir viena no Filipīnu tautām. Apdzīvo Lanao ezera apkārtni Mindanao salas ziemeļrietumos; to pašnosaukums nozīmē ‘ezera ļaudis’. Pēc konfesionālās piederības lielākā daļa ir musulmaņi sunnīti, tādēļ tiek pieskaitīti moro tautām. Maranavu kopskaits ir ap 1,8 miljoniem, kas veido 1,5 % no valsts kopējā iedzīvotāju skaita. Maranavi ir dominējošā tauta Dienvidlanao provincē (1 114 765 cilvēki, 93,3 % no iedzīvotāju skaita), kā arī veido nozīmīgu iedzīvotāju daļu Ziemeļlanao provincē (325 804; 45,1 %) un Iliganas pilsētā (39 980; 11,0 %). Runā maranavu valodā, Ziemeļlanao un Iliganā arī sebuāņu valodā; oficiālā saziņā lieto arī angļu un filipīniešu valodu. «Lanaji». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 412. lpp. Philippine Statistics Authority. Ethnicity Statistical tables Ethnic Groups of the Philippines. Maranao Vikikrātuvē par šo tēmu ir pieejami multivides faili. Skatīt: Maranavi. Encyclopædia Britannica raksts (angliski)