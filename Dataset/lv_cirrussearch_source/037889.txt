Neaugsme ir sociāla, politiska un ekonomiska kustība, kas kritizē ekonomisko izaugsmi kā sabiedrības mērķi un aicina samazināt attīstīto valstu ražošanu un patēriņu. Kustība balstās ekoloģiskās ekonomikas attīstītajās idejās, no kurām svarīgu lomu ieņem viedoklis, ka bezgalīga ekonomiskā izaugsme nav iespējama uz planētas ar ierobežotiem dabas resursiem. Neaugsmes kustības pārstāvji neuzskata, ka ekonomiskā izaugsme būtu vienmēr nevēlama, atzīstot, ka liela daļa pasaules nabadzīgo valstu iegūtu no lielāka ražošanas un patēriņa apjoma. Ekonomiskās izaugsmes atmešana tiek piedāvāta kā risinājums tieši attīstītajām pasaules valstīm, lai samazinātu pārmērīga patēriņa radīto ietekmi uz tādām problēmām kā klimata pārmaiņas, bioloģiskās daudzveidības izzušana, kā arī resursu izsmelšana. Kā arguments tiek izmantots Īsterlina paradokss, kas parāda nebūtisku iedzīvotāju laimes pieaugumu atkarībā no iekšzemes kopprodukta pieauguma pēc noteikta tā līmeņa sasniegšanas. Ņemot vērā, ka iekšzemes kopprodukta samazināšanās parasti saistās ar sociālajām problēmām un ekonomisko krīzi, neaugsmes pārstāvji piedāvā vienlaicīgi samazināt darba stundu skaitu, tādā veidā mazinot bezdarbu un iegūstot vairāk brīvā laika kā kompensāciju par zemākiem ienākumiem. D'Alisa, Giacomo; Demaria, Federico; Kallis, Giorgos, eds. 2014. "Degrowth: A Vocabulary for a New Era". Routledge. p. 248. Paula Gulbinska, Sandra Kropa, Zane Lāce (2017. gada 15. februāris). Neaugsme jeb pērc mazāk un patērē mazāk. Zināmais nezināmajā. Latvijas Radio 1. Lsm.lv. Skatīts: 2017. gada 14. oktobrī.