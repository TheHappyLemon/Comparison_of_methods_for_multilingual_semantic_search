Horācijs Nelsons (angļu: Horatio Nelson; dzimis 1758. gada 29. septembrī, miris 1805. gada 21. oktobrī) bija angļu admirālis. Pazīstams ar savu dienestu Karaliskajos Jūras spēkos un darbību Napoleona karos. Karaliskajai kara flotei H. Nelsons pievienojās 12 gadu vecumā onkuļa Horesa Saklinga ietekmē. Viņš bija pazīstams ar savu iedvesmojošo vadību un lielisku izpratni par stratēģiju un netradicionālu taktiku, kā rezultātā tika gūta uzvara vairākās izšķirošās jūras kaujās. H. Nelsons vairākkārt kauju laikā tika ievainots. Starp viņa vairākām kaujām, pazīstamākā un ievērojamākā bija Trafalgaras kauja 1805. gadā, kuras laikā viņu franču snaiperis nāvējoši sašāva. Viņa ķermenis tika atgriezts Anglijā, kur arī tika apglabāts. Horācija Nelsona uzvaras Franču revolūcijas un Napoleona karu laikā padara viņu par Eiropas vēsturē slavenāko jūras karavadoni. Būdams spožs taktiķis un drosmīgs komandieris, viņš pilnveidoja britu flotes uzbrukuma taktiku. Nelsons karjeras sākumā nokļuva RietumIndijā, vēlāk pie Amerikas piekrastes Neatkarības kara laikā, kā arī tikai desmit grādu attālumā no Ziemeļpola. Komandējot fregati kaujā pie Sv. Vinsenta raga 1797. gadā, viņš nepakļāvās pavēlēm un sagrāba spāņu karakuģus "San Josef" un "San Nicolas". Vēlāk tajā pašā gadā viņu gandrīz nogalināja tuvcīņā pie Kadisas, bet jūras desanta operācijā pie Tenerifes viņš zaudēja labo roku. Pēc izveseļošanās 1798. gadā Nelsons sekoja Napoleona flotei uz Abū Kīras līci netālu no Aleksandrijas. Iemanevrējot pusi savu spēku starp krastu un pretinieku un tādējādi ielencot franču floti, viņš ar pilnīgu uzvaru izgaisināja Napoleona sapni par impēriju austrumos. 1801. gadā pie Kopenhāgenas Nelsons atkal nepakļāvās pavēlēm un vadīja dāņu flotes sakaušanu. Nelsons bija kļuvis par nacionālo varoni un nonāca ļaužu runās par mīlas dēku ar Emmu Hamiltoni, britu vēstnieka Neapolē Viljama Hamiltona sievu. 1803. gadā Nelsons uz kuģa "Viktorija" klāja pēdējo reizi devās jūrā. Kad franči izlauzās no viņa blokādes pie Tulonas, Nelsons dzinās tiem pakaļ uz Rietumindiju un atpakaļ, līdz flotes sastapās pie Trafalgaras raga. "Viktorijai"tuvojoties franču ierindai, Nelsons atteicās noņemt no sava mundiera ranga zīmes un apbalvojumus, tā kļūdams par snaiperu mērķi. Viņš mira pēc musketes šāviena no tuvas distances īsi pirms britu flotes pilnīga triumfa. H. Nelsona nāve Trafalgarā nostiprināja viņa vietu britu varonīgāko personību vidū. Viņa piemiņai ir izveidoti daudzi pieminekļi. Vikikrātuvē par šo tēmu ir pieejami multivides faili. Skatīt: Horācijs Nelsons. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) Admirālis Nelsons