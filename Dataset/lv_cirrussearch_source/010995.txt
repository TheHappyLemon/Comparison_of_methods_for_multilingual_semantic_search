"Harijs Poters un Nāves dāvesti: Pirmā daļa" (angļu: Harry Potter and the Deathly Hallows – Part 1) ir 2010. gada britu un amerikāņu fantāzijas piedzīvojumu filma, kuras režisors ir Deivids Jeitss. Šī ir pirmā no divām filmām, kas tika balstītas uz Dž. K. Roulingas romānu ar tādu pašu nosaukumu. Filmā Harijs Poters turpina meklēt un iznīcināt Lorda Voldemorta horkrustus. Galvenās lomas filmā atveido Denjels Redklifs, Rūperts Grints un Emma Votsone. Filmas pirmizrāde notika 2010. gada 18. novembrī. Tā ir viena no visu laiku visvairāk ienesīgākajām filmām (trešā ienesīgākā filma 2010. gadā). "Harijs Poters un Nāves dāvesti: Pirmā daļa" tika nominēta divām Amerikas Kinoakadēmijas balvām: "labākie vizuālie efekti" un "labākais mākslinieka darbs". Harijs kopā ar saviem draugiem Ronu un Hermioni dodas meklēt horkrustus, kuros Voldemorts paslēpis savas dvēseles daļas. Viņiem atstājot Harija radinieku Dērsliju mājas, uzbrūk nāvēži, nogalinot Harija pūci Hedvigu, bet pats Voldemorts nogalina Trakaci Tramdānu. Dažas dienas vēlāk Hariju un viņa draugus apciemo burvestību ministrs, lai atdotu lietas, kuras viņiem novēlējis Dumidors: Ronam tiek izslēdznis, ar kuru iespējams izslēgt visas gaismas tuvākajā apkārtnē, Hermionei — stāstu grāmata bērniem, bet Harijam — Godrika Grifidora zobens un pirmais zibsnis, kuru viņš noķēris. Burvestību ministrs tomēr atsakās atdot Harijam zobenu, jo Dumidoram neesot bijis tiesību to kādam novēlēt. Trijotne mēģina izprast viņiem novēlēto priekšmetu jēgu, tomēr līdz Rona brāļa Bila kāzām ar Flēru Delakūru, kas notiek nākamajā dienā, viņiem tas neizdodas. Kāzu laikā trijotne uzzina, ka Voldemorts ir pārņēmis savā kontrolē Burvestību ministriju un bēg. Viņiem uzbrūk divi nāvēži, pēc kuru uzveikšanas draugi nolemj paslēpties Harija krusttēva Siriusa Bleka mājā Drūmkaktē. Tur viņi nonāk pie secinājuma, ka iepriekš atrastajā viltus horkrustā ielikto zīmīti parakstījušais R.A.B. ir Siriusa brālis Reguluss Arkturs Bleks un sāk pārmeklēt māju, cerot atrast īsto horkrustu. Piespieduši palīdzēt mājas elfu Mošķi, draugi noskaidro, ka horkrusts nonācis pie Doloresas Ambrāžas. Pēc mēnesi ilgas Burvestību ministrijas novērošanas trijotne nolemj mēģināt tajā iefiltrēties, lai atgūtu pie Ambrāžas esošo horkrustu. Viņi atklāj, ka ministrijā notiek atklāta ņirgāšanās par "draņķasiņiem", kurus viņi pēc Ambrāžas pieveikšanas atbrīvo un mudina bēgt no valsts. Viņiem izdodas atgūt gan horkrustu, gan arī Trakača Tramdāna mākslīgo aci, kas bija nonākusi Ambrāžas īpašumā, taču tiek atklāta viņu paslēptuve, un viņi ir spiesti uzsākt bēguļošanu. Pēc vairākiem mēnešiem draugi nejauši noklausās sarunu, ka Grifidora zobens ir viltots un ar īsto zobenu kaut kas esot izdarīts. Rons sastrīdas ar draugiem un pamet viņus, bet Harijs un Hermione dodas uz Godrika gravu, cerot, ka Dumidors varbūt būs atstājis zobenu tur. Ierodoties Harija dzimtajā ciemā, viņi apmeklē kapsētu, kurā apglabātas gan Harija, gan Dumidora ģimenes un tur sastop kādu sievieti, kas apgalvo, ka ir sena Dumidora ģimenes draudzene. Pieņemot, ka zobens varētu būt pie viņas, draugi dodas viņai līdzi uz mājām, taču tās izrādās lamatas — sieviete izrādās esam Voldemorta čūska Nagīni un draugi tik tikko izsprūk Voldemortam, turklāt tiek iznīcināts Harija zizlis. Dažas dienas vēlāk parādās aizstāvis stirnas veidolā, kas aizved Hariju pie zobena, kurš atrodas meža dīķī. Harijs nirst pēc zobena, taču horkrusts (medaljons) pēkšņi sāk viņu žņaugt, par laimi pēkšņi atgriežas Rons, kas izglābj Hariju un izvelk zobenu no dīķa. Kad abi atgriežas pie Hermiones, viņa nav īpaši iepriecināta, ieraugot Ronu, taču atklāj, ka sapratusi, ko darīt tālāk — runāt ar viņu skolasbiedrenes Lunas Mīlabas tēvu, Ksenofilu Mīlabu, lai noskaidrotu kaut ko par Grindevalda zīmi — simbolu, ar kuru viņi sava ceļojuma laikā vairākkārt sastapušies. Mīlabs pastāsta senu leģendu par trim brāļiem, kuri uzveica Nāvi un par to saņēma neuzveicamu zizli, akmeni, kas spēj atgriezt dzīvē mirušos, un neredzamības apmetni, kas nekad nenoveco. Vēlāk atklājas, ka Mīlabs trijotni nodevis, cerot glābt Lunu, kas atrodas apcietinājumā ministrijā. Draugiem atkal izdodas izbēgt un Harijs, apjautis, ka neredzamības apmetnis ir viņa paša paslēpnis, nolemj, ka jāatrod pārējās nāves relikvijas, cerot, ka tās varētu palīdzēt sakaut Voldemortu. Dažas nedēļas vēlāk nāvēžiem izdodas sagūstīt draugus, jo Harijs skaļi piesaucis Voldemorta vārdu. Viņus aizved uz Lūcija Malfoja māju, kur Hermioni spīdzina, bet Ronu un Hariju iesloga pagrabā, kur viņi sastopas ar Dīnu Tomasu, zižļu meistaru Olivanderu, Lunu Mīlabu un kādu goblinu. Ar šurpu turpu spoguļa palīdzību Harijam izdodas atsaukt mājas elfu Dobiju, kurš atbrīvo ieslodzītos un palīdz izglābt Hermioni, taču bēgšanas laikā tiek nogalināts. «Harry Potter & the Deathly Hallows Part 1». Hoyts. 2010. gada 18. novembris. Arhivēts no oriģināla, laiks: 2011. gada 9. augustā. Skatīts: 2010. gada 22. novembris. «BBFC: Harry Potter and the Deathly Hallows - Part 1». BBFC. Skatīts: 2010. gada 6. decembris. Daniel Frankel. «Get Ready for the Biggest 'Potter' Opening Yet». The Wrap, 2010. gada 17. novembris. Arhivēts no oriģināla, laiks: 2019. gada 18. jūlijā. Skatīts: 2010. gada 21. novembris. «Harry Potter and the Deathly Hallows Part 1 (2010)». Box Office Mojo. Skatīts: 2022. gada 10. janvārī. «Release Date Set for Harry Potter 7: Part I». Comingsoon.net. 2008. gada 25. aprīlis. Arhivēts no oriģināla, laiks: 2008. gada 18. maijā. Skatīts: 2008. gada 24. maijs. «IFCO: Irish Film Classification Office – Reviews of Harry Potter and the Deathly Hallows: Part 1». Ifco.ie. Arhivēts no oriģināla, laiks: 2015-06-11. Skatīts: 2010-12-06. «WB Sets Lots of New Release Dates!». Comingsoon.net. 2009. gada 25. februāris. Arhivēts no oriģināla, laiks: 2009. gada 26. februārī. Skatīts: 2009. gada 25. februāris. Josh Tyler. «Part 1 Not in 3D». Cinema Blend, 2010. gada 8. oktobris. Arhivēts no oriģināla, laiks: 2016. gada 4. martā. Skatīts: 2010. gada 12. novembris. «All Time Worldwide Box Office Grosses». Box Office Mojo. Skatīts: 2011. gada 9. februāris. Vikikrātuvē par šo tēmu ir pieejami multivides faili. Skatīt: Harijs Poters un Nāves dāvesti: Pirmā daļa. Oficiālā tīmekļa vietne IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)