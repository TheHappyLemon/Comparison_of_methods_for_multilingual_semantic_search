Juris Upītis (dzimis 1991. gada 16. jūnijā Rīgā) ir latviešu hokejists, spēlē uzbrucēja pozīcijā, Latvijas jaunatnes izlašu dalībnieks. Pašlaik (2020) pārstāv Vācijas Oberlīgas vienību Höchstadter EC. Karjeru uzsācis 2006. gadā HK Prizma sastāvā Latvijas jaunatnes čempionātā. 2008. gadā debitējis Latvijas čempionātā SK LSPA/Rīga sastāvā. 2009. gadā pievienojies Rīgas "Dinamo" sistēmai. 2009.—2010. gada sezonu aizvadīja Baltkrievijas čempionātā HK Dinamo Juniors sastāvā, 2010.—2011. gada sezonu — MHL HK Rīga sastāvā. 2011.—2012. gada sezonā spēlējis Baltkrievijas čempionātā HK Liepājas Metalurgs sastāvā, kā arī ir aizvadījis vairākas spēles Rīgas "Dinamo" sastāvā. "Dinamo" rindās izcēlās ar rezultativitāti, gūstot vārtus debijas spēlē un 3 vārtus pirmajās 9 spēlēs. 2013.—14. gada sezonā Upītis KHL aizvadīja jau 33 spēles. "Dinamo" sastāvā hokejists uzsāka arī 2014.—15. gada sezonu, taču novembrī tika nosūtīts uz Latvijas čempionāta komandu HK Liepāja. Tās rindās Upītis aizvadīja 4 spēles, pēc kurām "Dinamo" līgumu ar spēlētāju lauza. Upītis pievienojās VHL klubam Angarskas "Yermak". Tās sastāvā uzsāka arī nākamo sezonu, taču sezonas gaitā pārgāja uz Ustjkamenogorskas "Kazzinc-Torpedo". 2016. gada vasarā pievienojās citam VHL klubam Krasnojarskas "Sokol", taču tās rindās aizvadīja vien divas spēles un decembrī pievienojās HK Kurbads rindām. Kopā ar "Kurbads" uzbrucējs kļuva par 2018. gada Latvijas čempionu. 2019. gada rudenī no komandas rindām tika atskaitīts, un Upītis karjeru izvēlējās turpināt Vācijā. Latvijas hokeja izlases rindās debitējis 2012. gada 9. februārī. Eliteprospects profils (angliski)