Ziemeļsamara (filipīniešu: Hilagang Samar, angļu: Northern Samar, varaju: Hilagang Samar) ir viena no Filipīnu provincēm valsts austrumdaļā, Austrumu Visaju reģionā. Aizņem Samaras salas ziemeļdaļu; dienvidos robežojas ar Samaru, bet dienvidaustrumos — ar Austrumsamaru. Administratīvi dalās 24 municipalitātēs un sīkāk 569 barangajās. Provinces centrs un lielākā apdzīvotā vieta ir Katarmana ziemeļu piekrastē. Apdzīvo galvenokārt varaji. Province aizņem Samaras salas ziemeļu daļu, kā arī vairākas salas Samaras jūrā (Kapula, Dalupiri, Destakado) rietumos un Filipīnu jūrā (Balikvatro salas, Semiraras salas, Bataga) ziemeļos. Ziemeļrietumos Sanbernardino šaurums provinces krastus šķir no Lusonas salā esošās Sorsogonas provinces. Balikvatro salās 2000. gadā izveidots Biri-Larosas aizsargājamais ainavapvidus. Province izveidota 1965. gadā, visu salu aizņemošo Samaras provinci sadalot trijās — Ziemeļsamarā, Rietumsamarā (vēlāk pārdēvēta par Samaru) un Austrumsamarā. Vikikrātuvē par šo tēmu ir pieejami multivides faili. Skatīt: Ziemeļsamara.