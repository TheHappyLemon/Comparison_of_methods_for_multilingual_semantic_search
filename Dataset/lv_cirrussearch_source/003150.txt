Zviedrijas princis Dāniels, pirms kāzām Ūlofs Dāniels Vestlings (zviedru: Olof Daniel Westling; dzimis 1973. gada 15. septembrī Erebrū, Zviedrijā) kopš precībām ar Zviedrijas kroņprincesi Viktoriju 2010. gada 19. jūnijā ir Zviedrijas princis un Vesterjētlandes hercogs. Pirms kāzām darbojies kā sporta pedagogs un treneris, kuram ir piederējuši trīs sporta klubi Stokholmas apkārtnē. Dāniela oficiālais tituls ir Viņa Karaliskā Augstība Zviedrijas Princis Dāniels, Vesterjotlandes hercogs. Princis Dāniels kopā ar kroņprincesi Viktoriju dzīvo Hāgas pilī. Princis Dāniels ir dzimis pašvaldības darbinieka — Ulles Vestlinga (dzimis 1945. gadā Hanebū, Hēlsinjlandē) Sandvīkas komūnas sociālo lietu departamenta vadītāja un pasta darbinieces Evas Vestlingas (dzimusi 1944. gadā Arbrū, Hēlsinjlandē) ģimenē. Viņš piedzima Orebrū mazpilsētā tajā pašā dienā, kad viņa nākamais sievas tēvs — karalis Kārlis XVI Gustavs uzkāpa Zviedrijas tronī, kļūdams karalis un tika krustīts Almbī baznīcā. Dzīves sākumā dzīvoja Orebrū pilsētas daļā Brikebakenā, tad Fālunā, līdz beidzot ģimene pārvācās uz Ukelbū, kur nākamais princis arī uzauga. Dāniels mācījās pamatskolās Rabū un Pešlundas skolā Ukelbū, kā arī beidza ģimnāziju Sandvīkā 1991. gadā. Tam sekoja karadienests Jēvles pilsētas Hēlsinjes pulkā. Beidzis dienestu armijā, aptuveni gadu strādāja skolā un atpūtas namā bērniem ar īpašām vajadzībām.1994. gadā Dāniels devās uz Stokholmu, kur uzsāka studijas sporta pedagoģijā Lillsveda sporta augstskolā Vērmdo un tās beidza 1996. gadā. 2000. gadā kopā ar kompanjonu atvēra Stokholmā pirmo sporta klubu "Misters Treniņš", kurā vēlāk arī satika un iepazinās ar kroņprincesi Viktoriju, kļūdams par viņas personīgo treneri. Abi kļuva draugi, kas vēlāk pārauga mīlestībā. Neskatoties uz sākotnējo Zviedrijas karaliskās ģimenes negatīvo nostāju pret šo draudzību, vēlāk tā piekāpās un to atbalstīja, un 2009. gada 24. februārī norisinājās Dāniela Vestlinga un Zviedrijas kroņprinceses saderināšanās Stokholmas pils princeses Sibillas apartementos. Dānielam Vestlingam ilgu laiku bija veselības problēmas ar nierēm, 2009. gada maija mēnesī stāvoklis kārtējo reizi pasliktinājās, līdz 2009. gada 27. maijā viņam veica nieres transplantāciju Karolinskas Universitātes slimnīcā Huddingē, par donoru kļuva viņa tēvs Ulle Vestlings. 2010. gada 19. jūnijs bija Dāniela Vestlinga un Zviedrijas kroņprinceses Viktorijas kāzu diena. Laulību ceremonijas diena sakrita ar 200. gadskārtu, kopš Zviedrijas karalistē valda Bernadotu dinastija, kā arī tieši 19. jūnijā kāzas tika svinētas arī Viktorijas vecākiem — Zviedrijas karaļpārim. Laulības noritēja Stokholmas Doma baznīcā. Vēlāk, vakariņu laikā Stokholmas pils karalistes zālē princis Dāniels teica pirmo oficiālo uzrunu angļu un zviedru valodā 500 uzaicināto viesu vidū, šo uzrunu, kuru translēja Zviedrijas un Vācijas TV kanāli, atzinīgi novērtēja sabiedrība. Pēc kāzam troņmantinieku pāris apmetās Hāgas pilī Stokholmā Solnā, šajā pilī dzimis pašreizējais Zviedrijas karalis Kārlis XVI Gustavs. Līdz ar laulību ceremonijas noslēgumu Dāniels Vestlings iekļāvās Zviedrijas karaļnamā un saskaņā ar karaļa Kārļa XVI Gustava rīkojumu ieguva titulu Viņa Karaliskā Augstība Zviedrijas Princis Dāniels, Vesterjotlandes hercogs. Kā Zviedrijas princim un titulārhercogam princim Dānielam ir arī savs ģerbonis. Uzreiz pēc laulībām Stokholmas Doma baznīcas ģerboņu namā princis Dāniels tika apbalvots ar Serafima ordeni un iecelts Viņa Karaliskās Majestātes ordeņa bruņinieka un komendora kārtā. Zviedrijas karaliskā ģimene Zviedrijas monarhu uzskaitījums Hāgas pils Princis Daniels Prinča Daniela biogrāfija Arhivēts 2010. gada 24. jūnijā, Wayback Machine vietnē. Prinča Daniela uzruna Arhivēts 2010. gada 26. jūnijā, Wayback Machine vietnē.