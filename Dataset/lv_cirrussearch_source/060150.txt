Purva madara (Galium palustre) ir augu suga rubiju dzimtas madaru ģintī. Savvaļā tā ir ļoti plaši izplatīta Eiropā, tostarp, visā Latvijas teritorijā, Rietumsibīrijā un Ziemeļamerikas austrumu daļā. Sugas ietvaros tiek nodalītas vairākas pasugas vai tās tiek izdalītas kā atsevišķas sugas, tostarp Galium palustre ssp. elongatum, ko daži klasificē kā atsevišķu sugu — pagarinātā madara (Galium elongatum). Purva madara aug pļavās, mežos, purvos un ūdenstilpņu krastos. Purva madara ir daudzgadīgs 10—30 cm garš lakstaugs ar pacilu, tievu, raupju un zarojošu stublāju. Lapas ir izvietotas neīstā mieturī pa 4, tās ir lancetiskas, 0,5—2 cm garas un līdz 0,15 cm platas. Lapu mala ir gluda un gals — strups. Ziedi ir balti un daudz. Ziedkopas ir skrajas, tās atrodas stublāja un zaru galā. Ziedu vainags ir sašķelts četrās daļās, ziedkāts ir gluds un kails. Auglis ir riekstiņš divu riekstiņu skaldauglī. Ziedēšanas sezona ir no jūnija līdz septembrim. «purva madara - Galium palustre L. - Augi - Latvijas daba». www.latvijasdaba.lv. Skatīts: 2022-02-09. «pagarinātā madara - Galium elongatum C.Presl - Augi - Latvijas daba». www.latvijasdaba.lv. Skatīts: 2023-03-16. Vikikrātuvē par šo tēmu ir pieejami multivides faili. Skatīt: Purva madara. Encyclopædia Britannica raksts (angliski) Encyclopædia of Life raksts (angliski)