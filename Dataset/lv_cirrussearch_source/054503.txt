Bils Renfords (angļu: Bill Ranford; dzimis 1966. gada 14. decembrī) ir bijušais kanādiešu hokejists, vārtsargs. Karjeras laikā aizvadījis 647 spēles Nacionālajā hokeja līgā, 1988. un 1990. gadā kopā ar Edmontonas "Oilers" izcīnot Stenlija kausu. Kanādas hokeja izlases rindās kļuvis par 1994. gada pasaules čempionu, kā arī 1991. gada Kanādas kausa izcīņas uzvarētāju. Pašlaik (2020) Renfords ir Nacionālās hokeja līgas kluba Losandželosas "Kings" vārtsargu treneris. Profesionāļa karjeru Renfords uzsāka 1985.—86. gada sezonā, aizvadot četras spēles Nacionālās hokeja līgas kluba Bostonas "Bruins" sastāvā. Nākamajā sezonā Renfords dalīja spēles laiku komandas vārtos ar Dagu Kīnsu. 1987.—88. gada sezonu pavadīja AHL, līdz martā tika aizmainīts uz Edmontonas "Oilers". "Oilers" sastāvā Renfords sezonas izskaņā aizvadīja sešas spēles un kopā ar komandu izcīnīja Stenlija kausu. 1989.—90. gada sezonā Granta Fūra savainojuma dēļ Renfords kļuva par komandas pamatvārtsargu un kopā ar komandu vēlreiz kļuva par Stenlija kausa čempionu. Renfords kā kausa izcīņas vērtīgākais spēlētājs ieguva Kona Smita balvu. "Oilers" sastāvā vārtsargs aizvadīja vēl nākamās sešas sezonas. 1996. gadā Renfords tika aizmainīts uz Bostonas "Bruins", tās rindās spēlējot divas nepilnas sezonas. Gadu vēlāk hokeijists nonāca jau Vašingtonas "Capitals" rindās. Karjeras izskaņā Renfords īslaicīgi spēlēja arī Tampabejas "Lightning", Detroitas "Red Wings" sastāvā. 1999.—2000. gada sezonā atgriezās Edmontonas "Oilers", pēc sezonas beigām noslēdzot profesionāļa karjeru. Eliteprospects profils (angliski) Internet Hockey Database profils (angliski) Hockey-Reference profils (angliski)