Milunka Lazareviča (serbu: Милунка Лазаревић; pēc laulībām — Markoviča (serbu: Марковић); 1932. gada 1. decembris Šantarovaca — 2018. gada 15. decembris) bija Serbijas starptautiskā lielmeistare šahā (1976). No 1950. gadu vidus līdz 1980. gadu vidum bija viena no vadošajām Dienvidslāvijas šahistēm. Vienpadsmit reizes uzvarējusi Dienvidslāvijas sieviešu šaha čempionātos. Daudzu starptautisko sieviešu šaha turnīru laureāte. 1955. gadā Maskavā pirmo reizi piedalījusies Pasaules šaha čempiones izcīņas cikla pretendentu turnīrā, kurā ierindojusies 7. vietā. 1964. gadā Suhumi pretendentu turnīrā ilgu laiku bijusi līdere un reālākā pretendente uz maču par Pasaules šaha čempiones nosaukumu ar toreizējo Pasaules čempioni šahā Nonu Gaprindašvili. Pēdējās trīs kārtās Lazarevičai vajadzēja iegūt tikai vienu punktu, taču beidzamā kārtā viņa cieta zaudējumu pret Gizelu Greseri un nācās spēlēt papildu turnīru ar Allu Kušniru un Tatjanu Zatulovsku. Papildturnīrā Maskavā Lazareviča atkal izrāvās vadībā pēc 1. apļa, kad viņai bija 2 punkti no 2 iespējamiem, bet abām konkurentēm tikai puspunkts. Taču 2. aplī Lazareviča zaudēja abas partijas, un noslēguma tabulā viņu par puspunktu apsteidza Alla Kušnira, kas ieguva tiesības spēlēt maču par Pasaules šaha čempiones nosaukumu. 1971. gadā Ohridā Pasaules šaha čempiones izcīņas cikla starpzonu turnīrā Lazareviča dalīja 2.-3. vietu ar Tatjanu Zatulovsku un iekļuva pretendentu skaitā. Tomēr pretendentu maču pusfinālā viņa minimāli zaudēja ar 4½:5½ Nanai Aleksandrijai. Pēc šī zaudējuma Lazareviča starpzonu turnīros piedalījās vēl trīs reizes, labāko rezultātu sasniedzot 1979. gadā Riodežaneiro, kad dalīja 6.-7. vietu. Vairākkārt pārstāvējusi Dienvidslāvijas izlasi Pasaules šaha olimpiādēs, kurās piedalījusies 6 reizes (1963-1966, 1972-1974, 1982-1984). 1963. gadā komandu vērtējumā izcīnījusi sudraba medaļu. Par panākumiem turnīros FIDE 1954. gadā Lazarevičai piešķīra starptautiskās meistares (WIM), bet 1976. gadā - starptautiskās lielmeistares (WGM) goda nosaukumu. Gadu gaitā saglabāja sportisku ilggadību un interesi par šaha turnīriem. 2006. gadā ieņēmusi 3. vietu Serbijas atklātajā sieviešu čempionātā.. Tanjug. «Preminula višestruka šampionka u šahu Milunka Lazarević». Nezavisne novine (serbu), 2018-12-17. Skatīts: 2018-12-17. «1955 Candidates Tournament». Arhivēts no oriģināla, laiks: 2016. gada 12. jūnijā. Skatīts: 2016. gada 4. augustā. 1964 Candidates Tournament Žurnāls "Šahs", 1965. gads, Nr. 5 1971 Ohrid Interzonal Tournament 1971 Candidates Matches 1979 Rio de Janeiro Interzonal Tournament OlimpBase :: Women's Chess Olympiads :: Milunka Lazarević 38 Intl.Ladies Ch. SCG 2006 Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)