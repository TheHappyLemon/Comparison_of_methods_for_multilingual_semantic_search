Re minors ir minora tonalitāte kuras pamatā ir notis re un kura sastāv no skaņām re, mi, fa, sol, la, si♭ un do. Re minorā pie atslēgas ir viena vienīga zīme — si bemols. Re minora paralēlais mažors ir Fa mažors, bet tā vienvārda minors ir re minors. No Domeniko Skarlati 151 sonātēm, kas sarakstītas minorā, 32 ir rakstītas re minorā, padarot re minoru par visbiežāk izmantoto Skarlati minora tonalitāti. Johana Sebastiana Baha Fugas māksla ir sarakstīta re minorā. Mocarta Rekviēms galvenokārt ir rakstīts re minorā, tāpat kā pazīstamā Nakts Karalienes Ārija, "Der Hölle Rache". Mocarta operas Dons Džovanni overtīra un pēdējā aina arī ir sarakstīta re minorā. No diviem klavierkoncertiem, kurus Mocarts rakstīja minorā, viens no tiem ir re minorā: Divdesmitais Klavierkoncerts, K. 466. Žans Sibēliuss bieži izmantoja re minoru kompozīcijām ar cēlu raksturu; Sibēliusa Koncerts vijolei, Sestā simfonija un stīgu kvartets Voces intimae ir rakstīti re minora tonalitātē. Filmu mūzikas komponists Hanss Cimmers ir viens no ievērojamākajiem re minora tonalitātes izmantotājiem mūsdienās. Daudzi no viņa labi pazīstamajiem skaņdarbiem tika rakstīti šajā tonalitātē; ievērojami piemēri ir mūzika filmām Gladiators, Tumšais bruņinieks, Karību jūras pirāti un Da Vinči kods.