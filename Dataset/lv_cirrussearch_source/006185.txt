Pervezs Mušarafs (urdu: پرويز مشرف, angļu: Pervez Musharraf; dzimis 1943. gada 11. augustā, Deli, Indijā, miris 2023. gada 5. februārī, Dubajā, AAE) bija bijušais Pakistānas valsts vadītājs, prezidents, diktators, ģenerālis. Ieguva varu valsts apvērsumā 1999. gada 21. oktobrī. Dzimis 1943. gadā Deli Britu Indijā vidusšķiras ģimenē. Pēc Indijas neatkarības pasludināšanas ģimene pārcēlās uz Karāči. Tēvs strādāja ārlietu ministrijās dienestā, tāpēc Mušarafs vairākus bērnības gadus pavadīja Ankarā, kur iemācījās turku valodu. No 1961. gada ieguva militāro izglītību. Piedalījās 1971. gada Indijas-Pakistānas karā. 1998. gadā kļuva par ģenerāli, bet 1999. gadā par Pakistānas armijas virspavēlnieku. 1999. gada 21. oktobrī Pakistānas premjerministrs Navazs Šarifs atcēla Mušarafu no armijas virspavēlnieka amata. Mušarafs un armijas augstākā vadība nepakļāvās šai pavēlei un pārņēma varu valstī. No islāma fundamentālistu viedokļa Mušarafa režīms uzskatāms par visai liberālu.[nepieciešama atsauce] Ārpolitiski režīms ir viens no ciešākajiem ASV sabiedrotajiem reģionā. Pats Mušarafs pārdzīvojis vismaz trīs atentāta mēģinājumus. 2008. gada 18. augustā viņš atkāpās no prezidenta amata pēc tam, kad pret viņu tika gatavots impīčments.