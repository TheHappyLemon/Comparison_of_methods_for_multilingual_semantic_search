Kašūbijas gundega arī Kasūbijas gundega (Ranunculus cassubicus) ir daudzgadīgs gundegu dzimtas lakstaugs. Augums vidēji liels 30 — 60 cm. Stumbrs stāvs, augšpusē zarojas. Apakšējās lapas ir garos kātos, nierveidīgas. Apakšējo lapu garums 4 — 8 cm, platums 12 — 15 cm. Parasti 1 vai 2 apakšējās lapas. Augšējās lapas sēdošas, staraini dalītas. Ziedi zeltaini dzelteni, lielums ap 2 cm. Kauss klāts ar matiņiem. Zied aprīlī, maijā. Auglis — riekstiņu kopauglis, apmatots. Riekstiņa knābītis līks. Eiropā sastopama centrālajā un austrumu daļā. Latvijā sastopama visā teritorijā. Aug lapkoku un jauktos mežos, krūmājos, upju krastu gravās.