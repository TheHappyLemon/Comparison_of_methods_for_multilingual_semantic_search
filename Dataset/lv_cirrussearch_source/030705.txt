Sišana «garāmejot» ir speciāls bandinieka gājiens šaha spēlē. Šī gājiena apzīmēšanai izmanto arī franču vārdu en passant (franču: en passant — garāmejot) vai tā saīsinājumu e. p.. Ja bandinieks no savas sākotnējās vietas iet uzreiz divus lauciņus uz priekšu un pie tam nokļūst horizontālē, kur tam blakus ir pretinieka bandinieks, tad šis pretinieka bandinieks ar savu atbildes gājienu var to sist, it kā tas būtu gājis tikai vienu lauciņu uz priekšu. To sauc par sišanu «garāmejot». Sišana «garāmejot» atļauta tikai gājienā, kas tieši seko pretinieka bandinieka gājienam par diviem lauciņiem. Ja tas nav izdarīts, tad tiesība ņemt bandinieku «garām ejot» ir zaudēta. Sišanas «garāmejot» šaha spēles noteikumos iekļauta 15. gs. vienlaicīgi ar atļauju bandiniekam no sākuma pozīcijas izdarīt gājienu uzreiz par diviem lauciņiem. Baltie sit «garāmejot» šādā krievu aizsardzības variantā: 1. e2-e4 e7-e5 2. Zg1-f3 Zg8-f6 3. d2-d4 e5xd4 4. e4-e5 Zf6-e4 5. Dd1xd4 d7-d5 (skat. diagrammu) 6. e5xd6 e.p. Ze4xd6 1928.gadā Austrālijā tika izspēlēta interesanta partija Gundersens — Fauls. Baltie, sitot «garāmejot», pieteica pretiniekam neparastu matu 15. gājienā ar dubultšahu. 13.h4-h5+ Kg6-h6 14.Zg5xe6+ g7-g5 15.h5xg6 ar matu. F. Amelungs Düna Zeitung, №129/1897 Šaha uzdevuma (etīdes) pirmajā gājienā bandinieka sišana «garāmejot» atļauta tikai tajā gadījumā, ja ar retrogrādās analīzes palīdzību var neapstrīdami pierādīt, ka iepriekšējā gājienā tieši šis bandinieks gājis uzreiz divus lauciņus uz priekšu; pie tam nedrīkst būt nevienas pierādījuma partijas, kas beidzas ar citu gājienu. Amelunga uzdevumā melno pēdējais gājiens var būt tikai 0. ... g7-g5, jo 0. ... Kg7-h6 ir neiespējami, ņemot vērā, ka lauciņš g7 ir “zem sitiena”, bet tā apdraudētājs — bandinieks f6 bijis tur jau iepriekš, jo nevarēja izdarīt gājienu uz šo lauciņu iepriekšējā ("0") gājiena laikā. Tātad sitiens «garāmejot» ir likumīgs un uzdevumu risina: 1. h5xg6 e.p. Kh6-h5 2. Th8xh7 mats. Aleksandrs Koblencs. Šacha skola. Rīga : LVI, 1951. 10. lpp. Шахматы: Энциклопедический словарь. Гл. ред. А. Е. Карпов. 1990. 60. lpp. ISBN 5-85-270-005-3. (krieviski) Partija Gundersens—Fauls Dombrovskis A.. Šaha kompozīcija Padomju Latvijā. Rīga : LVI, 1961. 40—41. lpp.