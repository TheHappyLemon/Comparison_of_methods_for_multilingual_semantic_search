Andrijs Krugļaks (ukraiņu: Андрій Кругляк, dzimis 1986. gada 22. aprīlī Kijivā) ir ukraiņu futbolists, uzbrucējs. Krugļaks uzsāka futbolista karjeru Kijivas Kijivas "Dinamo" kluba otrajā komandā "Dinamo 2" 2002. gadā. Viņš tur nonāca 17 gadu vecumā, uzreiz pēc BJSS beigšanas, kur viņu bija pamanījis kādreiz slavenais dinamietis Vladimirs Oņiščenko. Ar "Dinamo" tika noslēgts piecu gadu līgums. Pēc līguma parakstīšanas Krugļaks spēlēja gan "Dinamo 2" (Ukrainas pirmajā līgā), gan dublieru sastāvā. Šajā laikā "Dinamo 2" sastāvā aizvadījis 66 spēles un guvis 12 vārtus, bet dublieru sastāvā 31 spēlē — gūti 10 vārti. Jauniešu akadēmijas "Atleta" (Kijiva) absolvents. 2004/2005. gada sezonā, kad Kijivas "Dinamo" treneris bija Jozefs Sabo, Andrijs spēja pietuvoties pirmās komandas sastāvam un regulāri tika pieteikts spēlēm. Tomēr tad gadījās trauma, un viņu aizstāja citi. Turklāt Sabo nomainīja Burjaks, un jauno uzbrucēju tika nolemts izīrēt. 2006. gada ziemā Krugļaks vispirms uz pārbaudes laiku nokļuva Simferopoles komandā "Taurija", tomēr klubiem neizdevās vienoties. Pēc tam sekoja Zaporižjas "Metalurgs", kur, kā stāsta pats Andrijs, daudz iemācījies no trenera Vjačeslava Groznova. Astoņās spēlēs, kuras tika aizvadītas "Metalurga" dublieru sastāvā, tika gūti septiņi vārti, un ar viņu jau sāka rēķināties kā ar pamatsastāva spēlētāju. Debitēja virslīgas spēlē pret Poltavas "Vorsklu". Taču beidzoties sezonai, atstāja komandu. 2007. gadā tika iznomāts klubam "FK Liepājas Metalurgs". Latvijas futbola čempionātā aizvadīja 22 spēles, gūstot 2 vārtus. Transfermarkt spēlētāja profils (angliski) FBref spēlētāja profils (angliski)