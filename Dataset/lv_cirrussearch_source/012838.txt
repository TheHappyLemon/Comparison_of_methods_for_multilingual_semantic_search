Miks Indrašis (dzimis 1990. gada 30. septembrī Rīgā) ir latviešu hokejists, spēlē labās malas uzbrucēja pozīcijā, Latvijas hokeja izlases dalībnieks. Pašlaik (2023) pārstāv Zviedrijas otrās spēcīgākās līgas Hockeyallsvenskan komandu Brynäs IF. Hokejista karjeru sācis 2005. gadā Liepājas "Metalurga" komandā. 2008.—2009. gada sezonā nostiprinājies Latvijas čempionātā SK LSPA/Rīga sastāvā, tajā pašā sezonā HK Rīga 2000 sastāvā spēlējis Baltkrievijas Ekstralīgā. 2009.—2010. gada sezonu aizvadīja Baltkrievijas Ekstralīgā HK Dinamo Juniors sastāvā, savukārt kopš nākamās sezonas spēlēja MHL klubā HK Rīga (2011.—2012. gada sezonā spēlēja arī Liepājas "Metalurga" sastāvā Baltkrievijas Ekstralīgā). 2011. gada 5. oktobrī debitējis KHL Rīgas "Dinamo" sastāvā. 2012.—2013. gada sezonā Indrašis bija viens no "Dinamo" rezultatīvākajiem spēlētājiem, 43 spēlēs guva 14 vārtus un atdeva 12 rezultatīvas piespēles (26 punkti). Sākoties 2017/2018. gada Kontinentālā hokeja līgas sezonai bija Rīgas "Dinamo" kapteinis. 2018. gada maijā noslēdza divu gadu līgumu ar Maskavas "Dinamo". Bijis arī KHL zvaigžņu spēles dalībnieks. Divus gadus vēlāk atgriezās Rīgas sastāvā. 2021. gadā kā brīvais aģents pārgājis uz Podoļskas "Vitjaz", pēc tam spēlējot Vladivostokas "Admiral". 2022. gada februārī noslēdzis līgumu ar Šveices komandu EHC Biel. 2022. gada jūnijā Indrašis uz gadu parakstīja līgumu ar Maskavas "Spartak" komandu, kas tālāk liegtu startēt Latvijas hokeja izlasē saskaņā ar pēc Krievijas iebrukuma Ukrainā pieņemtajiem Sporta likuma grozījumiem. Lai pabeigtu pāreju, no Latvijas Hokeja federācijas ir jāsaņem pārejas karte, kuru tā šobrīd neplāno apstiprināt, tāpēc šobrīd Indrašis spēlēt jaunajā komandā vēl nevar. 2022. gada 5. jūlijā Indrašis paziņoja, ka informācija par pievienošanos "Spartak" komandai nav patiesa un ka viņam ir spēkā esošs līgums ar citu komandu. Tajā pašā dienā "Spartak" paziņoja, ka līgums starp klubu un uzbrucēju tika noslēgts pēc reglamenta un ir reģistrēts KHL Centrālajā Informācijas birojā, piebilstot, ka visi KHL līgumi ir atzīti Starptautiskajā Hokeja federācijā, līdz ar ko tiem jābūt apstiprinātiem. Gadījumā, ja spēlētājs neizpildīs līguma nosacījumus, viņam būs jāizmaksā kompensācija klubam. 2022.—2023. gada sezonu M. Indrašis aizvadīja Vācijas klubā Švenningenes "Wild Wings". Pirms 2023.—2024. gada sezonas pievienojās Zviedrijas otrās spēcīgākās līgas Hockeyallsvenskan komandai Brynäs IF. Oficiālos turnīros pieaugušo izlases sastāvā debitējis 2012. gadā, pārstāvējis izlasi 2012. gada Pasaules čempionātā, kur pirmajās trīs spēlēs guvis trīs vārtus (vēl divas reizes rezultatīvi piespēlēja komandas biedriem) un kļuva par rezultatīvāko Latvijas izlasē visā turnīrā. Spēlējis vēl arī 2013., 2014., 2015., 2016., 2017., 2018., 2019., 2021. un 2023. gada Pasaules čempionātos. 2014. gada ziemas olimpiskajās spēlēs Miks Indrašis guva pēdas lūzumu, pēc kā beidza sezonu. Spēlēja Latvijas izlases sastāvā arī 2022. gada ziemas olimpiskajās spēlēs Pekinā. Pārstāvējis Latvijas jaunatnes izlases. 2023. gada Pasaules čempionātā ar izlasi izcīnīja bronzas medaļu. «Jučera un Indraša debijā Dinamo piektais zaudējums pēc kārtas». Sportacentrs.com. 2011. gada 5. oktobrī. Skatīts: 2012. gada 24. martā. Dinamo Rīga. «Indrašis piedalīsies KHL Zvaigžņu spēlē — Hokeja kluba Dinamo Rīga oficiālā mājaslapa». www.dinamoriga.lv (latviešu). Arhivēts no oriģināla, laiks: 2022-05-19. Skatīts: 2018-01-06. «Indrašis dodas pie okupantiem – Latvijas izlases uzbrucējs atgriežas KHL». www.delfi.lv (latviešu). Skatīts: 2022-06-29. «Indraša vienošanās ar Krievijas klubu raisa sašutumu, Latvijas hokejā viņam varētu būt sekotāji». www.lsm.lv (latviešu). 2022-06-30. Skatīts: 2022-07-01. «Hokejists Indrašis: Krievijā es nespēlēšu». Lsm.lv. 2022. gada 5. jūlijā. Skatīts: 2022. gada 5. jūlijā. «Официальное заявление ХК «Спартак» Москва». Официальный сайт ХК «Спартак» (krievu). 2022-07-05. Skatīts: 2022-07-05. «Indrašis pievienojas Čukstem Zviedrijas otrās līgas komandā «Brynas»». lsm.lv. 2023. gada 1. augusts. Skatīts: 2023. gada 24. oktobrī. Vikikrātuvē par šo tēmu ir pieejami multivides faili. Skatīt: Miks Indrašis. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)