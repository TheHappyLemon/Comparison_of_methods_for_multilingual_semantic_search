Purva purene (Caltha palustris) ir daudzgadīgs Gundegu dzimtas lakstaugs. Augums vidējs, līdz 40 cm. Saknenis īss, spēcīgi attīstīts. Stumbrs gulošs vai pacils, kails, zarojas ziedu tuvumā. Apakšējās lapas ar gariem kātiem, ieapaļas ar nierveida vai sirdsveida pamatni. Augšējās lapas sēdošas vai īsā kātā. Ziedi zeltaini dzelteni. Lielums ap 4 cm. Zied no aprīļa beigām līdz jūnijam. Var ziedēt arī otrreiz rudenī. Auglis — someņu kopauglis. Suga sastopama aukstā un mērenā klimata rajonos. Latvijā ir izplatīta visā teritorijā. Aug purvos, mitrās pļavās, upju krastos. Svaigi plūkts augs ir indīgs, satur anemonolu. Izmanto homeopātijā. Audzē kā dekoratīvu augu.