Peberholma (dāņu: Peberholm, zviedru: Pepparholm — 'piparu sala'), ir maza mākslīga sala Ēresunda šauruma Dānijas pusē, kas izveidota kā daļa no Dāniju un Zviedriju savienojošā Ēresunda tilta. Peberholma ir tuvu dabiskajai Saltholmai ('Sāls sala'), un tika nosaukta atbilstoši tai. Peberholmas platība ir 1,3 kvadrātkilometri. Galvenais salas veidošanas iemesls bija nepieciešamība pēc pārejas punkta starp tuneli un tiltu. Tunelis tika būvēts, jo tilts, kas savienotu Malmi un Kopenhāgenu, būtu sakritis ar bezšķēršļu zonu ap Kopenhāgenas lidostu. Vēl viens iemesls bija iespēja lieliem kuģiem šķērsot Ēresundu, neuztraucoties par kuģa augstumu. Ēresunda tilta augstuma palielināšana ietekmētu kravas vilcienu satiksmi, jo būtu bijis nepieciešams lielāks tilta slīpums. Cits salas veidošanas iemesls bija Ēresunda dziļuma palielināšana, lai tilta dēļ nesamazinātu ūdens plūsmu. Padziļināšanas rezultātā tika iegūti daudz materiālu, ko izmantoja salas veidošanai. Tās būvniecībai paredzētā teritorija bija sekla, tāpēc tika nolemts salu veidot četru kilometru garumā. Uz Peberholmas atrodas Zviedrijas un Dānijas dzelzceļa signalizēšanas un satiksmes kontroles robeža. Sākotnējais tilta plāns paredzēja Saltholmas izmantošanu kā tā pamatu. Tas nozīmētu lielceļa un dzelzceļa būvi pāri Saltholmai vai esošās salas paplašināšanu šī paša iemesla dēļ. Abas iespējas tika atmestas, lai aizsargātu salas dabīgo vidi. Tā vietā Dānijas un Zviedrijas politiķi nolēma izveidot mākslīgu salu uz dienvidiem no Saltholmas. Atrašanās vieta tika izvēlēta, cerot, ka tā garantēs brīvu ūdens plūsmu, kas bija galvenais priekšnosacījums tilta celtniecībā. Peberholma ir stingri aizsargāta. Tikai biologiem ir atļauts apmeklēt salas daļas ārpus dzelzceļa un lielceļa, kur daba dara savu. Sala ir daļa no Natura 2000 142. teritorijas, kurā atrodas Saltholma un apkārtējie ūdeņi ar kopējo platību — 7218 hektāriem. Šajā teritorijā notiek arī putnu aizsardzība. Peberholma tiek uzskatīta par bioloģisko eksperimentu. Zinātnieki prognozēja, ka daba to pārņems un pati attīstīsies bez nekādas cilvēka ietekmes. 2007. gada jūnijā, zinātnieki no Lundas Bioloģiskās Apvienības uz salas saskaitīja 454 augu sugas. 2005. gadā uz salas dzīvoja ap 20 zirnekļu sugas un 12 putnu sugas.