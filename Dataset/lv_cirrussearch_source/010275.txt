Viktors Bļinovs (dzimis 1981. gada 26. jūnijā) ir bijušais Latvijas hokejists, labās malas uzbrucējs, Latvijas hokeja izlases dalībnieks. Karjeras lielāko daļu aizvadījis dažādos Latvijas čempionāta un Baltkrievijas Ekstralīgas klubos, 24 spēles aizvadījis arī Kontinentālās hokeja līgas kluba Rīgas "Dinamo" sastāvā. Profesionālā spēlētāja karjeru Bļinovs uzsāka 1996. gadā, kad sāka spēlēt Rīgas "Pārdaugava" rindās Latvijas hokeja līgā. 2000. gadā Viktors pievienojās Liepājas "Metalurgam", tā sastāvā aizvadot nākamās četras sezonas. No 2004. līdz 2006. gadam Bļinovs spēlēja Somijā, taču kopš tā laika ir pamatā spēlējis dažādos Baltkrievijas Ekstralīgas klubos. 2008.—09. gada sezonā Bļinovs aizvadīja arī 24 spēles Kontinentālās hokeja līgas kluba Rīgas "Dinamo" sastāvā. Turpmākās sezonas aizvadīja dažādos Baltkrievijas Ekstralīgas klubos, 2011. gadā HK Liepājas Metalurgs sastāvā kļuva par Latvijas čempionu. 2012.—13. gada sezonu aizvadīja HK Ozolnieki/Monarhs sastāvā, bet pēc sezonas beigām noslēdza karjeru. Latvijas hokeja izlases rindās spēlējis 2002., 2006. un 2008. gada Pasaules čempionātos, kā arī vairākos junioru un jauniešu Pasaules čempionātos. Eliteprospects profils (angliski)