Emanuels Laskers (vācu: Emanuel Lasker; dzimis 1868. gada 24. decembrī, miris 1941. gada 11. janvārī) bija ebreju izcelsmes vācu šahists, matemātiķis un filozofs. Bijis pasaules šaha čempions no 1894. līdz 1921. gadam. Dzimis 1868. gadā Prūsijas pilsētā Berlinhenē sinagogas kalpotāja ģimenē. 11 gadu vecumā tika nosūtīts uz Berlīni apgūt matemātiku. Tur dzīvoja pie sava vecākā brāļa, kurš arī iemācīja jaunajam Laskeram spēlēt šahu. Studiju gados viņš sāka piedalīties Berlīnes šaha biedrības rīkotajos turnīros. Nopietnās sacensībās sāka piedalīties kopš 1889. gada. Pēc uzvarām vairākos augsta līmeņa turnīros un mačos, 1894. gadā izaicināja toreizējo pasaules čempionu Vilhelmu Šteinicu. Šteinics izaicinājumu pieņēma, bet mačā par čempiona titulu pāliecinoši zaudēja (-10, +5, =4) un Laskers kļuva par otro oficiālo pasaules čempionu. Turpmākajos gados Laskeram vairākkārt nācās aizstāvēt savu titulu. 1910. gadā viņš tikai ar grūtībām spēja panākt neizšķirtu mačā ar austriešu lielmeistaru Karlu Šlehteru, kas tomēr ļāva viņam saglabāt pasaules čempiona nosaukumu. Pēc Pirmā pasaules kara izdevās noorganizēt Laskera maču ar Hosē Raulu Kapablanku, par kuru sarunas tika uzsāktas vēl 1911. gadā. Mačs noritēja ar lielu Kapablankas pārsvaru, kurš pārliecinoši uzvarēja (+4, -0, =11). Tomēr Laskers iegāja vēsturē ar to, ka pasaules čempiona tituls viņam piederēja gandrīz 27 gadus, kas ir krietni vairāk kā jebkuram citam. Arī pēc čempiona nosaukuma zaudēšanas, līdz pat cienījamam vecumam Laskers tika pieskaitīts pie pasaules šaha elites. Pēc nacistu nākšanas pie varas Laskers kopā ar sievu Martu pameta Vāciju. Vispirms viņi apmetās Anglijā, tad divus gadus nodzīvoja PSRS (pieņēma arī PSRS pilsonību), bet no 1937. gada līdz nāvei 1941. gada janvārī Laskers dzīvoja ASV. Arī ārpus šaha Emanuels Laskers bija izcila personība. Viņam bija doktora grāds matemātikā, darbi filozofijā, kā arī bridža un go teorijā. Pēc Mihaila Botviņņika vārdiem "Laskers vienmēr novērtēja pozīciju no praktiskā skatu punkta un mēģināja uz šaha dēļa radīt tādu situāciju, kurā pretinieks justos nepārliecināti." Laskers bija ļoti daudzpusīgs un universāls spēlētājs, kurš labi spēlēja gan vidusspēli, gan galotnes. Viņš prata spēlēt gan pozicionāli, gan kombicionāli. Vainšeteins uzrakstīja grāmatu par Laskeru, kurā rakstīja, ka Laskera spēle bija tāda: viņš spēlēja pēc plāna, tad viņš veidoja vājumus pretiniekam un vēl viņš nepieļāva ilgtermiņa vājumus savā pozīcijā. Laskera mācība par kombinācijām bija tāda, ka kombinācijas nerodas netīšām bet tās vienmēr iztek no spēles loģikas, kas notiek pirms tam. Tādējādi, lai rastos iemesls kombinācijai (motīvs) vienai no pusēm jāiegūst pārsvars. Veiksmīga kombinācija ir pierādīums tam, ka viena no pusēm iepriekš ieguva pārsvaru. Laskers izmantoja "Laskera kompensāciju", kas ir dāmas upuris pret torni + laidni + bandinieks. Laskers uzrakstīja vairākas šaha mācību grāmatas, no kurām vispazīstamākā ir "Šaha spēles mācību grāmata" (vāc. Lehrbuch des Schachspiels, 1925). Vēl Laskers ir pazīstams ar to, ka cīnījās par to, lai šahu varētu uzskatīt par profesiju, kas varētu nodrošināt iztiku. Viņš cīnījās par to, lai šahistiem tiktu pacelti honorāri par dalību turnīros. Lai pats piedalītos turnīros, viņš par nosacījumu lika augstus honorārus. Tāpat viņš vēlējās ieviest autortiesības par šaha partijām. Laskers sastādījis arī vairākas šaha etīdes. Zināmākā no tām ir šī etīde: Emanuels Laskers Deutsches Wochenschach, 1890 Etīdes risinājums: Kb8 Tb2+ Ka8 Tc2 Th6+ Ka5 (ja Kb5, tad pārsedz b līniju un pēc Kb7 ieiet dāmā) Kb7 Tb2+ Ka7 Tc2 Th5+ Ka4 Kb6 Tb2+ Ka6 Tc2 Th4+ Ka3 Kb6 Tb2+ Ka5 Tc2 Th3+ Ka2 Txh2 Txh2 c8D un uzvar Vēl kāda skaista un īsa kombinācija. «ABC d'Echecs» (1895) 1.Lg8! T:g8 2.Kf7! T:g6 3.fg h5 4.g7+ Кh7 5.g8D+ Крh6 6.Dg6# G.K. Kasparos. Мои великие предшественники., 2005. 127. lpp. Вайнштейн. Мыслитель. 8. lpp. Вайнштейн. Вайнштейн, Б. С. Мыслитель. С. 13. 13. lpp. Дроздов М., Калёнов А. Ласкеровские компенсации. 2000. ISBN ISBN 5-7461-0015-3 Jāpārbauda |isbn= vērtība. Кобленц, А. Н. Воспоминания шахматиста. Физкультура и спорт, 1986. 73. — 240. lpp. Vikikrātuvē par šo tēmu ir pieejami multivides faili. Skatīt: Emanuels Laskers. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski) Emanuels Laskers chesscorner.com (angliski) Em. Laskera etīdes mājas lapā PDB Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)