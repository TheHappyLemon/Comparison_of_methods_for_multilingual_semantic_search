Babujanas salas (filipīniešu: Kapuluang Babuyan, angļu: Babuyan Islands, iloku: Is-isla Babuyan) ir Filipīnām piederošs arhipelāgs Lusonas šaurumā. Administratīvi ietilpst Kalabarsonas reģiona Kagajanas provincē, kur iedalās divās municipalitātēs. Lielākā apdzīvotā vieta ir Kalajana. Izvietojušās arhipelāga ziemeļos Lusonas šaurumā starp Dienvidķīnas jūru rietumos un Filipīnu jūru austrumos. No Lusonas salas dienvidos arhipelāgu atdala 28 km platais Babujanas šaurums, bet no Batanas salām ziemeļos — 75 km platais Balintangas šaurums. Arhipelāgā 24 salas un klintis, no kurām lielākās ir Kalajana (196 km²), Kamigina (166 km²), Babujana (100 km²), Fuga (70 km²) un Dalupiri (50 km²). Salas vulkāniskas izcelsmes, lielākoties kalnainas un atrodas aktīva vulkānisma zonā. Jaunākā no Babujanas salām — Didikasa — radās 1952. gadā zemūdens vulkāna izvirduma rezultātā. Augstākā salu virsotne ir aktīvais vulkāns Pangasuns (1070 m vjl) Babujanas salā. Global Volcanism Program. Smithsonian Institution. Didicas Encyclopædia Britannica raksts (angliski)