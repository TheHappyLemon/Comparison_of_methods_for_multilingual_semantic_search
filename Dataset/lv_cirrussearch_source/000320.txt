Swedbank ir Zviedrijā reģistrēta banku grupa, kas darbojas Zviedrijā un Baltijas valstīs. Swedbank par saviem pirmsākumiem uzskata 1820. gadu, kad Zviedrijā tika izveidota pirmā krājbanka. 1992. gadā vairākas Zviedrijas krājbankas apvienojās, izveidojot banku Sparbanken Sverige. 1997. gadā tā apvienojās ar citu Zviedrijas banku Föreningsbanken, kļūstot par FöreningsSparbanken. Baltijā Swedbank pirmsākumi meklējami 1991. gadā, kad Igaunijā izveidojās Hansapank, kas sākotnēji darbojās kā Tartu komercbankas daļa, bet 1992. gadā kļuva par neatkarīgu banku. 1995. gadā banka sāka darboties arī Latvijā ar nosaukumu Hansabanka. Nākamajā gadā Hansabanka paplašināja savu darbību Latvijā, pārņemot Deutsche-Lettische Bank, un uzsāka darbību arī Lietuvā. 1998. gadā Hansabanka apvienojās ar Eesti Hoiupank, pārņemot arī šīs bankas Latvijas meitas uzņēmumu Zemes banku. 1998. gadā FöreningsSparbanken iegādājās Hansabankas akciju kontrolpaketi, bet 2005. gadā pārpirka visas akcijas, padarot Hansabanku par savu meitas uzņēmumu. 2001. gadā FöreningsSparbanken mēģinājums apvienoties ar SEB izgāzās, jo Eiropas Komisija atzina, ka tas šo banku Zviedrijā padarītu par monopolu. 2006. gadā visas grupai piederošās bankas mainīja nosaukumu uz Swedbank. 2015. gada 23. septembrī paziņots, ka Danske Bank vienojusies ar Swedbank Lietuvā un Latvijā par privātpersonu (izņemot individuālas apkalpošanas klientu) biznesa pārcelšanu uz Swedbank. Darījums jāapstiprina abu valstu banku uzraudzības iestādēm. 2021. gada 1. februārī tika paziņots, ka Swedbank bankas Baltika tiks apvienotas zem vienas pārvaldītājsabiedrības, kas tiks reģistrēta Latvijā. 2023. gada 21. jūnijā kļuva zināms, ka Latvijas Swedbank ir panākusi izlīgumu ar ASV Finanšu ministrijas Ārvalstu aktīvu kontroles biroju (OFAC) saistībā ar Krimas sankciju pārkāpumiem 2015. un 2016. gadā. Banka piekritusi samaksāt 3 430 900 ASV dolāru par iespējamo civiltiesisko atbildību. Swedbank darbību organizē centrālā vadība, kas kontrolē sešas struktūrvienības - Swedbank Zviedrijā, Swedbank Baltijā, Swedbank finansu tirgus, Kopējos dienestus, Swedbank starptautiskās operācijas un Swedbank aktīvu pārvaldība un apdrošināšana. Zviedrijā Swedbank pieder arī Swedbank Mortgage (kreditēšana), Swedbank Finans (finansu pakalpojumi), Swedbank Card Services (kredītkaršu apstrādes pakalpojumi), Swedbank Fastighetsbyrå (brokeru pakalpojumi), Swedbank Juristbyrå (juridiskie pakalpojumi) un Swedbank Företagsförmedling (mazo un vidējo uzņēmumu atbalsts). Swedbank Zviedrijā daļēji pieder arī Ölands Bank, Eskilstuna Rekarne Sparbank, Färs och Frosta Sparbank, Swedbank Sjuhärad, Bergslagens Sparbank un Vimmerby Sparbank, kā arī (kopā ar BarclayCard) EnterCard, kas darbojas ne vien Zviedrijā, bet arī Dānijā un Norvēģijā. Zviedrijā darbojas arī Swedbank Robur Group, kas ir atsevišķa struktūrvienība, kura nodarbojas ar fondu un aktīvu pārvaldi, kā arī piedāvā ar pensijām saistītus risinājumus. Baltijā Swedbank ir reģionālā vadība, tomēr lielāko daļu operāciju katrā valstī organizē atsevišķi. Swedbank darbojas arī Krievijā, Ukrainā, Norvēģijā, Somijā, Dānijā, Luksemburgā, Spānijā, ASV, Ķīnā un Japānā. "Swedbank" ir Latvijas Universitātes fonda zelta mecenāts. Sadarbība un atbalsts no "Swedbank" saņemts sākot ar 2005. gadu, lai veicinātu izglītības attīstību Latvijā, ziedojot studentu pasākumu un aktivitāšu norisei. Lielākie projekti – „Open Mind” pētniecības stipendijas 2007./2008. ak. gadā un 2008./2009. ak. gadā, kā arī ikgadējs atbalsts LU studentu svētkiem „Aristotelis”. «CEO and Group Executive Committee | CVs Photos | Swedbank». www.swedbank.com (angļu). Skatīts: 2022-10-31. «The Board of Directors | CVs | Photos for download | Swedbank». www.swedbank.com (angļu). Skatīts: 2022-10-31. «Annual Results 2010». Swedbank. Skatīts: 2011. gada 8. februāris. Danske Bank paraksta līgumu par privātpersonu apkalpošanas biznesa Latvijā un Lietuvā pārcelšanu uz Swedbank Danske Bank, 2015. gada 23. septembrī Swedbank Latvijā veidos holdingkompāniju Baltijas līmeņa vadībai Db.lv, 01.02.2021 Latvijas Swedbank maksās 3,4 miljonus dolāru saistībā ar Krimas sankciju pārkāpumu LETA, 21.06.2023 «Swedbank Group presence». Arhivēts no oriģināla, laiks: 2010. gada 10. februārī. Skatīts: 2009. gada 25. decembrī. «AS "Swedbank"». www.fonds.lv. Skatīts: 2020-04-16. Swedbank vietne