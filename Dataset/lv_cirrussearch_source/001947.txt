Datu šķirošanas algoritms ir algoritms, kas dota saraksta elementus sakārto noteiktā kārtībā. Visbiežāk izmantotās ir skaitliskā un leksikogrāfiskā šķirošana. Efektīva kārtošana ir svarīga citu algoritmu izmantošanai (piemēram, meklēšanas un apvienošanas algoritmu), kuru izpildīšanai nepieciešami sakārtoti elementi. Kārtošana arī realizē cilvēkam ērtāk uztveramāku datu pārskatu. Šķirošanas algoritmam ir jāatbilst šādiem kritērijiem: Datu izvadam jābūt augošā secībā (katrs nākamais elements ir lielāks par iepriekšējo) Izvads ir permutācija. Vispopulārākais un viens no vienkāršākajiem kārtošanas algoritmiem ir burbuļa metode (angļu: Bubble sort). Datu šķirošanas metodes izšķir pēc zemāk minētajiem kritērijiem. Pēc datu atrašanās vietas: Iekšējā šķirošanas metode - pielieto datiem, kas pilnībā ietilpst operatīvajā atmiņā Ārējā šķirošanas metode - pielieto datiem, kas daļēji vai pilnībā atrodas uz ārējiem nesējiem Pēc datu tipa: Lineārā šķirošanas metode - apstrādā datus bez jebkādas papildinformācijas; Nelineārā šķirošanas metode - paredz kādu konkrētu datu struktūru izmantošanu.