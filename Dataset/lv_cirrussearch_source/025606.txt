Ališers Usmanovs (uzbeku: Alisher Usmonov, krievu: Алишер Усманов; dzimis 1953. gada 9. septembrī Čustā, Uzbekistānā) ir uzbeku tautības Krievijas, Uzbekistānas un Lielbritānijas uzņēmējs, miljardieris. A. Usmanovs tiek uzskatīts par bagātāko cilvēku Krievijā un otro bagātāko Lielbritānijā. Saskaņā ar žurnāla Forbes 2014. gada datiem viņa īpašumu vērtība tiek lēsta ap 27 miljardiem dolāru, tādējādi viņš ir 39. bagātākais cilvēks pasaulē. Īpašumi apvienoti pārvaldītājsabiedrībā USM Holdings. A. Usmanovs atbalsta Krievijas prezidenta Vladimira Putina politiku un tiek uzskatīts par prezidentam pietuvinātu personu un draugu. Dzimis Uzbekistānas mazpilsētā Čustā, Fergānas ielejā, bet bērnību pavadījis Taškentā, kur viņa tēvs bija prokurors. Nopietni nodarbojies ar paukošanu, bijis PSRS izlasē šajā sporta veidā. Studējis Maskavas starptautisko attiecību institūtā, augstskolu beidzis 1976. gadā ar grādu starptautiskajās tiesībās. Bijis komjaunatnes un PSKP biedrs. 1980. gadā apcietināts, apsūdzēts un notiesāts ar cietumsodu par izspiešanu. Līdz 1986. gadam atradās apcietinājumā. 2000. gadā Uzbekistānas augstākā tiesa A. Usmanovu reabilitēja. A. Usmanovs bagātību uzkrājis metalurģijas un kalnrūpniecības jomās, viņam pieder Krievijas metālapstrādes milzis Metalloinvest. Pēdējos gados pievērsies arī citām nozarēm: viņš ir otrā lielākā mobilā tīkla operatora Krievijā MegaFon un izdevniecības Kommersant īpašnieks. Kopš 2000. gada darbojas dažādos amatos Krievijas gāzes ieguves kompānijā Gazprom. Investējis arī ārpus bijušās Padomju Savienības, īpaši moderno tehnoloģiju kompānijās, piemēram, Facebook Inc. un Apple Inc., kuru akcijās Usmanovs ieguldījis milzu summas. Pastāvīgi dzīvo Maskavas prestižajā rajonā Rubļovkā, kā arī Londonas rezidencē. Līdzīgi kā vairāki citi ietekmīgi Krievijas oligarhi, arī A. Usmanovs ir iegādājies sporta klubu ārvalstīs — viņš ir viena no titulētākajiem Anglijas Premjerlīgas futbola klubiem Arsenal FC līdzīpašnieks (ap 30% akciju). Viņš ir arī Starptautiskās paukošanas federācijas (FIE) prezidents. Dzīvesbiedre Irina Usmanova (dzimusi Vinere, pēc tautības ebrejiete) ir mākslas vingrošanas trenere (agrāk sportiste), šobrīd sporta veida Krievijas nacionālās federācijas prezidente. 2014. gadā A. Usmanova ģimene iegādājās nekustamo īpašumu Latvijā, Jūrmalā, Kāpu ielā par 3,9 miljoniem dolāru no AS "Dzintars" prezidenta Iļjas Gerčikova. 1994.—1998. gadā A. Usmanovs starpbanku investīciju un finanšu uzņēmuma Interfin vadībā piedzina parādus par gāzi. 90. gadu beigās Usmanovs tikās ar Remu Vjahirevu; Apvienojot savus spēkus un finanses, Gazprom un Interfin ieguva kontrolpaketi Oskolas elektrometalurģijas rūpnīcā (OEMK) un Ļebedinskas kalnrūpniecības un pārstrādes rūpnīcā, apvienojot tās Gazmetall. 2002. gadā Usmanova Interfin izpirka Gazprom akcijas šajā uzņēmumā un kļuva par vienīgo kontrolpaketes īpašnieku. 2005. gadā Usmanovs kopā ar Vasiliju Aņisimovu iegādājās Mihailovska GOK no Borisa Ivanišvili. 2006. gadā visi minētie aktīvi tika konsolidēti Metalloinvest, par tā līdzīpašniekiem kļuva Aņisimovs un Vladimirs Skočs. #39 Alisher Usmanov forbes.com Billionaire Usmanov Bets on Apple’s Growth After Facebook bloomberg.com Putina drauga, Krievijas bagātākā cilvēka ģimene nopērk māju Jūrmalā Arhivēts 2014. gada 24. septembrī, Wayback Machine vietnē. apollo.lv