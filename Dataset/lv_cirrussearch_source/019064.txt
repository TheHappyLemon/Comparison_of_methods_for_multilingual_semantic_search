Jirži Tlustijs (čehu: Jiří Tlustý; dzimis 1988. gada 16. martā) ir bijušais čehu hokejists, malējais uzbrucējs. Karjeras laikā aizvadījis 446 spēles Nacionālās hokeja līgas klubos Toronto "Maple Leafs", Karolīnas "Hurricanes", Vinipegas "Jets" un Ņūdžersijas "Devils", atzīmējies ar 177 rezultativitātes punktiem. Čehijas hokeja izlases rindās spēlējis 2013. gada Pasaules čempionātā. Profesionāļa karjeru Tlustijs sāka 2005.—06. gada sezonā, kad debitēja Čehijas Ekstralīgas kluba HC Kladno rindās. Jau nākamajā sezonā uzbrucējs devās uz Ziemeļameriku, sezonu aizvadot Ontārio hokeja līgā. 2007.—08. gada sezonā Tlustijs debitēja arī NHL, aizvadot 58 spēles Toronto "Maple Leafs" rindās. 2009.—10. gada sezonas vidū tika aizmainīts uz Karolīnas "Hurricanes". Par spīti lokauta saīsinātajai sezona, 2012.—13. gada sezona bija rezultatīvākā Tlustija NHL karjerā, tajā viņam atzīmējoties ar 38 punktiem "Hurricanes" rindās. 2014.—15. gada sezonas otrajā pusē tika aizmainīts uz Vinipegas "Jets", taču vasarā noslēdza viena gada līgumu ar Ņūdžersijas "Devils". 2016.—17. gada sezonas pirmajā pusē īslaicīgi spēlēja SM līgas vienībā Oulu "Kärpät", vēlāk noslēdzot profesionāļa karjeru. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)