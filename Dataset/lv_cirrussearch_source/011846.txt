Ametrīns (hibrīdvārds no "ametists" un "citrīns") ir neparasts kvarca paveids — violetā ametista un zeltaini dzeltenā citrīna apvienojums vienā kristālā. Dārgakmeņu tirdzniecībā lieto arī terminus bolivianīts, amecitrīns vai tristīns. Neparasto akmens krāsojumu nosaka dzelzs ieslēgumu dažādā oksidēšanās pakāpe kristālā. Šāds krāsojums var rasties tad, kad kristālā tā veidošanās laikā ir atšķirīgas temperatūras zonas. Ametrīnu var radīt arī mākslīgi, dažādā temperatūrā karsējot dažādas ametista kristāla daļas. Ametrīnu izmanto kā dārgakmeni, to slīpējot un iestrādājot rotaslietās. Retais dārgakmens pirmo reizi atklātā tirdzniecībā nonāca 1989. gadā. Nozīmīgākās atradnes atrodas Bolīvijā (Anahi) un turpat — pāri robežai — Brazīlijā (Riugrandi du Sula). Nedaudz ametrīna atrodams arī Indijā (Haidarābādu) un Kanādā (Ontario dārgakmeņu raktuves). Ir leģenda, ka ametrīns pirmoreiz nokļuva Eiropā kā kāda konkistadora dāvana Spānijas karalienei pēc tam, kad šis konkistadors saņēma savā īpašumā Anahi raktuves Bolīvijā. Dārgakmeņu datu banka — Bolivianīts (vāciski)