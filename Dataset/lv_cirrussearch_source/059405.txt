Ogg ir brīvā un atvērtā pirmkoda failu konteinera formāts, kā izstrādātājs ir Xiph.Org Foundation. Ogg formātu neierobežo programmatūras patenti, un tas tika veidots, lai spētu nodrošināt manipulācijas ar augstas kvalitātes digitālajiem multimediju failiem un efektīvu to straumēšanu. Ogg konteiners ietver (angļu: encapsulates) neapstrādātus, saspiestus, laikā lineārus, sasaistītus (angļu: interleaved) video un audio datus datus vienā ērti izmantojamā formātā. Tas veidots tā, lai lietojumprogrammatūra vienmēr varētu kodēt un/vai dekodēt visu bitstraumi vienā piegājienā bez meklēšanas un ar minimālu buferizāciju. Ogg nodrošina pakešu kadrēšanu (angļu: packet framing), kļūdu atrašanu, periodisku laikzīmogošanu. Tā kā šis formāts ir bezmaksas un uz tā lietošanu neattiecas ar autortiesībām saistīti ierobežojumi, Ogg kodeki ir iekļauti gan brīvpiekļuves, gan patentētos multimediju atskaņotājos un arī iekārtās — komerciālos un nekomerciālos pārnēsājamos multivides atskaņotājos un dažādu ražotāju GPS uztvērējos. Ogg veido datu vienības jeb "Ogg lapas", kuru katru veido astoņi lauki ar nemainīgu struktūru. Katra OGG lapa sākas ar "OggS" — četru ASCII rakstzīmju maģisko virkni (angļu: magic string), kas identificē failu kā Ogg formātu. "Seriālais numurs" un "lapas numurs" lapas galvenē identificē katru lapu kā daļu no lapu virknes, kas kopā veido bitstraumi. Vairākas bitstraumes var multipleksēt failā, kurā katras bitstraumes lapas tiek kārtotas pēc iekļauto datu meklēšanas laika (angļu: seek time). Procesā, kas zināms kā datu saķēdēšana (angļu: chaining), bitstraumes var pievienot jau izveidotiem failiem, lai nodrošinātu bistraumju secīgu dekodēšanu. Ogg konteinera formāts ļauj apvienot vairākus neatkarīgus multimediju straumēšanas slāņus — video, audio, tekstu (piemēram, subtitrus) un metadatus. Ogg ir failu konteiners — tas nozīmē, ka tajā tiek saglabāts kodētais audio un video saturs. Ogg ļauj iekļaut dažādus kodeku formātos, tomēr primāri paredzēts tieši Xiph.Org izstrādātajiem brīvpieejas kodekiem. Video kodēšanai visbiežāk tiek izmantots Theora, kas nodrošina failu zudumradošu (angļu: lossy) video slāņa saspiešanu. Bezzudumu saspiešanai (angļu: lossless) izmanto Dirac. Zudumradošai audio kodēšanai izmantotais formāts ir Vorbis vai tā pēctecis Opus, bet bezzuduma audio saspiešanas formāti ir FLAC un OggPCM. Tekstiem paredzēti Annodex vai CMML (angļu: Continuous Media Markup Language) un OggKate. Mogg ir vairākkanālu vai vairākceliņu Ogg faila formāts. Nosaukums "Ogg" ir atvasināts no "ogging", kas ir datorspēles Netrek ietvaros radies žargons, apzīmējot procesa īstenošu ar spēku, pat nerēķinoties ar turpmākiem resursu zaudējumiem. Formāta autori noraida versiju, ka nosaukums ir saistāms ar tēlu no fantāzijas literatūras autora Terija Prečeta romānu sērijas Discworld, taču atzina, ka cita Discworld tēla vārdā ir balstījuši formāta Vorbis nosaukumu. Ogg formāta izveidotājs un Xiph.Org. Foundation dibinātājs ir Kriss Montgomerijs (angļu: Chris Montgomery). Ogg projekts sākās ar 1993. gadā lielāka projekta ietvaros izveidotu vienkāršu audio saspiešanas pakotni. Programmatūra sākotnēji tika nosaukta par "Squish", bet jau esoša zīmola dēļ tā tika pādēvēta par "OggSquish" (šobrīd pazīstams kā Vorbis). Šis nosaukums vēlāk tika izmantots visam Ogg projektam, līdz 2001. gadā tas tika pārdēvēts par Ogg. 1997. gadā K. Montgomerijs raksturoja Xiph.Org priekšgājēja — uzņēmuma "Xipophorus" — veidoto OggSquish kā "mēģinājumu izveidot elastīgu, saspiesta audio formātu modernām audio lietojumprogrammām, kā arī nodrošināt pirmo audio formātu, kas tiek atbalstīts jebkurā un katrā modernā datora platformā". Pakāpeniski OggSquish (2001. gadā pārdēvēts uz Ogg) pievērsās arī video un citu formātu izpētei. Neatkarīgi no izstrādātājiem, vēl līdz tam 2002. gadā tika izveidots OGM failu formāts, kas darbojās kā sākotnējā OGG formāta paplašinājums. Tas ļāva ievietot no Microsoft DirectShow satvara (angļu: framework) ņemtu video Ogg apvalkā (angļu: wrapper). Xiph.Org neatbalsta OGM un rekomendē tā vietā izmantot tieši Ogg piemērotus video kodekus, t.sk. 2002. gadā publiskoto Theora. 2006. gadā Ogg formāts jau bija ieguvis plašāku atpazīstamību un pielietojumu, jo īpaši brīvpieejas satura kodēšanai, piemēram, Wikimedia Foundation un Creative Commons. To atbalstīja vairāki multimediju atskaņotāji un populāru datorspēļu dzinēji. Vorbis bija vēl plašāk izmantots, un 2007. gadā Brīvās programmatūras fonds uzsāka Vorbis atbalsta kampaņu, to rekomendējot kā MP3 aizstājēju. Līdz 2007. gadam .ogg faila nosaukuma paplašinājums tika izmantots visiem failiem, kas izmantoja Ogg konteinera formātu, taču Xiph.Org Foundation radīja jaunu failu paplašinājumu un mediju formātu kopu, pielāgojoties dažāda satura failiem. Piemēram, paplašinājums .oga paredzēts tikai audio failiem, .ogv — video failiem ar vai bez skaņas (ar Theora failu saspiešanas formātu), .ogx — multipleksētiem Ogg failiem. Xiph.Org iesaka faila formātu .ogg izmantot tikai Ogg Vorbis audio failiem. 2009. gadā Ogg tika definēts kā "multimediju konteinera formāts, un dzimtais (angļu: native) failu un straumēšanas formāts Xiph.org multimediju kodekiem". Xiph.org ir bezpeļņas organizācija, kas nodarbojas ar interneta multimediju aizsardzību no privāto interešu kontroles. OGG Documentation OGG tehniskais apraksts. Pēdējā piekļuve 15.12.2022. The Ogg container format Pēdējā piekļuve: 15.12.2022. Theora.org Bezmaksas, atvērtas pieejamības video datu saspiešanas formāts, ko piedāvā Xiph.Org Foundation. What's in a name? Pēdējā piekļuve: 15.12.2022. Montgomery, Christopher (1997). "Ogg 98.9". Xiphophorus company. Sk. https://web.archive.org/web/20160424045623/http://people.xiph.org/~giles/historic/www.mit.edu/afs/sipb/user/mwhitson/Project/Ogg/98.9/ (Arhivēts no oriģināla 24.04.2016.) Pēdējā piekļuve 15.12.2022. The Ogg container format Sk. https://xiph.org/ogg/https://web.archive.org/web/20000815212830/http://www.xiph.org/ogg/ (Arhivēts no oriģināla 20.05.2000.) Pēdējā piekļuve 15.12.2022. Xiph.Org Foundation oficiālā mājaslapa Ogg formātam