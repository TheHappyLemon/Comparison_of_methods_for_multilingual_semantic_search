Alfons Bērziņš (dzimis 1916. gada 7. novembrī, miris 1987. gada 16. decembrī) bija latviešu ātrslidotājs. Eiropas 1939. gada meistarsacīkšu absolūtais čempions. Dzimis Pirmā pasaules kara laikā 1916. gadā Rīgā. Ar sportu sāka nodarboties 1932. gadā, trenējās pie Alberta Rumbas un Roberta Vithofa. Pārstāvēja "Universitātes sportu". 1938. gadā pabeidza mācības Rīgas pilsētas 2. ģimnāzijā. Bija precējies ar kalnu slēpotāju Mirdzu Martinsoni. Piedalījās 1936. gada ziemas olimpiskajās spēlēs un ieņēma 14. vietu 500 m distancē. 1500 un 5000 m distancēs palika 18. vietā, bet 19. vietā 10 000 m distancē. 1939. gada Pasaules čempionātā ierindojās otrajā vietā daudzcīņā (izcīnīja uzvaru 10 000 m distancē). Kļuva par Eiropas absolūto čempionu 1939. gadā, kad čempionāts norisinājās Rīgā. Astoņas reizes kļuva arī par Latvijas čempionu. 1940. gada neoficiālajā Pasaules čempionātā viņš kļuva par absolūto čempionu. Otrā pasaules kara laikā Bērziņš kā vada komandiera pienākumu izpildītājs dienēja Latviešu leģionā, 506. SS zenītartilērijas divizionā, kopā ar citiem latviešu sportistiem. Paaugstināts seržanta pakāpē, 1944. gada 22. aprīlī apbalvots ar II šķiras Dzelzs krustu. Padomju okupācijas laikā 1945. gadā A. Bērziņš tika apcietināts, desmit gadus atradās izsūtījumā Sibīrijā. 1955. gadā viņš atgriezās Rīgā un pievērsās trenera darbam. Viena no viņa ievērojamākajām audzēknēm bija pasaules čempiones titulu izcīnījusī Lāsma Kauniste. Miris 1987. gada 16. decembrī, apglabāts Otrajos Meža kapos. Eiropas absolūtais čempions ātrslidošanā 1939. gadā Rīgā. Otrās un trešās vietas ieguvēji no Norvēģijas Šarls Matīsens (Mathiesen) un Oge Johansens. Latviešu leģiona seržants Alfons Bērziņš Apcietinātais Alfons Bērziņš (1945) Kopējās Latvijas enciklopēdija. 1. sējums. Rīga : Valērija Belokoņa izdevniecība. 2002. 628. lpp. ISBN 9984-9482-1-8. «Alfons Bērziņš». Olimpiade.lv. Arhivēts no oriģināla, laiks: 2012. gada 20. jūnijā. Skatīts: 2012. gada 17. jūnijā. Arhivēts 2012. gada 20. jūnijā, Wayback Machine vietnē.* Personības Latvijas Universitātes sportā. LU "Universitātes Sports". 2004. 73.—75. lpp. ISBN 9984725766. Vikikrātuvē par šo tēmu ir pieejami multivides faili. Skatīt: Alfons Bērziņš. Latvijas Nacionālās enciklopēdijas šķirklis Olympedia profils (angliski) LOK profils Speedskatingbase profils (angliski) SpeedSkatingNews profils (angliski) SpeedSkatingStats profils (angliski) Sporta pasaule, Nr. 136., 1944. gada 22. maij., 3. lpp.