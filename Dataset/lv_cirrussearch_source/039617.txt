Daurijas čakste (Lanius isabellinus) ir čakstu dzimtas (Laniidae) zvirbuļveidīgais putns, kas ligzdo Centrālāzijā, ziemo Āfrikā un Āzijas dienvidos. Tai ir trīs pasugas. Nesenā pagātnē bija četras pasugas, bet saskaņā ar jaunāko sistemātiku areāla rietumos ligzdojošā pasuga mūsdienās izdalīta kā atsevišķa suga — rudastes čakste (Lanius phoenicuroides). Daurijas čakste reizumis ieklīst Eiropā, vienu reizi novērota arī Latvijā. Daurijas čakste ligzdo no Krievijas dienvidiem un Turkmenistānas līdz Mongolijai un Ķīnas ziemeļiem un rietumiem. Ziemo Āfrikā uz dienvidiem no Sahāras, Arābijas pussalā, Pakistānas dienvidos un Indijas ziemeļos. Viens no agrākajiem rudastes čakstes novērojumiem Latvijā (2000. gadā) pēc tās sugas sadalīšanas vairākās sugās ir atzīts par Daurijas čakstes novērojumu. Daurijas čakste ir neliela vai vidēji liela čakste ar kompaktu ķermeni un garu asti. Ķermeņa garums 17—19 cm, spārnu izplētums 24—27 cm, svars 25—34 g. Daurijas čakstes apspalvojums ķermeņa augšpusē ir pelēkbrūns. Pakakle, krūtis, vēders un zemaste gaiši brūna ar rudu tonējumu. Galvas virsa rudi brūna vai pelēkbrūna. Pāri acīm melna vai tumši brūna maska, kas sākas pie knābja pamatnes un beidzas pie auss atveres. Uzacis smalka, gaiša josliņa. Astes virspuse un tās lidspalvas rudas vai rudi brūnas. Spārnu lidspalvas pelēkbrūnas, tēviņiem ar platu, baltu spoguli, bet mātītei (arī jaunajiem putniem) spoguļa nav. Arī maska mātītei mazāk izteiksmīga kā tēviņam. Daurijas čakste ligzdošanas laikā mājo stepē, sausos krūmājos, pistāciju birzīs, apmetoties upju un citu ūdenstilpju tuvumā. Ziemo lauksaimniecības tīrumu malās, vietās ar vientuļiem kokiem, tamarisku krūmājos un pustuksnešos. Sastopama gan līdzenumos, gan kalnos līdz 3500 m virs jūras līmeņa. Daurijas čakste barojas ar kukaiņiem, galvenokārt ar vabolēm, ar kukaiņu kāpuriem, kā arī ar citiem bezmugurkaulniekiem un nelieliem mugurkaulniekiem, piemēram, grauzējiem, ķirzakām un nelieliem putniem. Tā medījot vēro zemi no paaugstinājuma, kas var būt kāds koka zars vai staba gals. Pamanījusi iespējamo upuri, strauji uzbrūk. Reizēm tā uzlasa kukaiņus no koku un krūmu zariem un lapām vai noķer tos gaisā. Lielāks medījums tiek uzdurts uz krūmu dzeloņiem, lai to būtu vieglāk saplēst gabaliņos. Daurijas čakstes pavasara migrācijas laikā veido monogāmus pārus. Tās ligzdošanas laikā ir teritoriālas, lai gan kaimiņu teritorijas mēdz pārklāties. Ligzda tiek vīta nelielu koku zaros, dzeloņainos krūmos vai starp niedrēm. Vietu izvēlas tēviņš. Ligzda parasti atrodas metra augstumā no zemes, bet var atrasties arī 3—5 m augstumā. Tā vīta no sausas zāles, saknītēm, zariņiem, koku mizas, oderēta ar mīkstākiem un smalkākiem zāļu stiebriņiem, spalvām un dzīvnieku vilnu. Ligzdas diametrs 9—20 cm, dziļums 4—10 cm. Ligzdošanas sezona sākas maija beigās vai jūnija sākumā. Gadā viens perējums, bet pirmo dējumu zaudējot, tas tiek atkārtots. Dējumā ir 3—8 olas, visbiežāk 4—6 olas. Inkubācijas periods ilgst 13—17 dienas. Perē tikai mātīte, bet tēviņš to tikmēr baro. Par mazuļiem rūpējas abi vecāki. Jaunie putni izlido 12—16 dienu vecumā, bet vecāki tos turpina barot apmēram mēnesi ilgāk. Iespējams, nominālpasugai sezonā ir divi perējumi. Daurijas čakstei ir 3 pasugas: Lanius isabellinus isabellinus — nominālpasuga, ligzdo Krievijas dienvidos, Mongolijā un Ķīnas ziemeļos; Lanius isabellinus arenarius — ligzdo Ķīnas ziemeļrietumos; Lanius isabellinus tsaidamensis — ligzdo Ķīnas centrālās daļas rietumos. World Bird List: Shrikes, vireos & shrike-babblers «Ornitofaunistika: Rudastes čakste Lanius isabellinus». Arhivēts no oriģināla, laiks: 2017. gada 25. jūlijā. Skatīts: 2017. gada 22. septembrī. Daurijas čakste Lanius isabellinus Arhivēts 2019. gada 13. janvārī, Wayback Machine vietnē. Latvijas putni Alive: Isabelline Shrike (Lanius isabellinus) «Planet of Birds: Isabelline Shrike (Lanius isabellinus)». Arhivēts no oriģināla, laiks: 2021. gada 26. janvārī. Skatīts: 2017. gada 24. septembrī. A Photographic Field Guide to the Birds of India, Pakistan, Nepal, Bhutan, Sri Lanka and Bangladesh «ARKIve: Rufous-tailed shrike (Lanius isabellinus)». Arhivēts no oriģināla, laiks: 2017. gada 25. septembrī. Skatīts: 2017. gada 24. septembrī. Avibirds: Isabelline Shrike[novecojusi saite] Avibase: Isabelline Shrike Lanius isabellinus Hemprich & Ehrenberg, 1833 Xeno-Canto: Isabelline Shrike · Lanius isabellinus · Hemprich & Ehrenberg, 1833