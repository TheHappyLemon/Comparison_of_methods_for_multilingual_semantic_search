Ķelnes/Bonnas Konrāda Adenauera lidosta (vācu: Flughafen Köln/Bonn „Konrad Adenauer“) ir starptautiska lidosta Vācijā, Ķelnē. Izvietojusies pilsētas dienvidaustrumos Porcas piepilsētā, 15 km no pilsētas centra. Lidosta apkalpo arī 16 km attālo bijušo Rietumvācijas galvaspilsētu Bonnu. Nosaukta pirmā pēckara Vācijas federālā kaclera Konrāda Adenauera vārdā. Lidostai ir trīs skrejceļi, divi pasažieru un viens kravas terminālis. Pēc summārā pasažieru un kravas apgrozījuma piektā noslogotākā lidosta valstī. Ķelnes/Bonnas lidosta ir mezgla lidosta kompānijām Eurowings un Germanwings, kā arī FedEx un UPS Airlines reģionālā bāze. 1938. gadā bijušajā Vānes pļavu armijas poligonā Luftwaffe izbūvēja Ķelnes-Vānes kara lidlauku (Fliegerhorst Köln-Wahn). Pēc otrā pasaules kara to pārņēma Lielbritānijas okupācijas karaspēks, kas lidlauku paplašināja. 1951. gadā lidlauku atvēra civilajai satiksmei, aizvietojot Bucveilerhofas lidostu. 1950. un 1960. gados izbūvēti divi jauni skrejceļi un jauns pasažieru terminālis. Pēc 2002. gada lidostā ienāca vairākas zemo cenu kompānijas, kas palielināja pasažieru plūsmu par vairāk kā 40 %. Lidosta 2015. gadā apkalpoja regulārus reisus uz 115 galamērķiem 35 valstīs. Vikikrātuvē par šo tēmu ir pieejami multivides faili. Skatīt: Ķelnes/Bonnas lidosta.