B2B mārketings, dažreiz latviskots kā izmantotāju tirgus, nāk no angļu valodas business-to-business (B2B) un apzīmē starp uzņēmumiem notiekošus pārdošanas darījumus un to mārketingu. B2B mārketings koncentrējas uz pakalpojumiem, produktiem un izejvielām, kas citiem uzņēmumiem nepieciešami savas darbības nodrošināšanai un produktu ražošanai. Piemēram, auto ražotāji iepērk lielu daļu detaļu no daudziem citiem ražotājiem - metālu, riepas, akumulatorus, audio sistēmas u.c., lai izgatavotu savu gala produktu. Daudzi uzņēmumi sniedz pakalpojumus un ražo produktus tikai citiem uzņēmumiem - no biroju tīrīšanas līdz specializētam tehniskajam inventāram, no naftas līdz industriāliem produktiem. Atšķirībā no patērētāju tirgus, kur pārdošanas rezultātus veido milzīgs lētu produktu pārdošanas darījumu skaits, B2B darījumus parasti slēdz retāk, uz ilgu laiku un par lielām summām. Pārdošanas procesā plaši izmanto tiešo pārdošanu, dalību iepirkumu konkursos. Produktu gala cena parasti ir elastīga, ņemot vērā līguma apjomu. Darījuma noslēgšanas process parasti ir ilgs, formāls, racionāls un tajā iesaistīti daudzi lēmumu pieņēmēji. Lēmuma pieņemšanu parasti ietekmē - produkta cena, kvalitāte, ražotāja reputācija, tehniskā servisa kvalitāte, ilgtermiņa partnerattiecības. Pārdevēja pārstāvjiem pilnībā jāpārzina piedāvātā produkta tehniskās detaļas un darījuma juridiskās puses, tāpēc parasti sarunās piedalās vesela komanda, un dažreiz arī valsts iestāžu pārstāvji. Darījumi bieži tiek slēgti ar starpniekiem, kas iepirkto preci pēc tam tālāk pārdod paši. B2B mārketings koncentrējas uz konkrēti identificētiem potenciālajiem klientiem, uzņēmumiem vai nozarēm. Tas cieši sadarbojas ar pārdošanas nodaļu un klienta konta apkalpošanas komandu, lai izveidotu un nostiprinātu attiecības ar klientiem. Mārketinga kampaņās izmanto reklāmu nozares publikācijās un interneta lapās, tiešos pasta un e-pasta sūtījumus, dalību nozares konferencēs un produkta demonstrācijas. Potenciālo klientu atrašanā un uzrunāšanā plaši izmanto LinkedIn. What Is B2B?