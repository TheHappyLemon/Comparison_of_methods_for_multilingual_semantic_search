Kultūrisms (no franču: culturisme — '[ķermeņa] kultūra'), arī bodibildings (no angļu: bodybuidling — 'ķermeņa veidošana') vai atlētisms, ir spēka vingrojumu sporta veids, kurā ar vingrojumu palīdzību tiek veicināta muskuļota auguma un labas stājas izveidošanās. Gan profesionālajā, gan amatieru kultūrismā sporta veida pārstāvji sacensībās izrāda augumu. Mūsdienu kultūrisms ir radies 19. gadsimtā Apvienotajā Karalistē, taču ar spēka vingrinājumiem cilvēki nodarbojās jau Senajā Grieķijā un Senajā Romā. Starptautiskā kultūrisma federācija (International Federation of BodyBuilding & Fitness; IFBB) tikusi dibināta 1946. gadā. Par pasaulē labāko profesionālo kultūristu starp vīriešiem parasti uzskata ikgadējo Mr. Olympia sacensību uzvarētāju. Latvijā kultūrisma pirmsākumi meklējami 20. gadsimta sākumā, kad ar to sāka nodarboties franču cīņas meistars Mikulis, savukārt kultūrisma sporta veida attīstība sākās 1960. gados. Latviju IFBB uzņēma 1991. gadā. Latvijas enciklopēdija. 1. sējums. Rīga : Valērija Belokoņa izdevniecība. 2002. 722. lpp. ISBN 9984-9482-1-8. Starptautiskās kultūrisma federācijas tīmekļa vietne (angliski)