Baltā Nīla (angļu: White Nile, arābu: النيل الأبيض‎) ir Nīlas augšteces nosaukums pirms tās satekas ar Zilo Nīlu. Lai arī par Balto Nīlu bieži sauc visu Nīlas augšteci no Viktorijas ezera, faktiski Baltā Nīla sākas no No ezera ziemeļos no Suda purvu masīva, kur Nīlai pietek Bahrelgazāla. Vēl nedaudz lejpus labajam krastam pietekošā Sobāta ar ūdenī esošo lielo daudzumu māla daļiņu piešķir upes ūdenim tai nosaukumu devušo balto nokrāsu. Upes garums no Viktorijas ezera līdz sateces vietai ar Zilo Nīlu ir ap 2860 km, bet no Bahrelgazālas pietekas — 957 km. Par Baltās Nīlas sākumu visbiežāk tiek uzskatīts Viktorijas ezers pie Ģinģas pilsētas Ugandā. Tālāk upe tek cauri Kjogas ezeram un līdz Alberta ezeram tiek dēvēta par Viktorijas Nīlu (angļu: Victoria Nile). Pēc Alberta ezera Ugandas teritorijā tā tiek dēvēta par Alberta Nīlu (angļu: Albert Nile). Uz Ugandas un Dienvidsudānas robežas tā šķērso Imatongu kalnu grēdu un tālāk zināma kā Kalnu Nīla (angļu: Mountain Nile) vai Bahreldžebela (arābu: بحر الجبل — ‘Kalnu upe’). Tekot uz ziemeļiem, upe šķērso purvaino Suda zemieni, kur sadalās vairākās attekās, lielākā no kurām ir Zerāfa. Lejpus Suda Nīlai pietek tās lielākā kreisā krasta pieteka Bahrelgazāla un tikai tur tā pārtop par Balto Nīlu vai Bahrelabjādu (arābu: الأبيض‎ بحر — ‘Baltā upe’). Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 88. lpp. Vikikrātuvē par šo tēmu ir pieejami multivides faili. Skatīt: Baltā Nīla. Encyclopædia Britannica raksts (angliski) Krievijas Lielās enciklopēdijas raksts (krieviski)