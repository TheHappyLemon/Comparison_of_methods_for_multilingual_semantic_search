Grigorijs Panteļejevs (dzimis 1972. gada 13. novembrī Gastelo, Krievijas PFSR) ir bijušais Latvijas hokejists, malējais uzbrucējs, ilggadējs Latvijas hokeja izlases dalībnieks. Savas karjeras laikā aizvadījis 54 spēles Nacionālās hokeja līgas kluba Bostonas "Bruins" sastāvā, kā arī piedalījies 2002. un 2006. gada olimpisko spēļu turnīros. Pašlaik (2016) ir Krievijas Pirmās līgas komandas HK Rostova galvenais treneris. Savu profesionālā spēlētāja karjeru viņš uzsāka 1990.—91. gada sezonā, aizvadot 23 spēles Rīgas "Dinamo" sastāvā. Nākamajā sezonā viņš spēlēja Rīgas "Stars" rindās, bet vasaras sākumā tika draftēts NHL. Panteļejevu 6. kārtā ar kopējo 136. numuru izvēlējās Bostonas "Bruins". Panteļejevs devās spēlēt uz Ziemeļameriku, un jau 1992. gada 3. decembrī viņš debitēja "Bruins" sastāvā, sezonas turpinājumā tās rindās aizvadot 39 spēles. Savas NHL karjeras otrajā spēlē guva uzreiz divus vārtus. Vēl 39 spēles viņš aizvadīja Bostonas "Bruins" Amerikas hokeja līgas fārmklubā Providensas "Bruins". Nākamajā 1993.—94. gada sezonā "lielās Bruins" rindās Panteļejevs aizvadīja tikai 10 spēles, bet lielāko daļu sezonas - Providensas "Bruins". 1994.—95. gada sezonā Bostonas kluba rindās Grigorijs aizvadīja vienīgi vienu spēli un pēc šīs sezonas nonāca Ņujorkas "Islanders" rindās, kuras sastāvā 1995.—96. gada sezonā aizvadīja 4 spēles. Nākamās trīs sezonas Panteļejevs aizvadīja dažādos IHL līgas klubos, ar cerību atgriezties NHL. Pēc 1998.—99. gada sezonas Panteļejevs atgriezās Eiropā un 1999.—00. gada sezonu iesāka DEL līgas klubā Hannoveres "Scorpions". 2000.—01. gada sezonu viņš aizvadīja Krievijas hokeja līgas Jaroslavļas "Lokomotiv" rindās. 2001.—02. gada sezonā uzbrucējs vispirms mēģināja nostiprināties Zviedrijas hokeja līgas kluba Sodertalje SK rindās, bet tas viņam neizdevās un viņš devās uz Šveices 2. spēcīgākās hokeja līgas klubu EHC Olten, bet arī no tā viņš tika atbrīvots. Sezonu hokejists noslēdza Latvijas hokeja līgas klubā HK Rīga 2000. Arī 2002.—03. gada sezonu Panteļejevs uzsāka Rīgas 2000 rindās, bet pēc aizvadītām 8 spēlēm saņēma piedāvājumu no SM līgas kluba Lahti "Pelicans" un atlikušo sezonas daļu aizvadīja tur. 2003.—04. gada sezonā Grigorijs spēlēja Rīgas 2000 rindās un kļuva par Latvijas čempionu. 2004.—05. gada sezonā viņš atkal devās uz Zviedriju, kur šoreiz pievienojās IFK Arborga kluba rindām un tā sastāvā arī pabeidza sezonu. 2005.—06. gada sezonā Panteļejevs spēlēja uzreiz četros klubos. Vispirms Panteļejevs pievienojās Krievijas otras spēcīgākās līgas kluba HK Dimitrov sastāvam, bet pēc 23 spēlēm tika atbrīvots un devās uz Šveici, kur vispirms aizvadīja 7 spēles EV Zug rindās, bet tad vēl vienu HC Martigny rindās. Visbeidzot Panteļejevs saņēma piedāvājumu no Itālijas kluba HC Bolzano, kuras sastāvā arī pabeidza sezonu. 2006.—07. gada sezonu Panteļejevs uzsāka jau vienreiz iepazītā klubā - HC Martigny. Tā sastāvā Panteļejevs aizvadīja 43 spēles, bet tad atkal devās uz Itāliju, kur aizvadīja vairākas spēles SG Pontebba rindās. Latvijas hokeja izlases rindās spēlējis 1994., 2000., 2001., 2002., 2003., 2004., 2005., 2006. un 2007. gada Pasaules čempionātos, kā arī 2006. gada Olimpiskajās spēlēs un to kvalifikācijas turnīrā 2005. gadā. Kopā 61 spēlē guvis 10 vārtus un atdevis 20 rezultatīvas piespēles. Viņa rēķinā arī 16 soda minūtes. 1996. gada nogalē par īpašiem nopelniem Saeima Panteļejevam piešķīra Latvijas pilsonību. Ingrīda Jurševica, Māra Jurševica. Latvijas hokeja pavasaris, 2006. ISBN 9984-19-936-3. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)