Roberts Mūrnieks (dzimis 1952. gada 4. jūnijā, miris 1991. gada 16. janvārī) bija viens no 1991. gada janvāra barikāžu laika upuriem, nošauts Rīgas OMON uzbrukuma laikā barikādēm pie Vecmīlgrāvja tilta. Dzimis 1952. gada 4. jūnijā Preiļu pagasta Pelšos. Mācījās Preiļu 1.vidusskolā, pēc 5. klases pabeigšanas kopā ar ģimeni pārcēlās uz dzīvi Rīgā. Dzīvoja tagadējā Ķekavas novada Baložos (Titurgā). 1991. gadā strādāja par Latvijas Republikas Satiksmes ministrijas šoferi, pildot dienesta uzdevumu, nokļuva apšaudē pie Vecmīlgrāvja tilta barikādēm. Miris pēc lodes ievainojuma galvā 1991. gada 16. janvārī Rīgas 1. slimnīcā. 17. janvārī Latvijas Republikas Augstākā Padome izteica līdzjūtību Roberta Mūrnieka piederīgajiem sakarā ar viņa nogalināšanu PSRS Iekšlietu ministrijas sevišķo uzdevumu milicijas vienības bandītiskas rīcības rezultātā un izveidoja komisiju viņa bēru organizēšanai. Apbedīts Mārupes kapos, viņa bēres izvērtās par tautas protesta manifestāciju. Roberta Mūrnieka ievainošanas vietā pie Vecmīlgrāvja ceļa atrodas balts dzelzsbetona krusts. Viņa pēdējā dzīvesvietā Kr. Barona ielā 2, Baložos, Ķekavas novadā, atrodas piemiņas akmens. 2010. gadā par sevišķiem nopelniem Latvijas valsts neatkarības aizstāvēšanā Robertu Mūrnieku pēc nāves apbalvoja ar Viestura ordeni un atzina par Viestura ordeņa lielkrusta komandieri. Latgales dati Par Latvijas Republikas pilsoņa Roberta Mūrnieka bēru organizēšanu[novecojusi saite] Viestura ordeņa nodošana glabāšanā. Valsts prezidents varoņu tuviniekiem nodot nopelnītos apbalvojumus laikraksts "Latvietis" Nr. 119., 2010. gada 18. novembrī barikades.lv, 1991. gada barikāžu notikumiem veltīta mājaslapa