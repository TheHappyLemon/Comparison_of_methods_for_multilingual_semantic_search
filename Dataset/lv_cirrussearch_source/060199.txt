Pagarinātā madara (Galium elongatum) ir augu suga rubiju dzimtas madaru ģintī. Savvaļā tā ir sastopama Vidusjūras apvidū, centrālajā un atlantiskajā Eiropā, kā arī Latvijā. Daži autori to aplūko kā purva madaras pasugu Galium palustre ssp. elongatum (C.Presl) Lange. Pagarinātā madara ir daudzgadīgs, 30—80 cm garš lakstaugs ar pacilu vai stāvu, zarojošu stublāju. Augam uz stublāja šķautnēm un lapu malām ir sīki dzeloņi. Lapas ir izvietotas neīstā mieturī pa 4, tās ir lancetiskas, 2—4 cm garas un 0,3—0,5 cm platas ar strupu galu. Ziedkopas ir diezgan blīvas, stublāja un zaru galā. Vainags ir četrdaļīgs, balts, ziedkāts ir kails un gluds. Auglis ir kails riekstiņš divu riekstiņu skaldauglī. Zied no jūnija līdz septembrim. «pagarinātā madara - Galium elongatum C.Presl - Augi - Latvijas daba». www.latvijasdaba.lv. Skatīts: 2022-02-12. Vikikrātuvē par šo tēmu ir pieejami multivides faili. Skatīt: Pagarinātā madara. Encyclopædia of Life raksts (angliski)