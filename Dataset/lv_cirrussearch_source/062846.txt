Kilometrs (saīsinājumā km, grieķu: χίλια (khilia) - tūkstotis un μέτρο (metro) - daudzums/mērīšana) ir SI sistēmas garuma atvasinātā mērvienība. Viens kilometrs pamatmērvienībās ir tūkstots metru jeb zinātniskajā pierakstā tas ir 1×103 m. 1 km = 1000 m = 1×103 m Viens kilometrs ir: 1000 metru; aptuveni 0,621 jūdze; aptuveni 1094 jardi; aptuveni 3281 pēda. Kilometrs tiek bieži izmantots, lai atvasinātu mērvienības citiem fizikāliem lielumiem, visbiežāk, laukuma un tilpuma mērvienības. Piemēram: kvadrātkilometrs (km2) ir laukuma mērvienība, kura ir vienāda ar kvadrāta laukumu, kura malu garumi ir precīzi viens kilometrs; kubikkilometrs (km3) ir tilpuma mērvienība, kura ir vienāda ar kuba tilpumu, kura šķautņu garumi ir precīzi viens kilometrs. Amerikas Savienotās Valstis un Apvienotā Karaliste ir vienīgās valstis, kur vēl joprojām plaši nelieto kilometrus, bet tā vietā lieto jūdzes. Lai gan arī šajās valstīs lēnām pāriet uz starptautisko mērīšanas sistēmu, tas ir, no jūdzēm uz kilometriem.