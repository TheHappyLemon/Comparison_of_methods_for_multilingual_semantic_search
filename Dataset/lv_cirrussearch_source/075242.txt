Dāma ir spēcīgākā figūra šaha spēlē. Katram spēlētājam ir pa vienai dāmai, kas uzsākot spēli atrodas aiz bandiniekiem uz lauciņiem d1 (baltajiem) un d8 (melnajiem). Tātad, uz savas krāsas lauciņiem — baltā dāma uz baltā, bet melnā dāma uz melnā lauciņa. Dāmu un torni sauc par smagajām figūrām. Dāma pārvietojas (un ņem pretinieka figūras) gan pa diagonālēm (t.i., pa slīpām līnijām) gan pa horizontālēm un vertikālēm uz visām pusēm jebkurā tai pieejamā attālumā. Protams, ja ceļā atrodas savas vai pretinieka figūras, tad tās ierobežo dāmas tāldarbību. Parasti pieņem, ka dāmas vērtība ir mazliet lielāka par torņa un vieglās figūras, t.i. zirdziņa vai laidņa, vērtību, bet mazliet mazāka par divu torņu vērtību. Atklātās pozīcijās dāmas spēks (un vērtība) pieaug. Neskatoties uz to, ka dāma ir spēcīgākā figūra šahā, partijas sākumā (atklātnē) to neiesaka aktīvi izmantot, jo pretinieka bandinieku ķēde ierobežo dāmas kustību. Bez tam, izdarot gājienus, kas apdraud tālu novietotu dāmu, pretinieka vieglās figūras un bandinieki var ieņemt labākas pozīcijas. Dāma viegli spēj nomatot pretinieka karali, ja uz galdiņa palikuši tikai karalis un dāma pret karali. Uzvar arī dāma pret vieglo figūru un dāma pret torni. Algebriskajā šaha notācijā dāmu apzīmē ar lielo D burtu.