Juta Paulīna Urpilainena (Jutta Pauliina Urpilainen, dzimusi 1975. gada 4. augustā) ir Somijas politiķe. Viņa bija pirmā sieviete Sociāldemokrātiskās partijas priekšsēdētāja, partiju vadot no 2008. līdz 2014. gadam. No 2011. līdz 2014. gadam viņa bija Somijas finanšu ministre. Kopš 2019. gada 1. decembra Urpilainena ir Urzulas fon der Leienas vadītās Eiropas Komisijas komisāre starptautisko partnerattiecību jautājumos. Juta Urpilainena piedzima 1975. gada 4. augustā Lapua, sociāldomokrātu politiķa Kari Urpilainena ģimenē. Viņa studēja Jiveskiles universitātē, kur 2002. gadā ieguva maģistra grādu izglītībā. Maģistrantūras studiju laikā viņa pavadīja Erasmus gadu Vīnē. Līdz ievēlēšanai parlamentā viņa strādāja par skolotāju skolā. 2001. gadā Urpilainena bija Somijas Jauno Eiropas Federālistu prezidente. 2001. gadā viņa tika ievēlēta Kokolas pilsētas domē. 2001. gadā Urpilainena tika ievēlēta Somijas parlamentā Eduskuntā. Parlamentā viņa bija Izglītības un kultūras komitejas locekle un Finanšu komitejas locekļa vietniece. Līdztekus parlamentārajam darbam viņa bija arī Somijas Starptautisko lietu institūta konsultatīvās padomes locekle. 2008. gada jūnijā Juta Urpilainena tika ievēlēta par Somijas Sociāldemokrātiskās partijas priekšsēdētāju. Laikā no 2008. gada līdz 2014. gadam atbalsts (vietas parlamentā) viņas vadītajai partijai samazinājās no 21 % līdz 15,5 %. 2011. gada vēlēšanās pēc četriem gadiem sociāldemokrāti atgriezās valdībā. Pēc 2011. gada Eduskuntas vēlēšanām, kurās SDP kļuva par otro lielāko partiju, bet tomēr zaudēja trīs vietas parlamentā, Urpilainena kļuva par Eduskuntas priekšsēdētāja vietnieci. Jūnijā Jirki Katainena vadītajā kabinetā Urpilainena kļuva par finanšu ministru un premjerministra vietnieku. Šajā amatā viņa arī vadīja Ziemeļvalstu finanšu ministru padomes sanāksmes 2012. gadā. Eiroskeptiskās Somu partijas panākumi 2011. gada vēlēšanās izraisīja Urpilainenas vadīto sociāldemokrātu viedokļa maiņu, lai ievērojami stiprinātu viņu nostāju attiecībā uz eiro, liekot Somijai kļūt par vienīgo valsti, kas pieprasa nodrošinājumu no Grieķijas un Spānijas kā daļu no starptautiskās glābšanas pūliņiem. 2012. gada 6. jūlijā Urpilainena savā tīmekļa vietnē rakstīja: “Somija labprātāk apsvērtu iespēju atstāt eirozonu, nevis maksāt citu valstu parādus”. Starptautiskie ziņu mediji, piemēram, The Daily Telegraph, nepareizi interpretēja paziņojumu kā draudus, ka Somija pametīs eirozonu. Urpilainenas asistents Mati Hirvola vēlāk skaidroja, ka viņa bija domājusi, ka Somija nevēlas būt atbildīga par citu valstu parādiem. Paradoksāli, bet tikai vienu mēnesi vēlāk eksporta palēnināšanās dēļ Urpilainenai bija jāpārskata valdības fiskālā gada izaugsmes mērķis līdz nullei; vienīgās eirozonas valstis, kas bija cietušas vairāk, bija Grieķija un Portugāle. 2014. gada 9. maijā Sociāldemokrātiskās partijas konferencē maijā Urpilainena priekšsēdētāja amatā kandidēja atkārtoti, bet balsošanā zaudēja Anti Rinnem. Pēc tam jūnijā viņa atkāpās no finanšu ministra amata, un šo amatu pārņēma Anti Rinne. Pirms 2018. gada prezidenta vēlēšanām Urpilainena tika bieži minēta kā potenciālā kandidāte. 2017. gada februārim viņa paziņoja, ka nekandidēs prezidenta amatam. No 2017. līdz 2019. gadam Urpilainena bija ārlietu ministra Timo Soini īpašā pārstāve starpniecības jautājumos. 2019. gada 1. decembrī Urpilainena kļuva par Urzulas fon der Leienas vadītās Eiropas Komisijas komisāri starptautisko partnerattiecību jautājumos. Urpilainena ir precējusies ar Juhu Mustonenu, kurš strādā ārlietu ministrijā. 2017. un 2019. gadā viņi adoptēja divus bērnus no Kolumbijas. Vikikrātuvē par šo tēmu ir pieejami multivides faili. Skatīt: Juta Urpilainena. Jutas Urpilainenas vietne