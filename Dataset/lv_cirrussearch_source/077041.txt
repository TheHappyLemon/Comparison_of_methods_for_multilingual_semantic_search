Tvera (krievu: Тверь) ir sena pilsēta Krievijā, Tveras apgabala administratīvais centrs, atrodas Volgas krastos, 167 km no Maskavas un 485 km no Sanktpēterburgas pie Krievijas federālā autoceļa M10. Pilsētā dzīvo 407 254 iedzīvotāji, tās platība ir 152,22 km2. Tveras klimats ir mēreni kontinentāls: janvāra vidējā gaisa temperatūra ir -8,2 °C, jūlija +17,7 °C, gada nokrišņu daudzums ir 641 mm. No 1247. līdz 1485. gadam bija ietekmīgo Tveras lielkņazu galvaspilsēta. No 1305. gada Tveras kņazi cīnījās ar Maskavas kņaziem par Zelta Ordas vietvalžu statusu krievu zemēs. 1247. gadā Vladimiras-Suzdaļas kņazs Svjatoslavs Vsevolodovičs Tveru piešķīra valdījumā kņazam Jaroslavam Jaroslavičam. Pēc viņa vecāko brāļu un sāncenšu Aleksandrs Jaroslaviča (Ņevska) un Andreja Jaroslaviča nāves viņš pats kļuva par lielkņazu un Zelta Ordas vietvaldi pār citiem krievu kņaziem (1264). Arī viņa dēlu Mihailu Jaroslaviču Zelta ordas hans Muhameds Uzbeks (tatāru: Солтан Мөхәммәт Үзбәк-хан, Soltan Mөxəmmət Üzbək-xan) iecēla par lielkņazu, bet pēc apsūdzības hana māsas Končakas (Agafjas) noindēšanā viņu sodīja ar nāvi (1318). 1349. gadā Tveras kņazi saradojās ar Lietuvas dižkunigaišiem. Kad novājinoties Zelta ordas varai, Maskavas kņazs Vasīlijs Dmitrijevičs pēc 1389. gada sevi sāka dēvēt par Maskavas lielkņazu, Tveras kņazi arī no Zelta Ordas hana Tohtamiša ieguva tiesības saukties par lielkņaziem. Kad 1488. gadā Tveru iekaroja Maskavas lielkņazs Ivans III, Tveras lielkņazs Mihails Borisovičs aizbēga uz Lietuvas dižkunigaitiju. 1569. gadā cars Ivans IV Tverā lika nogalināt ieslodzīto Krievijas metropolītu Filipu. No 1931. līdz 1990. gadam pilsētas nosaukums bija Kaļiņina - nosaukta Tveras guberņā dzimušā PSRS valsts un partijas darbinieka Mihaila Kaļiņina vārdā. https://www.citypopulation.de/en/russia/cities/central/; pārbaudes datums: 27 septembris 2022. Vikikrātuvē par šo tēmu ir pieejami multivides faili. Skatīt: Tvera. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Austrumeiropas enciklopēdijas raksts (vāciski)