Nikosija jeb Lefkosija (grieķu: Λευκωσία), arī Lefkoša (turku: Lefkoşa), ir Kipras galvaspilsēta un lielākā pilsēta, atrodas Kipras centrālajā daļā, Mesaorijas līdzenuma rietumos, Pedieosas upes krastos. Tā ir vistālāk uz dienvidaustrumiem esošā kādas Eiropas Savienības dalībvalsts galvaspilsēta. 2016. gadā pilsētā dzīvoja 116 tūkstoši iedzīvotāju, bet tās aglomerācijā iedzīvotāju skaits bija ap 330 tūkstošiem. Kopš Kipras krīzes (1955–1964) Nikosija ir sadalīta divās daļās (tā ir vienīgā galvaspilsēta pasaulē, kas pēc Berlīnes mūra krišanas ir tikusi sadalīta). Pilsētas dienvidu rajoni pieder Kiprai, bet ziemeļu rajoni Ziemeļkiprai. Pilsēta ir viena no vissenāk apdzīvotajām vietām pasaulē, tā bijusi nepārtraukti apdzīvota vairāk nekā 4500 gadus. Nikosija ir Kipras galvenais finanšu, tirdzniecības un kultūras centrs. 2012. gadā Nikosija tika atzīta par piekto bagātāko pilsētu pasaulē pēc iedzīvotāju ienākumiem. Pilsētā atrodas zinātnisko pētījumu centrs, 12 bibliotēkas, tautas mākslas muzejs un ikonu muzejs. Nikosijā ir Vidusjūras klimats. Gaisa vidējā temperatūra janvārī ir ap 10 °C, jūnijā 28 °C. Nokrišņu daudzums gadā ir 360 mm. Zaļo apstādījumu dēļ pilsēta izskatās kā oāze stepju bezmežu platībās. «World's richest cities by purchasing power» (angļu). City Mayors. Skatīts: 2020. gada 5. septembrī. Vikikrātuvē par šo tēmu ir pieejami multivides faili. Skatīt: Nikosija. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Katoļu enciklopēdijas raksts (angliski) Austrumeiropas enciklopēdijas raksts (vāciski)