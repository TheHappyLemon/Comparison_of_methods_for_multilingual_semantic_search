Samali vai sama (pašnosaukums: A'a Sama), arī badžavi (bajau, bajao, bajaw, badjao) ir austronēziešu tauta Malajas arhipelāga ziemeļaustrumos, apdzīvo salu piekrastes Filipīnās, Malaizijā, Indonēzijā un Brunejā. Pēc konfesionālās piederības lielākā daļa ir musulmaņi sunnīti un Filipīnās tiek pieskaitīti moro tautām. Kopskaits tiek lēsts ap 1,4 miljoniem. Samalus reizēm dēvē par «jūras čigāniem» — tie piekopj pusnomadu dzīvesveidu, laivās migrējot starp sava apdzīvotības areāla salu ciemiem, bet pēdējās desmitgadēs pāriet uz nometnieku dzīvesveidu. Samali faktiski ir nehomogēna etnosu grupa ar vienotu identitāti un dzīvesveidu; tie runā 9 radniecīgās valodās, kas savukārt dalās vairākos desmitos dialektu. Tautas kopīgais pašnosaukums ir «sama» un nereti tas tiek papildināts ar salas nosaukumu vai runāto dialektu, kas precīzāk identificē samalu kopienas; piemēram, jūras nomadi dod priekšroku pašnosaukumam Sama Dilaut — ‘jūras sama’. Vārds «sama» cēlies no austronēziešu saknes sama, kas nozīmē ‘kopīgi’, ‘tādi paši’, ‘cilts’. Vārds «samali» vēsturiski cēlies no spāņu valodas samales. Badžavi ir eksoetnonīms, ko paši samali pašidentificēšanai nelieto nelieto, bet tas ir oficiāls tautas apzīmējums Malaizijā (bajau) un Indonēzijā (badjao). Filipīnās tautas oficiālais nosaukums ir «sama» un termins «badžavi» tiek uzskatīts par pejoratīvu. Samali apdzīvo Malajas arhipelāga ziemeļaustrumu un centrālās daļas salu piekrastes, galvenokārt Kalimantānas ziemeļaustrumos, Sulu arhipelāgā un Sulavesi piekrastes saliņās. Filipīnās dzīvo 0,67 miljoni samalu, galvenokārt Sulu arhipelāga salās, Zamboangas pussalas dienvidos un Mindanao dienvidos. Tavitavi provincē samali veido iedzīvotāju vairākumu (226 416 cilvēki, 51,6 % no kopskaita). Nozīmīgas samalu kopienas dzīvo arī Zamboangas (87 692, 9,0 %) un Isabelas (21 370, 16,4 %) pilsētās un Sulu (119 772, 12 %), Ziemeļdavao Basilanas un Palavanas provincēs. Malaizijā samalu (badžavu) skaits tiek lēsts ap 437 tūktošiem; tie apdzīvo galvenokārt Kalimantānas ziemeļaustrumu piekrasti Sabahas štatā, kur tie ir otra lielākā etniskā kopiena un veido 16,5 % no iedzīvotāju kopskaita. Tradicionāli dalās rietumu krasta badžavos, kas ir nometnieki un slaveni ar zirgkopību, un austrumu krasta badžavos, kas dzīvo jūras krastā. Pēdējos 50 gados no Filipīnām uz Sabahu dēļ ieilgušā Mindanao militārā konflikta pārcēlušies daudzi Filipīnu samali. Indonēzijā dzīvo ap 345 tūkstošiem samalu (badžavu vai badžo). Tie apdzīvo piekrasti Kalimantānas austrumos, Sulavesi piekrastes salās, Mazajās Zunda salās un citur. «Sulusamali». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 664. lpp. Sabah's People and History «Peoples of the Philippines: Sama». Arhivēts no oriģināla, laiks: 2022. gada 23. jūlijā. Skatīts: 2024. gada 10. martā. Glottolog. Family: Sama-Bajaw The Bajau, the Badjao, the Samals, and the Sama People Ethnic Groups of the Philippines. Sama Philippine Statistics Authority. Ethnicity Statistical tables Lotte Kemkens. Living on Boundaries: The Orang Bajo of Tinakin Laut, Indonesia Vikikrātuvē par šo tēmu ir pieejami multivides faili. Skatīt: Samali. Encyclopædia Britannica raksts (angliski)