Skarziedes (latīņu: Cyclachaena) ir monotipiska augu ģints kurvjziežu dzimtā, kurā ir klasificēta tikai viena augu suga — smaillapu skarziede (latīņu: Cyclachaena xanthiifolia, sinonīms Iva xanthiifolia). Tā ir Ziemeļamerikas suga, kura ir ievazāta arī Eiropā, tostarp Latvijā, kur tā ir sastopama galvenokārt valsts centrālajā un dienvidaustrumu daļā. Skarziedes ir viengadīgi, 50—150 cm gari lakstaugi. Vienmājnieki, kuriem vīrišķie un sievišķie ziedi ir nodalīti viena auga robežās. Augs ir tumši pelēkzaļš. Tam ir stāvs, zarains stublājs, kas ir klāts ar matiņiem. Lapas ir veselas, uz stublāja pretējas (augšējās pamīšus), sirdsveidīgas vai olveidīgas, 7—20 cm garas un 4—15 cm platas, klātas ar raupjiem matiņiem (apakšpusē tūbainas). Visām lapām ir kāts, to mala ir lielzāģzobaina un gals ir smails. Ziedi ir izvietoti kurvīšos plašās, skarveidīgās ziedkopās stublāja un zaru galā. Katrā kurvītī ir 8—20 vīrišķie ziedi, šo ziedu vīkala lapas plēvjainas, brīvas. Sievišķie ziedi parasti ir 2 (vai līdz 5), bez apziedņa, vīkala lapas saaugušas, galā dzeloņsmailas. Auglis ir tumšbrūns, aptuveni 0,3 cm garš sēklenis. Zied no augusta līdz oktobrim. Ziedi Sēklas Lapu tūbainā apakšpuse «Cyclachaena Fresen. | Plants of the World Online | Kew Science». Plants of the World Online (angļu). Skatīts: 2023-03-10. «smaillapu skarziede - Cyclachaena xanthiifolia (Nutt.) Fresen. - Augi - Latvijas daba». www.latvijasdaba.lv. Skatīts: 2023-03-10.