Ernsts Udets (vācu: Ernst Udet; dzimis 1896. gada 26. aprīlī, miris 1941. gada 17. novembrī) bija vācu lidotājs Pirmā pasaules kara laikā un viens no Luftwaffe izveidotājiem. Ar 62 uzvarām Pirmā pasaules karā Udets bija otrs veiksmīgākais aviācijas ass aiz Manfrēda fon Rihthofena, ar kuru kopā dienēja t.s. Lidojošajā cirkā. Karu beidza 22 gadu vecumā. Divdesmitajos gados un trīsdesmito gadu sākumā uzstājās ar aviācijas priekšnesumiem. 1933. gadā iestājās NSDAP. Iesaistījās Luftwaffe veidošanā. Bija viens no galvenajiem pikējošo bumbvedēju attīstības atbalstītājiem. 1939. gadā kļuva par Luftwaffe apgādes ģenerāldirektoru. Tomēr amata pienākumu stress un darbu kritika veicināja Udeta pieķeršanos alkoholam. 1941. gada 17. novembrī izdarīja pašnāvību nošaujoties. Tika izziņots, ka Udets gājis bojā, izmēģinot jaunus ieroču veidus. Dodoties uz Udeta bērēm, pie Breslavas kā pasažieris avarēja un gāja bojā aviācijas ass Verners Melderss, kurš tika apglabāts blakus Udetam un Manfrēdam fon Rihthofenam Invalidenfriedhof kapsētā Berlīnē. Vikikrātuvē par šo tēmu ir pieejami multivides faili. Skatīt: Ernsts Udets. Brockhaus Enzyklopädie raksts (vāciski) Pirmā pasaules kara enciklopēdijas raksts (angliski) Ernst Udet: The Rise and Fall of a German World War I Ace (angliski)