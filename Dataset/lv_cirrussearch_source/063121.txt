Inukjuaka (angļu un franču: Inukjuak, inuītu: ᐃᓄᒃᔪᐊᒃ, Inukjuaq — ‘Milzis’) ir ciems Kvebekas ziemeļos, Kanādā. Izvietojusies Labradoras pussalas rietumu krastā pie Hudzona līča Innuksuakas upes grīvā. Apdzīvotā vieta pieejama tikai ar aviotransportu cauru gadu vai ūdens transportu vasarā. Lai arī ciems atrodas tādos pat platuma grādos, kā Pērnava, gada vidējā gaisa temperatūra ir tikai –7 °C; klimatu ietekmē seklais un aizsalstošais Hudzona līcis, kurš vasarās lēni atkūst. Kā liecina arheoloģiskie atradumi, apvidu izsenis apdzīvojuši inuiti. 20. gadsimta sākumā franču kažokzvēru tirdzniecības kompānija Révillon Frères šeit nodibināja Portharisonas (Port Harrison) tirdzniecības posteni. 1920. gadā konkurējošā Hudson's Bay Company šeit izveidoja savu pārstāvniecību, bet 1936. gadā atpirka Révillon Frères un kļuva par monopolistu līdz pat 1958. gadam. 1953. un 1955. gadā vairākas inuitu ģimenes no Inukjuakas Augstās Arktikas pārcelšanās kampaņas ietvaros pārcēlās uz ziemeļiem, nodibinot Grisfjordas un Rezolūtas ciemus. Municipalitātes statuss kopš 1980. gada. Lielākā daļa iedzīvotāju ir inuiti. Inukjuakas ciemā ir policijas iecirknis (kopš 1935. gada), ambulance (1947), skola (1951), kooperatīvais veikals (1962), atpūtas centrs, viesnīca, anglikāņu baznīca, muzejs. 1,5 km no ciema atrodas lidosta ar vissezonas grants seguma skrejceļu. https://www150.statcan.gc.ca/t1/tbl1/fr/tv.action?pid=9810000201. Statistics Canada. 2006 Community Profiles. Inukjuak Vikikrātuvē par šo tēmu ir pieejami multivides faili. Skatīt: Inukjuaka.