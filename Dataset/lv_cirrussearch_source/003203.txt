Kristīne Luīze Helēna Magnusona kundze ir Zviedrijas princese , dzimusi 1943. gada 3. augustā Hāgas pilī. Viņa ir prinča Gustava Ādolfa un princeses Sibillas ģimenes jaunākā meita, kā arī karaļa Kārļa XVI Gustava jaunākā māsa un princešu Margarētas, Birgittas un Dezirē māsa. Princese Kristīne mācījās Franču ģimnāzijā, kuru beidza 1963. gada 13. maijā, tad turpināja studijas Stokholmas Universitātē, kurā apguva valodas. Kopā ar savu draudzeni studēja arī Hārvarda Universitātes Radkliffa koledžā ASV. Ar savu nākamo vīru, ģenerālkonsulu Tordu Magnusonu (dzimušu Stokholmā, 1941. gada 7. aprīlī), princese Kristīne iepazinās kādu pusdienu laikā Stokholmā 1961. gadā. Viņi apprecējās 1974. gada 15. jūnijā. Sakarā ar to, ka Kristīne apprecējās ar nekaralisku personu, viņa pazaudēja titulu Viņas Karaliskā Augstība, tā vietā iegūstot goda titulu Princese Kristīne, Magnusona kundze, taču pati titulu nelieto un sevi dēvē par Kristīni Magnusonu. Ģimenei ir trīs bērni, visi dēli: Gustavs, dzimis 1975. gadā, Oskars, dzimis 1977. gadā un Viktors, dzimis 1980. gadā. Sākumā ģimene dzīvoja Ulriksdāla pils parka Beilonas villā, vēlāk ģimene pārvācās uz Stokholmas vecpilsētu, kurā dzīvo joprojām. Princese Kristīne pārējo māsu princešu vidū visbiežāk ņem dalību oficiālo pienākumu veikšanā, viņa pārņēma arī savas mātes, princeses Sibillas pienākumus pēc viņas nāves. Aktīvi ir darbojusies Zviedrijas Sarkanajā krustā un ir bijusi tā vadītāja no 1993. gada līdz 2002. gadam, kā arī veikusi Starptautiskā Sarkanā krusta pienākumus. Princese Kristīne ieņem 216. vietu kā Britānijas troņa mantiniece. Zviedrijas karaliskā ģimene Zviedrijas monarhu uzskaitījums Karaliskā apbedījumu vieta Hāgas pils