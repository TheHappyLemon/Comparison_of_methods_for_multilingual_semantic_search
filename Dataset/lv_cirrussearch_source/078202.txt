Apustulis Pāvils (grieķu: Παῦλος, Paulos; latīņu: Paulus vai Paullus), īstajā vārdā Sauls no Tarsas (grieķu: Σαούλ, Saoul, Σαῦλος, Saulos; ivritā: שאול התרסי‎, Šaʾul HaTarsi; dzimis ap 5. gadu, miris ap 67. gadu) ir kristiešu rakstnieks un skolotājs. Viņš Jaunajā Derībā ir uzrakstījis Pāvila vēstules. Tiek uzskatīts, ka viņš ir uzrakstījis trīspadsmit Bībeles grāmatas,[nepieciešama atsauce] kuras visas ir vēstules baznīcām un kristiešiem. Šajās vēstulēs Pāvils mēģina iedrošināt viņus, palīdzot izprast kristīgo mācību un dzīvot kristiešu dzīvi. Sauls bija ebrejs no Benjamina cilts, kurš uzauga apgūstot jūdu likumus un sengrieķu filozofiju. Saskaņā ar Jaunajā Derībā aprakstīto pēc Jēzus Kristus nāves Sauls kā farizejs bija pret kristiešu kustību. Viņš strādāja romiešu valdībā un vadīja kristiešu vajāšanas (arestēja un nogalināja) mūsdienu Izraēlas teritorijā un tās apkārtnē. Saskaņā ar Apustuļu darbos aprakstīto dodoties uz Damasku vajāt kristiešus, Sauls redzēja vīziju, kurā viņu uzrunāja Jēzus Kristus ar vārdiem: "Saul, Saul, kāpēc tu Mani vajā?", kā arī sakot viņam, ka kristiešu vajāšana ir Jēzus vajāšana. Pēc šīs vīzijas Sauls kļuva akls, tomēr sekojot Jēzus norādījumam, devās uz Damasku. Damaskā viņš tikās ar Jēzus mācekli Damaskas Ananiju un atguva redzi. Sauls tika kristīts par kristieti. Nākamos trīs gadus viņš pavadīja pētot ebreju tekstus, lai rastu izskaidrojumu kristiešu mācībai. Pēc savas pieredzes viņš pilnībā mainīja savu viedokli par kristiešiem. Viņš mainīja vārdu no Saula par Pāvilu un pilnībā veltīja savu turpmāko dzīvi evaņģēlija sludināšanai. Pāvils devās trīs misijas ceļojumos. Pirmajā ceļojumā Pāvils devās kopā ar Barnabu no Antiohijas uz Kipru. 49. gada nogalē Pāvils no Jeruzalemes devās otrajā ceļojumā uz Anatoliju un Grieķiju. Arī trešajā ceļojumā viņš apmeklēja Anatoliju un Grieķiju. 57. gadā Pāvils pēdējoreiz apmeklēja Jeruzalemi, kur tika apcietināts un aizsūtīts uz Romu. Pāvils miris Romā ap 67. gadu, iespējams mocekļa nāvē. Tiek uzskatīts, ka Pāvils uzrakstīja trīspadsmit vēstules, kas atrodamas Jaunajā Derībā. Zemāk norādītajā uzskaitījumā viņa vēstules ir uzskatītas pēc to secības Jaunajā Derībā. Bībele internetā: Apustuļu darbi 9:3-18 Vikikrātuvē par šo tēmu ir pieejami multivides faili. Skatīt: Svētais Pāvils. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Pasaules vēstures enciklopēdijas raksts (angliski) Katoļu enciklopēdijas raksts (angliski) Enciklopēdijas Krugosvet raksts (krieviski)