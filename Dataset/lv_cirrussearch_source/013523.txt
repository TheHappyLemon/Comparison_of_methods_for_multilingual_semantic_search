Daniels Brjērs (franču: Daniel Brière; dzimis 1977. gada 6. oktobrī) ir bijušais kanādiešu hokejists, centra uzbrucējs. Karjeras laikā Brjērs aizvadījis 973 spēles Nacionālās hokeja līgas klubos Fīniksas "Coyotes", Bufalo "Sabres", Filadelfijas "Flyers", Monreālas "Canadiens" un Kolorādo "Avalanche", divas reizes piedalījies NHL Visu Zvaigžņu spēlē. Kanādas hokeja izlases sastāvā kļuvis par divkārtēju Pasaules čempionu. 1996. gada NHL draftā viņu Vinipegas "Jets" izraudzījās ar kopējo 24. kārtas numuru pirmajā kārtā. Profesionāļa karjeru Briērs uzsāka 1997.—98. gada sezonā, aizvadot piecas spēles NHL kluba Fīniksas "Coyotes" sastāvā, atlikušo sezonas daļu aizvadot Amerikas hokeja līgas kluba Springfīldas "Falcons" sastāvā. Nākamajā sezonā uzbrucējs "Coyotes" sastāvā aizvadīja 64 spēles, taču līdz galam nostiprināties kluba sastāvā Briēram izdevās vien 2001.—02. gada sezonā. 2002.—03. gada sezonas otrajā pusē Briērs tika aizmainīts uz Bufalo "Sabres" vienību. 2003.—04. gada sezonas otrajā pusē hokejists kļuva par komandas kapteini. 2004.—05. gada NHL sezonas lokauta laikā Briērs spēlēja Šveices hokeja līgas vienībā HC Bern, taču tad atgriezās "Sabres", tās sastāvā aizvadot vēl nākamās divas sezonas. 2007. gada vasarā Briērs noslēdza astoņu gadu līgumu ar Filadelfijas "Flyers" vienību. 2007.—08. gada sezonā Briērs bija vislabāk apmaksātais spēlētājs visā līgā. 2009.—10. gada sezonā "Flyers" sasniedza Stenlija kausa finālu, tajā piekāpjoties Čikāgas "Blackhawks" vienībai, taču Briērs sezonu noslēdza kā izslēgšanas kārtas rezultatīvākais spēlētājs. 2012.—2013. gada NHL lokauta laikā Brjērs spēlēja Vācijas hokeja līgas kluba Berlīnes "Eisbären" rindās. 2013. gada jūlija sākumā noslēdza divu gadu līgumu ar Monreālas "Canadiens". Gadu vēlāk hokejists tika aizmainīts uz Kolorādo "Avalanche" rindām. 2015. gada vasarā paziņoja par karjeras beigšanu. Piedalījies divās NHL Visu zvaigžņu spēlēs. 2007. gadā tika atzīts par Visu zvaigžņu spēles vērtīgāko spēlētāju. Kanādas hokeja izlases sastāvā spēlējis 2003. un 2004. gada Pasaules čempionātos, abos kopā ar izlasi izcīnot zelta medaļas. U-20 izlases sastāvā izcīnījis zelta medaļu 1997. gada Pasaules čempionātā junioriem. Vikikrātuvē par šo tēmu ir pieejami multivides faili. Skatīt: Daniels Brjērs. Oficiālā tīmekļa vietne (franciski) Eliteprospects profils (angliski) Internet Hockey Database profils (angliski) Eurohockey profils (angliski) NHL profils (angliski) Hockey-Reference profils (angliski)