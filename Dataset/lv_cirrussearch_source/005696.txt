2012. gada vasaras olimpisko spēļu un 2012. gada Vasaras Paraolimpisko spēļu norises vietas izvēli organizēja Starptautiskā Olimpiskā komiteja (SOK). Sākotnēji uz šo sporta turnīru rīkošanu pieteicās 9 pilsētas, SOK no tām izvēlējās 5 pilsētas, kuras kandidēja uz spēļu rīkošanu līdz balsojumam: Londona, Madride, Maskava, Ņujorka, Parīze. Šīs bija vienas no saspringtākajām rīkotājpilsētas izvēlēm visā olimpisko spēļu vēsturē. Parīze tika uzskatīta par galveno favorīti uzvarā par spēļu rīkošanu, taču Londonas atbalstītāju centieni pēdējā mirklī ietekmēt iznākumu izrādījās izšķīroši cīņā par uzvaru. Arī Madride tika uzskatīta par vienu no favorītēm, taču tā nesaņēma tika daudz balsu, lai balsojumā pārspētu Londonu un Parīzi. Madrides kandidatūru ietekmēja arī tas, ka cita Spānijas pilsēta (Barselona) organizēja 1992. gada vasaras olimpiskās spēles. Galīgais balsojums par olimpisko spēļu norises vietu notika 117. SOK sesijas laikā Singapūrā 2005. gada 6. jūlijā. Līdz kandidatūras izvirzīšanai 2003. gada 15. jūlijā savu vēlmi organizēt 2012. gada vasaras olimpiskās spēles izteica 9 pilsētas: Havana (Kuba), Stambula (Turcija), Leipciga (Vācija), Londona (Apvienotā Karaliste), Madride (Spānija), Maskava (Krievija), Ņujorka (ASV) un Riodežaneiro (Brazīlija). 2004. gada 18. maijā SOK izvērtējot visu pilsētu kandidatūras pēc tehniskiem kritērijiem, galīgajai balsošanai izvirzīja piecas pilsētas: Londonu, Madridi, Maskavu, Ņujorku un Parīzi. Līdz 2004. gada 19. novembrim visas piecas kandidātpilsētas iesniedza SOK kandidatūras aprakstu. 2005. gada februārī un martā SOK komisijas locekļi apciemoja visas 5 kandidātpilsētas, lai novērtētu to atbilstību olimpisko spēļu rīkošanai. 2005. gada 6. jūlijā 117. SOK sesijā, kas norisinājās Singapūrā, notika balsojums par 2012. gada vasaras olimpisko spēļu rīkotājpilsētu. Balsošana notika četrās kārtās. Pirmajā kārtā balsu pārsvaru guva Londona un Maskava saņēma vismazāko balsu skaitu, tāpēc tā izstājās no balsojuma. Otrajā kārtā visvairāk balsis ieguva Madride un no balsošanas izstājās Ņujorka, kas saņēma vismazāk balsis no palikušajām 4 pilsētām. Balsojuma trešajā kārtā balsu vairākumu guva Londona un no balsojuma izstājās Madride. Pēdējā balsojuma kārtā Londona saņēma 54 balsis un Parīze saņēma 50 balsis. 2012. gada vasaras olimpiskās spēles Londonas kandidēšanas mājaslapa (angliski) 117. SOK sesija (angliski)