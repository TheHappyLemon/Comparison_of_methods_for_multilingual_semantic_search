Badmintons ir sporta veids, kurā divi spēlētāji (vienspēlēs) vai divu spēlētāju komandas (dubultspēlēs) izmanto stīgotu raketi, lai pāri tīklam pretinieka pusē pārsistu īpašu bumbiņu, kura sastāv no korķa gala un 16 spalvām. Sporta veida pirmsākumi datējami ar 18. gadsimta vidu, tas savu attīstību uzsāka Britu Indijā. Šo sporta veidu starptautiski pārvalda Pasaules badmintona federācija (Badminton World Federation, BWF). Badmintona spēles tiek aizvadītas sporta zālē, jo, spēlējot laukā, pat mazākās gaisa plūsmas var ietekmēt bumbiņas lidojumu. Zāles minimālais augstums no grīdas līdz griestiem ir 5 metri. Ja izspēles laikā bumbiņa pieskaras griestiem vai griestu konstrukcijai, tad tā ir kļūda. Spēles laukums ir līdzīgs tenisa laukumam, bet tikai ar daudz mazākiem izmēriem. Spēles laukums ir taisnstūrveida, kura izmēri ir 13,40 m un 6,10 m. Laukumu uz pusēm sadala tīkls. Tīkla augstumam laukuma centrā jābūt 1,524 m virs laukuma virsmas un 1,55 m virs dubultspēļu līnijas. Laukuma līnijas ir 4 cm platas. 1972. gada olimpiskajās spēlēs badmintons bija demonstrācijas sporta veids. 1988. gada spēlēs bija izrādes (exhibition) sporta veids. Kopš 1992. gada badmintons oficiāli ir viens no olimpiskajiem sporta veidiem. Pirmajās spēlēs (1992) tika sadalīti četri medaļu komplekti (nebija jauktās dubultspēles), bet kopš 1996. gada spēlēm tiek sadalīti pieci medaļu komplekti: vīriešu un sieviešu vienspēlēs, dubultspēlēs un jauktajās dubultspēlēs. Pēc 2016. gada olimpiskajām spēlēm visvairāk medaļu badmintonā ir ieguvusi Ķīna (18 zelta, 8 sudraba un 15 bronzas medaļas). Tālāk seko Indonēzija (7 zelta, 6 sudraba un 6 bronzas) un Dienvidkoreja (6 zelta, 7 sudraba un 6 bronzas). Olimpiskajās spēlēs nekad nav piedalījušies Latvijas badmintonisti, toties Igaunija un Lietuva ir tikusi pārstāvēta. Spīdmintons «Badmintona noteikumi». www.badminton.lv. Skatīts: 2018-12-10. Vikikrātuvē par šo tēmu ir pieejami multivides faili. Skatīt: Badmintons. Encyclopædia Britannica raksts (angliski) Brockhaus Enzyklopädie raksts (vāciski) Mūsdienu Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) Pasaules badmintona federācija Badmintona noteikumi (Latvijas badmintona federācija)