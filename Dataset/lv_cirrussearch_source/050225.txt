Tietoevry Oyj (agrākie nosaukumi Tieto, TietoEnator) ir Somijas programmatūras izstrādes un IT pakalpojumu uzņēmums. Tas ir dibināts 1968. gadā. 2019. gada 5. decembrī Tieto apvienojās ar Norvēģijas uzņēmumu Evry, mainot nosaukumu uz TietoEVRY. Uzņēmuma galvenais birojs atrodas Espo. Tietoevry Oyj akcijas tiek kotētas Nasdaq Helsinki, Nasdaq Stockholm un Oslo biržā. Lielākie akcionāri (2022. gada janvārī): Solidium Oy (10,86 %), Ilmarinen pensiju fonds (2,58 %). Uzņēmuma biznesa virzieni: Tietoevry Create, globāls bizness, kura pamatā ir programmatūra un datu inženierija; Tietoevry Transform, veic uzņēmuma mēroga pārveidi starp klientu biznesa procesiem, lietojumprogrammām un infrastruktūru; Tietoevry Connect, daudzmākoņu platformas nodrošinātājs; Tietoevry Banking, finanšu programmatūra; Tietoevry Care, veselības un sociālās aprūpes nozaru programmatūra; Tietoevry Industry, dažāda programmatūra un datu risinājumu kopums dažādās rūpniecības nozarēs, galvenokārt valsts sektorā, celulozes un papīra rūpniecībā un pakalpojumu sektorā. 1968. gadā Somijas banka Suomen Yhdyspankki (tagad Nordea) dibināja uzņēmumu Tietotehdas Oy, lai tā attīstītu un uzturētu bankas sistēmas. Tika apkalpoti arī bankas klienti un daži mežsaimniecības uzņēmumi. Uzņēmuma klientu bāze pieauga 1970. gados, kad tika ieviesti mini datori. Līdztekus lieldatoru apkalpošanai un programmatūrai, IT sistēmu izstrāde kļuva par galveno Tietotehdas darbību. Klienti pārstāvēja vairākas nozares, un operācijas tika organizētas vertikāli atbilstoši šīm nozarēm. 1984. gadā Tietotehdas akcijas sāka kotēt Helsinku biržā. 1989. gadā pasaulē pirmais GSM zvans tika veiksmīgi veikts Tieto telpās. 1987. gadā tika iegādāts Zviedrijas uzņēmums Datema Ab. Diemžēl iegāde nenotika kā paredzēts, bet tā bija svarīga mācība, risinot turpmākās grūtības. 1993. gadā tika sākta sadarbība ar kokrūpniecības uzņēmumu Stora Enso. 1995. gadā Tietotehdas Oy nosaukums tika mainīts uz TT Tieto, un 1998. gadā — uz Tieto (somu valodā "zināšanas"). 1996. gadā Tieto ievērojami palielināja savu ietekmi telesakaru nozarē, iegādājoties uzņēmumu Avancer. 1999. gadā Tieto apvienojās ar Zviedrijas uzņēmumu Enator, izveidojot TietoEnator Oyj. 1999. gadā uzņēmums izstrādāja Somijas iedzīvotāju informācijas sistēmu. 2000. gadu sākumā TietoEnator kļuva par Nokia informācijas sistēmu ārpakalpojumu sniedzēju. 2000. gadā uzņēmums sāka plašu sadarbību ar Espo pašvaldību, ieviešot elektroniskos pakalpojumus iedzīvotājiem, uzņēmējiem un pašvaldības darbiniekiem. Drīz šādi pakalpojumi tika ieviesti arī Stokholmā. 2001. gadā TietoEnator sāka sadarbību ar tērauda izstrādājumu uzņēmumu Rautaruukki. 2008. gada 1. decembrī uzņēmums atjaunoja korporatīvo zīmolu un mārketinga nosaukumu Tieto. 2009. gada 29. aprīlī TietoEnator Oyj tika pārreģistrēts par Tieto Oyj. Uzņēmuma galvenā mītne tika pārcelta uz Helsinkiem. 2012. gadā tika palaists Tieto pirmais mākoņpakalpojums Tieto Cloud server. 2015. gada 25. jūnijā Tieto parakstīja vienošanos iegādāties Norvēģijas uzņēmumu Software Innovation AS, kas darbojās uzņēmuma satura pārvaldības programmatūras biznesā; darījums pabeigts 17. augustā. 2015. gada novembrī Tieto iegādājās Zviedrijas uzņēmumu Imano AB, kas piedāvāja konsultāciju un digitalizācijas pakalpojumus papīra un mežsaimniecības nozarei. 1. decembrī tika iegādāts Somijas uzņēmums Smilehouse, kas bija lielākais Somijas daudzkanālu komercijas risinājumu nodrošinātājs. 2015. gada decembrī Tieto paziņoja par savas galvenās mītnes pārvietošanu Keilaniemi, Espo. Šīs telpas sākotnēji tika būvētas Nokia vajadzībām, un tajās vēlāk mitinājās Microsoft Mobile. 2016. gadā Tieto kļuva par Zviedrijas reāllaika maksājumu sistēmas Swish stratēģisko partneri. Līdzīga sistēma Siirto tika izstrādāta Somijas tirgum. 2016. gada septembrī Tieto nopirka Zviedrijas uzņēmumu Emric. 2017. gada decembrī tika nopirkts Zviedrijas konsultāciju uzņēmums Avega Group AB. 2018. gadā tika iegādāti uzņēmumi: Brazīlijas Petrostreamz AS (programmatūra un pakalpojumi naftas un gāzes rūpniecībai), Zviedrijas NSEC AB (drošības pakalpojumi) un Zviedrijas Meridium AB (Episerver partneris). 2019. gada 18. jūnijā tika paziņots, ka Tieto apvienosies ar Norvēģijas uzņēmumu Evry. Apvienošanās tika pabeigta 2019. gada 5. decembrī, un Tieto Oyj tika pārdēvēts par TietoEVRY Oyj. Evry akciju turētāji ieguva 37,5 % līdzdalību jaunajā uzņēmumā un kopējo naudas atlīdzību aptuveni 200 miljonu eiro apmērā. Apvienotais uzņēmums ar jauno zīmolu sāka darbu 2020. gada 2. janvārī. 2021. gada 15. februārī tika paziņots, ka naftas un gāzes programmatūras bizness tika pārdots Quorum Software meitas uzņēmumam Aucerna; 155 miljonu eiro vērtais darījums tika pabeigts 7. jūnijā. 2021. gada 1. decembrī tika pabeigta programmatūras biznesu Alystra, Jydacom un TRYGG/2000 pārdošana Dānijas uzņēmumam EG. 2022. gada janvārī uzņēmums nomainīja zīmolu (tietoevry, visi mazie burti) un identitāti, pārdēvēti biznesa virzieni; jaunais mērķis: "Radīt mērķtiecīgu tehnoloģiju, lai no jauna izgudrotu pasauli". 2023. gada 1. februārī Tietoevry pārdeva kokmateriālu piegādes programmatūras biznesu Kanādas grupas Constellation Software Inc. meitasuzņēmumam Vela Software International Inc. Aprīlī tika izveidota struktūrvienība Tietoevry Create International Baltic Market, lai apvienotu programmatūras izstrādes segmentu Tietoevry Create visās trīs Baltijas valstīs. Lai nostiprinātu Tietoevry pozīcijas Eiropā un izvērstu biznesu Ziemeļamerikā, 21. jūlijā no uzņēmuma Taylor Corporation tika iegādāts ASV digitālās transformācijas uzņēmums MentorMate. 1998. gada 23. martā Tieto Latvijā dibināja meitas uzņēmumu SIA Tieto. 1998. gada 15. jūnijā Tieto iegādājās SIA Konts 51,6 % kapitāldaļu. Konts bija dibināts 1992. gadā un nodarbojās ar maksājumu karšu risinājumiem. 1998. gada 14. jūlijā SIA Konts tika pārdēvēts par SIA Tieto Konts Financial System. Tieto piederēja arī karšu apstrādes centra SIA Banku Servisa Centrs (vēlāk First Data, tagad Worldline Latvia) 10,4 % kapitāldaļu, kas bija liels Konts klients. Pēc mātes uzņēmuma nosaukuma maiņas SIA Tieto 1999. gada 12. oktobrī tika pārdēvēts par SIA TietoEnator. SIA Tieto Konts Financial System 2002. gada 10. aprīlī mainīja nosaukumu uz SIA TietoEnator Financial Solutions un kļuva par TietoEnator grupas galveno atbildīgo par Centrālās un Austrumeiropas un NVS tirgu. 2005. gada 3. februārī notika uzņēmumu reorganizācija: SIA TietoEnator tika pievienots uzņēmumam SIA TietoEnator Financial Solutions, kas pārdēvēts par SIA TietoEnator. 2005. gada 25. augusts tika parakstīta vienošanās SIA IT Alise 51 % kapitāldaļu pirkšanu. Pēc Igaunijas Konkurences padomes atļaujas saņemšanas darījums tika pabeigts, un 18. oktobrī SIA IT Alise tika pārdēvēts par SIA TietoEnator Alise. 2010. gada 16. septembrī SIA TietoEnator Alise mainīja nosaukumu uz SIA Tieto Latvia. 2011. gada 20. janvārī SIA TietoEnator tika pievienots uzņēmumam Tieto Latvia. 2020. gada 11. novembrī ar SIA Tieto Latvia tika apvienots tā māsas uzņēmums SIA Evry Latvia. 2023. gada 1. februārī SIA Tieto Latvia pārdēvēja par SIA Tietoevry Banking Latvia, no kā savukārt atdalīja daļas, dibinot uzņēmumus SIA Tietoevry Latvia un SIA Tietoevry Connect Latvia; visiem trim mātes uzņēmums ir Tietoevry Oyj. Tietoevry ir Latvijas Universitātes fonda sudraba mecenāts. Tas ir atbalstījis LU kopš 2008.gada, ziedojot izglītības projektiem un pasākumiem. Atbalsta virziens ir pētniecības un mācību vides attīstība. Shareholder register – Finland Tietoevry korporatīvā zīmola un stratēģijas maiņa Tietoevry, 20 janvāris 2022 Tieto completes the acquisition of Norway-based Software Innovation as planned Tieto, Aug 17, 2015 Tieto scoops up Evry in $1.5 billion deal to create Nordic digital consultancy Terje Solsvik, Anne Kauranen, Reuters, June 18, 2019 IT uzņēmums “Tietoevry” izveido “Tietoevry Create International Baltic Market” kursors.lv, 28.04.2023 Tieto Konts maina vārdu, paplašina darbību Juris Kaža, 2002. gada 12. aprīlis TietoEnator, SIA Lursoft «TietoEnator» nopērk «IT Alisi» Apollo, 2005. gada 25. augusts Noslēgusies Tieto un Evry apvienošanās Db.lv, 17.11.2020 «SIA "Tieto Latvia"». www.fonds.lv. Skatīts: 2020-04-17. Tietoevry Tietoevry Latvijas vietne