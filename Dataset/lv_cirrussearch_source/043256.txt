Ernans Dario Gomess Haramiljo (spāņu: Hernán Darío Gómez Jaramillo; dzimis 1956. gada 3. februārī), pazīstams arī kā El Bolillo, ir kolumbiešu futbola treneris un bijušais futbolists. Kopš 2023. gada Gomess ir Kolumbijas kluba Atlético Junior galvenais treneris. Spēlētāja karjeras laikā pārstāvējis Kolumbijas klubus Independiente Medellín un Atlético Nacional, spēlējis pussarga pozīcijā. Atlético Nacional sastāvā 1981. gadā kļuva par Kolumbijas čempionu. Šajā klubā sāka arī trenera karjeru kā asistents. 1991. gadā kļuva par Atlético Nacional galveno treneri. Jau savā pirmajā sezonā aizveda komandu līdz Kolumbijas čempionu titulam. 1995. gadā tika apstiprināts par Kolumbijas futbola izlases galveno treneri. Gomesa vadībā Kolumbijas izlase kvalificējās 1998. gada FIFA Pasaules kausa finālturnīram, kurā gan neizkļuva no grupas. 1999. gadā kļuva par Ekvadoras izlases galveno treneri un aizveda izlasi līdz tās pirmajam FIFA Pasaules kausa finālturnīram 2002. gadā. Pēc neveiksmīga 2004. gada Copa América turnīra amatu atstāja. No 2006. līdz 2008. gadam bija Gvatemalas izlases galvenais treneris. Pēc tam atgriezās Kolumbijā, kur strādāja ar klubiem Santa Fe un Independiente Medellín, kā arī vēlreiz vadīja Kolumbijas izlasi. 2014. gada februārī kļuva par Panamas izlases galveno treneri. Tika atzīts par 2015. gada CONCACAF gada labāko vīriešu treneri. Viņa vadībā Panama pirmo reizi tās vēsturē iekļuva Pasaules kausa finālturnīrā (2018). Pēc Pasaules kausa finālturnīra, kurā Panamas izlase zaudēja visās trīs grupu turnīra spēlēs, amatu atstāja. 2018. gada augustā vēlreiz kļuva par Ekvadoras izlases galveno treneri. 2019. gada Copa América Ekvadora ierindojās pēdējā vietā grupā, pēc turnīra Gomess tika atbrīvots no amata. No 2021. gada oktobra līdz 2022. gada aprīlim bija Hondurasas futbola izlases galvenais treneris, bet tika atlaists pēc deviņām spēlēm, no kurām tika zaudēts astoņās un viena spēle beidzās neizšķirti. 2023. gada martā sāka trenēt Kolumbijas komandu Atlético Junior. «Javier Hernandez and Carli Lloyd Named 2015 CONCACAF Players of the Year». concacaf.com (angļu). 2016. gada 22. janvārī. Arhivēts no oriģināla, laiks: 2017. gada 19. augustā. Skatīts: 2018. gada 3. jūnijā. «Ecuador fires coach Gómez after 1 year». apnews.com (angļu). 2019. gada 1. augustā. Skatīts: 2020. gada 12. oktobrī. Vikikrātuvē par šo tēmu ir pieejami multivides faili. Skatīt: Ernans Dario Gomess. Olympedia profils (angliski) WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski)