Lāpstiņa (latīņu: scapula) ir augšējās ekstremitātes plecu joslas kauls, kas savieno augšdelma kaulu ar atslēgas kaulu. Lāpstiņa atrodas laterāli no mugurkaula un piekļaujas krūškurvja ārējai virsmai no mugurpuses (2.-7. ribai). Tai ir trīsstūra forma un kopā ar atslēgas kaulu veido nenoslēgtu kaulu gredzenu. Lāpstiņa ir plakanais kauls, tādēļ tai ir 2 virsmas, 3 malas un 3 stūri. Ribu virsma (Facies costalis), jeb priekšējā virsma ir nedaudz ieliekta un izveido zemlāpstiņas bedri (fossa subscapularis). Uz šīs kaula virsmas ir vairākas rievas, pie kurām stiprinās muskuļu cīpslas. Šajā bedrē atrodas zemlāpstiņas muskulis. Mugurējā virsma (Facies dorsalis) ir nedaudz izliekta un lāpstiņas šķautne (spina scapulae) sadala to divās daļās - virsšķautnes bedrē (fossa supraspinata) un zemšķautnes bedrē (fossa infraspinata), no abu bedrīšu virsmām sākas tāda paša nosaukuma muskuļi. Šķautne stiepjas no lāpstiņas mediālās malas uz tās laterālo stūri, tās laterālajā galā ir saplacināts pleca paugurs (acromion) un uz tā priekšējās virsmas ir locītavas virsma (facies articularis acromii). Plauca paugura ārējā mala ir nedaudz izvirzīta un to var sataustīt caur ādu. Lāpstiņai ir 3 malas - mediālā mala (margo medialis), laterālā mala (margo lateralis) un augšējā mala (margo superior). Uz augšējās malas atrodas lāpstiņas ierobs (incisura scapulae). No augšējās malas virs sānu stūra, uz priekšu no pleca izauguma, paceļas vēl viens spēcīgs izaugums - knābjveida izaugums (processus coracoideus), kas virzās uz priekšu un uz leju. Pie tā stiprinās saites un muskuļi, kas fiksē pleca locītavu. Lāpstiņai ir 3 stūri - apakšējais stūris (angulus inferior), augšējais stūris (angulus superior) un laterālais stūris (angulus lateralis). Laterālais stūris ir uzbiezināts un uz tā atrodas locītavas iedobums (cavitas glenoidalis), kas artikulē ar augšdelma kaula galvu, veidojot pleca locītavu. Virs locītavas dobuma no augšējā malas atiet knābjveida izaugums (processus coracoideus). Lāpstiņa un tās skrimšļi. Ribu virsma. Mugurējā virsma. Laterālā lāpstiņas mala.