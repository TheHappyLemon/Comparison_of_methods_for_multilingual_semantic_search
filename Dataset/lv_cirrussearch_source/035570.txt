Gajs Stjuarts Ričijs (angļu: Guy Stuart Ritchie; dzimis 1968. gada 10. septembrī Hetfīldā, Anglijā) ir britu kinorežisors, producents un scenārists. Plašāk pazīstams kļuvis ar savu 1998. gadā režisēto kriminālkomēdiju "Nav dūmu bez stobriem" (Lock, Stock and Two Smoking Barrels). Šai filmā kino debitēja vēlāk pazīstamie britu kinoaktieri Vinnijs Džonss un Džeisons Steitems. Kritiķu atzinību un komerciālus panākumus guva arī nākamā līdzīgā stilā ieturētā Ričija 2000. gada filma "Ķēriens", kurā vienā no galvenajām lomām piedalījās Holivudas zvaigzne Breds Pits. 2000. gada nogalē Gajs Ričijs apprecējās ar popmūzikas slavenību Madonnu. Laulība ilga līdz 2008. gadam, un šai laikā veidotās filmas kritika un skatītāji uzņēma visai vēsi. Par 2002. gada romantisko komēdiju Swept Away, kurā galveno lomu tēloja Madonna, Ričijs pat tika novērtēts ar antibalvu "Zelta avene" kā gada sliktākais režisors. Komerciālus panākumus guva Ričija režisētais 2009. gada grāvējs "Šerloks Holmss" un tā turpinājums "Šerloks Holmss: Ēnu spēle" (Sherlock Holmes: A Game of Shadows), kas kopā nopelnīja vairāk nekā miljardu dolāru. «Sherlock Holmes». boxofficemojo.com. Skatīts: 2016. gada 27. septembrī. (angliski) «Sherlock Holmes: A Game of Shadows». boxofficemojo.com. Skatīts: 2016. gada 27. septembrī. (angliski) Vikikrātuvē par šo tēmu ir pieejami multivides faili. Skatīt: Gajs Ričijs. IMDb profils (angliski) AllMovie profils (angliski) Box Office Mojo profils (angliski)