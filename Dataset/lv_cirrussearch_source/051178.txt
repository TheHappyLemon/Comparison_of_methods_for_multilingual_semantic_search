Mārtiņš Kazāks (dzimis 1973. gada 19. septembrī) ir latviešu ekonomists. Kopš 2019. gada decembra viņš ir Latvijas Bankas prezidents. Kazāks no 2005. līdz 2018. gadam bija «Hansabankas» (vēlāk — «Swedbank») Latvijas filiāles galvenais ekonomists, un no 2018. līdz 2019. gadam — Latvijas Bankas padomes loceklis. Mārtiņš Kazāks piedzima 1973. gada 19. septembrī Liepājā. Ieguva vidējo izglītību Liepājas Raiņa 6. vidusskolā. 1995. gadā absolvēja Latvijas Universitāti, iegūstot bakalaura grādu ekonomikā. 1996. gadā Kembridžas Universitātē ieguva diplomu ekonomikā. 1997. gadā Karalienes Mērijas Londonas Universitātē ieguva maģistra grādu ar izcilību ekonomikā, un 2005. gadā turpat ieguva doktora grādu ekonomikā. No 1994. līdz 1995. gadam Kazāks bija Latvijas Republikas Finanšu ministrijas Makrofiskālās analīzes un prognozes departamenta vadošais ekonomists. No 2005. gada novembra līdz 2018. gada augustam bija «Hansabankas» (vēlāk — «Swedbank») Latvijas filiāles galvenais ekonomists. No 2010. gada janvāra Kazāks bija arī «Swedbank» grupas galvenā ekonomista vietnieks. No 2014. gada janvāra līdz 2018. gada augustam viņš strādāja arī Fiskālās disciplīnas padomē. Kazāks no 1996. līdz 2008. gadam strādāja par pasniedzēju Rīgas Ekonomikas augstskolā. No 2000. līdz 2002. gadam viņš bija pētnieka asistents Londonas Universitātes koledžā. No 2006. līdz 2011. gadam viņš bija Latvijas Valsts prezidenta Stratēģiskās analīzes komisijas biedrs. 2018. gada jūnijā Saeima apstiprināja Mārtiņu Kazāku darbam Latvijas Bankas padomē sākot ar 1. augustu. 2019. gada nogalē, beidzoties Latvijas Bankas prezidenta Ilmāra Rimšēviča pilnvaru termiņam, Kazāks bija viens no četriem kandidātiem, kuru virzīšanu un atbalstīšanu apsvēra valdošā koalīcija. 3. decembrī koalīcijas pārstāvji paziņoja, ka virzīs Kazāku Latvijas Bankas prezidenta amatam. 12. decembrī Saeima ar 76 balsīm par (neviens nebija pret vai atturējies) ievēlēja M. Kazāku Latvijas Bankas prezidenta amatā. Viņš stājās amatā 21. decembrī un ir ievēlēts uz pieciem gadiem. «Uz Latvijas Bankas šefa amatu – 4 kandidāti. Kas viņi ir un ko grib darīt?». Latvijas Sabiedriskie mediji. 2019. gada 28. novembrī. Skatīts: 2019. gada 2. decembrī. «Dr. Mārtiņš Kazāks». IV Pasaules latviešu zinātnieku kongress. Arhivēts no oriģināla, laiks: 2019. gada 13. Decembris. Skatīts: 2019. gada 2. decembrī. «Ekonomists Kazāks ar balsu vairākumu ievēlēts Latvijas Bankas padomē». Latvijas Avīze. 2018. gada 21. jūnijā. Skatīts: 2019. gada 2. decembrī. Sanita Upleja. «Koalīcija nosauc četrus LB prezidenta kandidātus, no kuriem izvēlēsies vienu». Delfi, 2019. gada 25. novembrī. Skatīts: 2019. gada 2. decembrī. «Koalīcija Latvijas Bankas prezidenta amatam virza Kazāku». Delfi. 2019. gada 3. decembrī. Skatīts: 2019. gada 3. decembrī. «Latvijas Bankas prezidenta amatā ievēlē Mārtiņu Kazāku». Latvijas Sabiedriskie mediji. 2019. gada 12. decembrī. Skatīts: 2019. gada 14. decembrī.