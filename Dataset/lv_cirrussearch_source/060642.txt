Sīkziedu žibulītis (latīņu: Euphrasia micrantha) ir augu suga brūnkāšu dzimtā. Savvaļā tā ir sastopama Skandināvijā, Centrāleiropā un Rietumeiropā. Latvijā ir sastopama reti — galvenokārt Baltijas jūras piekrastē Kurzemē, kāpu mežos un sausās pļavās. Sīkziedu žubulītis ir ierakstīts Baltijas jūras reģiona Sarkanajā grāmatā un Latvijas Sarkanajā grāmatā 2. kategorijā. Sīkziedu žibulītis ir viengadīgs, 5—20 cm garš, kopumā ļoti slaids un skraji aplapots lakstaugs. Auga stublājs ir stāvs, tievs (diametrā ap 0,5 mm), sarkanīgi brūns, mazliet spīdīgs, zarains un kails. Lapas ir sīkas, šauri olveidīgas, 0,3—0,6 cm garas un 0,2—0,4 cm platas. Tās ir cietas, it kā ādainas, spīdīgas, ar 3—4 smailiem zobiņiem katrā pusē. Lapas uz ir stublāja pretējas, sēdošas, parasti vairāk vai mazāk piespiestas pie stublāja. Ziedi ir izvietoti skrajā vārpā, to seglapas ir stāvas ar īlensmailiem zobiņiem. Zieda seglapas arī kailas. Vainags zili violets un divlūpains — uz apakšlūpas or tumšākas dzīslas un gaišs plankumu pie tās pamata. Auglis ir apmatota, otrādi olveida divvāršņu pogaļa. Zied no jūlija līdz septembrim. «sīkziedu žibulītis - Euphrasia micrantha Rchb. - Augi - Latvijas daba». www.latvijasdaba.lv. Skatīts: 2022-03-13. Vikikrātuvē par šo tēmu ir pieejami multivides faili. Skatīt: Sīkziedu žibulītis. Encyclopædia of Life raksts (angliski)