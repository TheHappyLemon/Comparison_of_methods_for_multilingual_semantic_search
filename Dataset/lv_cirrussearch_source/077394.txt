Jānis Liepiņš (1894. gada 8. augusts — 1964. gada 2. septembris) bija latviešu gleznotājs un mākslas pedagogs. Dzimis Rīgā dzelzceļnieka ģimenē. Pēc vispārējās izglītības iegūšanas pirmās zināšanas gleznošanā apguvis Jūlija Madernieka mākslas studijā no 1909. līdz 1910. gadam. No 1911. līdz 1913. gadam mācījās Kazaņas Mākslas skolā. Pēc tam devās uz Pēterburgu, kur līdz 1917. gadam mācījās mākslas studijā. 1918. gadā atgriezās Rīgā. Šajā pašā gadā kopā ar citiem māksliniekiem piedalījās savā pirmajā mākslas izstādē. Bija viens no "Rīgas mākslinieku grupas" biedriem. Šajā periodā viņš pievērsās ekspresionisma un konstruktīvisma glezniecības stilam, kā arī kubismam. Trīsdesmitajos gados darbojas arī kā pasniedzējs dažādās mākslas studijās. Zīmējis politiskos plakātus ("Pret karu, pret fašismu!", "Pret bezdarbu un algu nosišanu!", 1931). Darbojās kreisajās arodbiedrībās un presē. Šajā laikā arvien vairāk pievērsās reālismam. Ar paša būvēto jahtu apceļoja Latvijas zvejniekciemus, kurus iemūžināja daudzās gleznās ("Zvejnieku osta", 1934; "Vendzele", 1935; "Tīklu lāpītājas", 1948). Daudzi darbi veltīti lauku dzīvei ("Kurzeme", 1932; "Vakars", 1940). Visos viņa darbos ir likts uzsvars uz sociālo aspektu ("Dzērāji", 1920; "Vēlie viesi" 1937). 1940. gadā, pēc Latvijas okupācijas, strādāja par gleznošanas pasniedzēju. Pēc Otrā pasaules kara turpināja šo pedagoģisko darbību līdz 1950. gadam Latvijas PSR Valsts Mākslas akadēmijā, kā figurālās meistardarbnīcas vadītājs. 1964. gadā apbalvots ar Latvijas PSR Tautas mākslinieka nosaukumu. Viņa darbi ir bijuši izstādīti Somijā, Dānijā, Polijā, Francijā un daudzās citās valstīs. Apbedīts Rīgā, Meža kapu Mākslinieku kalniņā Latvijas Nacionālās enciklopēdijas šķirklis Jāņa Liepiņā biogrāfija un atsevišķi darbi[novecojusi saite]