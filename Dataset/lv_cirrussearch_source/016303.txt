Jākobs Markstrems (zviedru: Jacob Markström; dzimis 1990. gada 31. janvārī) ir zviedru hokejists, vārtsargs. Pašlaik (2023) Markstrems pārstāv Nacionālās hokeja līgas klubu Kalgari "Flames". Profesionāļa karjeru Markstrems uzsāka jau 17 gadu vecumā, kad 2007.—08. gada sezonā debitēja Zviedrijas Elitsērijas kluba Brynäs IF sastāvā. Nākamās divas sezonas Markstrems pildīja jau Brynäs IF pamatvārtsarga lomu, 2010. gadā izcīnot sezonas labākā vārtsarga, kā arī labāka debitanta balvas. 2010. gada vasarā Markstrems pārcēlās uz Ziemeļameriku, kur pievienojās Amerikas hokeja līgas klubam Ročesteras "Americans". 2010.—11. gada sezonā Markstrems aizvadīja vienu spēli Floridas "Panthers" rindās, taču nākamajā sezonā viņš "Panthers" formā laukumā devās septiņās spēlēs. 2012.—13. gada sezonā Markstrems aizvadīja visvairāk spēles starp visiem "Panthers" vārtsargiem. 2013.—14. gada sezonā Markstrems "Panthers" rindās aizvadīja vien 12 spēles, un sezonas otrajā pusē tika aizmainīts uz Vankūveras "Canucks", kur kļuva par komandas otro vārtsargu aiz Edija Leka. 2017. gadā Markstrems kļuva par komandas pamatvārtsargu. 2020. gadā hokejists pievienojās Kalgari "Flames". Zviedrijas hokeja izlases rindās izcīnījis zelta medaļas 2013. gada Pasaules čempionātā. Markstrems spēlējis arī 2010. gada Pasaules čempionātā, tajā kopā ar izlasi izcīnot bronzas medaļas, kā arī 2009. un 2010. gada Pasaules čempionātos junioriem, 2009. gadā izcīnot sudraba, bet 2010. gadā — bronzas medaļas. 2009. gadā Markstrems ieguva arī turnīra labākā vārtsarga balvu. Eliteprospects profils (angliski) Internet Hockey Database profils (angliski) Eurohockey profils (angliski)