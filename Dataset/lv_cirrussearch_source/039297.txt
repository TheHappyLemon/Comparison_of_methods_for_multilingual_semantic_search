Kindral Kurvits ir Igaunijas policijas un robežsardzes pārvaldes daudzfunkcionāls naftas produktu savākšanas un glābšanas kuģis. Tas ir policijas un robežsardzes pārvaldes flotes flagmanis. Kuģa borta numurs ir PVL-101. Daudzfunkcionālais naftas produktu savākšanas kuģis PVL-101 tika pasūtīts 2010. gada 15. aprīlī Somijas kuģu būves uzņēmumā Uudenkaupungin Työvene OY. Somijas uzņēmums kā apakšuzņēmēju piesaistīja Rīgas kuģu būvētavu, kura izgatavoja kuģa korpusu. Kuģi pabeidza Somijā. Kopējās projekta izmaksas sastādīja 33 miljonus €. No šīs summas 28 miljonus € piešķīra Eiropas Reģionālās attīstības fonds, bet 5 miljonus € samaksāja Igaunijas valdība. 2012. gada 3. augustā kuģis tika nodots pasūtītājam. Šajā dienā arī tam deva vārdu par godu Igaunijas ģenerālim un vienam no robežsardzes veidotājiem Antam Kurvitam. Par kuģa krustmāti kļuva Evelīna Ilvesa. 2012. gada 24. septembrī sliktos laika apstākļos uz austrumiem no Aegnas salas Somu līcī uz sēkļa uzskrēja tankkuģis Kyeema Spirit. Uz notikuma vietu tika nosūtīts kuģis Kindral Kurvits un trīs velkoņi no Mūgas ostas. 2014. gadā no 5. līdz 9. maijam kuģis piedalījās mācībās Baltic Sarex 2014 Bornholmā, Dānijā. Mācību dalībnieki apguva pirmās palīdzības sniegšanu hipotermijas gadījumā, ugunsgrēku dzēšanu, cilvēku glābšanu ūdenī. Mācību noslēgumā tika inscenēta liela jūras katastrofa. 2017. gada 24. jūlijā Kindral Kurvits pavadīja trīs Krievijas kara kuģus — glābšanas velkoni Николай Чикер, smago raķešu kreiseri Пётр Великий un stratēģisko atomzemūdeni Дмитрий Донской, kuri devās uz Kronštati. Kuģis paredzēts glābšanas un piesārņojuma likvidēšanas darbiem sarežģītos laika un pat ledus apstākļos. Tāpat Kindral Kurvits var atrasties ķīmiskas katastrofas rajonā. Kuģa atbilstību kuģu būves noteikumiem uzrauga klasifikācijas sabiedrība Lloyd’s Register of Shipping, kura piešķīrusi kuģim klasi: ✠100A1 Fire fighting Ship 1, Oil Recovery Duties, Winterisation BH (-35 deg C), Ice Class 1A FS (+) at a draught of 4.2m.LMC, UMS, DP (AM), ICC, IBS, PMR, NAV1. Atsevišķu daļu nozīme klasē ir sekojoša: ✠ - kuģa būves laikā to uzraudzīja Lloyd's Register of Shipping inspektori; 100 - korpuss ir no tērauda (pastāvēs 100 gadus) un spējīgs kuģot; A - kuģis tika būvēts atbilstoši Lloyd's Register of Shipping kuģu būves noteikumiem un tas tiek uzturēts labā stāvoklī; 1 - uz kuģa ir enkura un pietauvošanās ierīces un tās tiek uzturētas labā stāvoklī; Fire fighting ship 1 - kuģis var darboties kā ugunsdzēsības kuģis. Kopējā ugunsdzēsības sūkņu jauda 2400 m3/h; Ice Class 1A - kuģis var droši darboties ledū, kas nepārsniedz 0,8 m biezumu. Tomēr pat šādā ledū tam var būt nepieciešama ledlauža palīdzība; LMC - kuģa mašīnas tika uzstādītas un pārbaudītas Lloyd's Register of Shipping inspektoru uzraudzībā. Angļu valodā LMC ir Lloyd's Machinery Certificate saīsinājums; UMS - kuģa mašīnu vadības iekārtas ir veidotas, uzstādītas un pārbaudītas atbilstoši Lloyd's Register of Shipping noteikumiem un ļauj kuģim darboties bez sardzes personāla mašīntelpā. Angļu valodā UMS ir Unmanned Machinery Space; DP(AM) - kuģim ir dinamiskā pozicionēšanas sistēma. Kuģis pats sevi automātiski atgriež uzdotajās koordinātās, tiklīdz tā faktiskā atrašanās pēc GPS uztvērēja nesakrīt ar uzdoto. Arī priekšgala virziens jeb kurss tiek iepriekš uzdots. Kad žirokompasa kurss nesakrīt ar iepriekš uzdoto kursu, kuģis sevi automātiski pagriež. Dinamiskās pozicionēšanas sistēma nav dublēta, tādēļ avārijas gadījumā pārstāj darboties; IBS - kuģis aprīkots ar integrēto tiltiņu. Tas sastāv no virknes savstarpēji savienotu un cieši kopā sagrupētu monitoru un moduļu, kuri ļauj centralizēti piekļūt navigācijas, dzinēju, vadības un kontroles informācijai. Integrētais tiltiņš palielina kuģa vadības drošību un efektivitāti. Angļu valodā IBS ir Integrated bridge system saīsinājums; NAV1 - stūres mājā pārgājiena laikā nepieciešams tikai viens cilvēks. Kuģim uzstādīti divi galvenie dzinēji Wärtsilä 8L20 ar kopējo jaudu 3200 kW. Dzinēji caur transmisiju darbina divus Rolls-Royce azimutālus dzinekļus ar jaudu 2x1750 kW (skrūves-stūres kolonnas). Skrūves - stūres kolonnas pagriešanas dzinēja jauda 500 kW. Tāpat uzstādīti divi palīgdzinēji Scania DI 16 ar kopējo jaudu 900 kW elektroģeneratoru piedziņai. Kindral Kurvits naftas produktu savākšanas jauda ir 200 m3/h. Piesārņojuma glabāšanas tvertņu apjoms 100 m3. uz kuģa ir piepūšamas, peldošas naftas produktu ierobežošanas bonas 600 m garumā. Uz kuģa uzstādīts ceļamkrāns ar sniedzamību 17,5 m un celtspēju 3,2 t. Kindral Kurvits apgādāts ar divām motorlaivām. Viena ar cietu korpusu un piepūšamiem bortiem paredzēta glābšanas operācijām, otra ir alumīnija darba laiva bonu vilkšanai. Kuģa komandā ietilpst 14 cilvēki. Kara gadījumā iespējams uzstādīt ieročus pašaizsardzībai. Patruļkuģis Ledlauzis Корабли всех времён и народов Arhivēts 2018. gada 7. augustā, Wayback Machine vietnē.. Skatīts: 2017. gada 24. augustā Uudenkaupungin Työvene OY Arhivēts 2019. gada 22. janvārī, Wayback Machine vietnē.. Skatīts: 2017. gada 24. augustā Fire Fighting Systems Arhivēts 2016. gada 29. oktobrī, Wayback Machine vietnē.. Skatīts: 2017. gada 24. augustā Power & Motoryacht[novecojusi saite]. Skatīts: 2017. gada 24. augustā Kongsberg Maritime Arhivēts 2015. gada 22. septembrī, Wayback Machine vietnē.. Skatīts: 2017. gada 24. augustā Wärtsilä Encyclopedia of Marine Technology. Skatīts: 2017. gada 24. augustā Lamor News Reel 3/2012 18.-19. lpp.[novecojusi saite] Skatīts: 2017. gada 24. augustā Video. Kindral Kurvits uz enkura Kindral Kurvits Rīgas kuģu būvētavā (angliski)