Baraks Obama (angļu: Barack Obama, Sr.; 1936—1982) bija Kenijas ekonomists, ASV 44. prezidenta Baraka Obamas tēvs. Baraks Obama vecākais dzimis 1934. gadā Račuonjo rajonā Viktorijas ezera krastā netālu no Kendu līča, Britu Kenijā, kas tolaik bija Britu impērijas kolonija un protektorāts. Viņa ģimene pieder pie luo etniskās grupas. Viņa tēvs bija Onijango (vēlāk Huseins) Obama (ap 1895–1979), bet māte — Habiba Akumu Nanjango (ap 1918–2006) no Karabondi, Kenijā, Onijango otrā sieva. Viņiem kopā bija divas meitas un dēls. Pēc tam, kad Akumu šķīrās no Onjango un 1945. gadā pameta ģimeni, viņas trīs bērnus audzināja Onjango trešā sieva Sāra Ogvela. Jaunībā Onijango Obama daudz ceļoja, iestājoties britu koloniālajos spēkos un apmeklējot Eiropu, Indiju un Zanzibāru. Tur viņš pārgāja no Romas katoļticības uz islāmu un pieņēma vārdu Huseins. Nairobi viņš kļuva par misionāru pavāru un vietējo zāļu tirgotāju. Kad Barakam Obamam bija apmēram seši gadi un viņš mācījās kristīgajā misionāru skolā un pārgāja no islāma uz anglikānismu. Vēlāk Obama kļuva par ateistu, uzskatot, ka reliģija ir tikai māņticība. 1954. gadā Obama 20 gadu vecumā apprecējās ar Keziju Aoko. Laulības pirmajos gados viņiem piedzima divi bērni — Maliks un Auma. 23 gadu vecumā Obama iestājas Havaju Universitātē Manovā, atstājot grūtnieci Keziju Aoko un viņu mazo dēlu. Viņš atteicās no personīgās ticības Dievam un kļuva par agnostiķi. 1961. gada 2. februārī Obama pēc paziņojuma, ka ir šķīries no savas pirmās sievas — izrādījās, ka tas nav patiesība, jo viņš ir ievērojis islāma likumus un cilšu paražas, Havaju salās apprecējās ar savas krievu valodas klases kursabiedri Stenliju Annu Danhemu (Ann Dunham, 1942–1995). 1961. gada 4. augustā piedzima viņu dēls Baraks Huseins Obama. Stenlija Anna Dunema pārtrauca studijas, lai rūpētos par bērnu, bet Obama pabeidza studijas. Drīz vien viņš devās uz Kembridžu Masačūsetsas štatā, lai sāktu studijas Hārvarda universitātē. 1964. gada janvārī Stenlija Anna Danhema Honolulu iesniedza laulības šķiršanas pieteikumu, vīrs neiebilda, un 1964. gada 20. martā laulība tika šķirta. Obama seniors tikai vienu reizi apmeklēja Obamu junioru — 1971. gadā, kad topošajam ASV prezidentam bija 10 gadi. Studējot Hārvardā, Obama vecākais tur iepazinās ar savu nākamo, trešo sievu. Pēc atgriešanās mājās Obama seniors strādāja naftas kompānijā, kļuva par ekonomistu Transporta ministrijā un vēlāk par vecāko ekonomistu Kenijas Finanšu ministrijā. 1965. gadā viņš uzrakstīja rakstu "Problems Facing Our Socialisms", kas tika publicēts žurnālā "East Africa Journal". Viņš kritizēja nacionālo plānu par Āfrikas sociālisma veidošanu Kenijā. Kā vēlāk rakstīja viņa dēls un ASV prezidents, šī publikācija noveda tēvu konfliktā ar toreizējo Kenijas prezidentu Džomo Keniatu un sabojāja viņa karjeru. Viņš kļuva par alkoholiķi, nonāca nabadzībā. Tad viņš iekļuva autoavārijā, zaudēja abas kājas un darbavietu. 1982. gadā 24. novembrī viņš piedzīvoja vēl vienu autoavāriju, kurā beigu beigās gāja bojā. Apbedīts savā dzimtajā ciematā. Vikikrātuvē par šo tēmu ir pieejami multivides faili. Skatīt: Baraks Obama vecākais.