Baškims Fino (Bashkim Fino; dzimis 1962. gada 12. oktobrī, miris 2021. gada 29. martā) bija Albānijas politiķis. 1997. gadā viņš bija Albānijas 29. premjerministrs. Baškims Fino piedzima 1962. gada 12. oktobrī Ģirokastrā. 1986. gadā viņš absolvēja Tirānas Universitātes Ekonomikas fakultāti finanšu specialitātē. Viņš ir mācījies arī pašvaldību pārvaldību ASV, Itālijā, Grieķijā un Somijā. Fino strādāja par ekonomistu Ģirokastrā. No 1992. līdz 1996. gadam viņš bija Ģirokastras pilsētas mērs. 1997. gada 11. martā valsts prezidents, Demokrātiskās partijas priekšsēdētājs Sali Beriša par premjerministru iecēla Baškimu Fino, opozīcijas Sociālistiskās partijas pārstāvi, lai viņš vadītu nacionālās vienotības valdību. Tas notika pēc tam, kad pēc vairāku finanšu piramīdu shēmu sabrukuma sākušies masu protesti paralizēja lielāko daļu valsts. Fino bija valdības vadītājs līdz 1997. gada vispārējām vēlēšanām, kurās sociālisti Fatosa Nano vadībā ieguva lielu vairākumu. Arī Fino tika ievēlēts parlamentā. Nano valdībā Fino pildīja premjerministra vietnieka amatu līdz 1998. gada 23. aprīlim. 1999. gada 28. novembrī Baškims Fino kļuva par vietējo pašvaldību ministru Ilira Metas valdībā. Viņš pildīja amatu līdz 2001. gada 6. septembrim, kad kļuva par nodarbinātības un tūrisma ministru. 2002. gada 29. janvārī Ilira Metas valdība atkāpās. No 2002. gada 29. decembra līdz 2005. gada 1. septembrim Baškims Fino bija teritoriālās regulēšanas un tūrisma ministrs Fatosa Nano valdībā. Fino bija Albānijas Sociālistiskās partijas Politiskās akadēmijas lektors. Baškims Fino nomira 2021. gada 29. martā no koronavīrusa COVID-19 slimības 58 gadu vecumā. Economist who pulled Albania out of 1997 anarchy dead at 58 LLAZAR SEMINI Associated Press, 2021-03-29