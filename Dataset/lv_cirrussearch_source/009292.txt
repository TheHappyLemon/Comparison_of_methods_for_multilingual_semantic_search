Natanjēls Kornēlijs "Neits" Robinsons (angļu: Nathaniel Cornelius "Nate" Robinson; dzimis 1984. gada 31. maijā Sietlā, Vašingtonas štatā, ASV) ir bijušais amerikāņu basketbolists, spēlēja saspēles vadītāja pozīcijā. Pašlaik ir noslēdzis profesionālā basketbola karjeru, taču spēlē trīs pret trīs basketbola līgā Big3. N. Robinsona augums kopā ar apaviem ir 1,75 m, kas viņu padarīja par vienu no īsākajiem NBA basketbolistiem. Taču viņam bija augsts lēciens (110 cm), kas bija viens no labākajiem rādītājiem visā līgā. N. Robinsons ir pirmais basketbolists, kurš NBA slam-dunk konkursā ir uzvarējis trīs reizes. N. Robinsonam bija veiksmīga universitātes karjera Vašingtonas Universitātes basketbola komandas "Huskies" sastāvā. Universitātes laikā viņš spēlēja arī amerikāņu futbolu. 2005. gada NBA draftā N. Robinsonu Fīniksas "Suns" izraudzījās pirmajā kārtā ar kopējo 21. kārtas numuru. Taču spēlētājs tika aizmainīts uz Ņujorkas "Knicks". Jau debijas sezonā viņš svinēja uzvaru slam-dunk konkursā. Kopumā "Knicks" sastāvā spēlēja piecas sezonas. Individuāli veiksmigākā viņam bijusi 2008.—2009. gada sezona, kad piedalījās 74 spēlēs, kurās vidēji spēlē guva 17,2 punktus, soda metienus meta ar 84,1% lielu precizitāti, savāca 3,9 atlēkušās bumbas un atdeva 4,1 rezultatīvu piespēli. 2009.—2010. gada sezonas vidū viņu aizmainīja uz Bostonas "Celtics", kurā spēlēja līdz 2011. gada februārim. Pēc tam N. Robinsons tika aizmainīts uz Oklahomasitijas "Thunder". 2010. un 2011. gadā ar saviem klubiem kvalificējās NBA izslēgšanas spēlēm. 2011.—2012. gada sezonu aizvadīja Goldensteitas "Warriors" sastāvā, pēc tam tika aizmainīts uz Čikāgas "Bulls". "Bulls" sastāvā nospēlēja 2012.—2013. gada sezonu, pēc kuras pievienojās Denveras "Nuggets". Pēc divām sezonām Denverā N. Robinsons nospēlēja mazāk nekā 10 spēles Losandželosas "Clippers" un Ņūorleānas "Pelicans" sastāvā, taču abās komandās nostiprināties nespēja. Pēc tam spēlējis Izraēlā, NBA Attīstības līgā, Venecuēlā un Libānā, kā arī profesionālajā 3x3 basketbola līgā Big3. «Players: Nate Robinson». NBA.com. NBA Media Ventures, LLC. 2010. Skatīts: 2010. gada 23. jūlijs. Luke Wynn. «Draft Overrated/Underrated». Sports Illustrated, 2005. gada 24. jūnijs. Arhivēts no oriģināla, laiks: 2010. gada 10. martā. Skatīts: 2008. gada 24. decembris. «Arhivēta kopija». Arhivēts no oriģināla, laiks: 2012. gada 21. aprīlī. Skatīts: 2011. gada 13. augustā. Stephen Hawkins. «Nate Robinson Wins NBA Slam Dunk Contest». The Huffington Post, 2010. gada 13. februāris. Skatīts: 2010. gada 25. oktobris. Matt Wong. «Robinson wins dunkfest amid controversy». ESPN.com, 2006. gada 21. februāris. Skatīts: 2008. gada 24. decembris. «Celtics acquire Nate Robinson, Marcus Landry from Knicks». NBA.com. 2010. gada 18. februāris. Vikikrātuvē par šo tēmu ir pieejami multivides faili. Skatīt: Neits Robinsons. Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) ESPN NBA profils (angliski) RealGM Basketball profils (angliski)