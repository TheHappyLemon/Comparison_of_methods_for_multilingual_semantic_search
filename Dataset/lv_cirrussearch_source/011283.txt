Jere Karalahti (somu: Jere Karalahti; dzimis 1975. gada 25. martā) ir bijušais somu hokejists, aizsargs, Somijas hokeja izlases dalībnieks. Karjeras laikā aizvadījis 149 spēles Nacionālās hokeja līgas klubos Losandželosas "Kings" un Našvilas "Predators". Karjeras lielāko daļu aizvadījis SM līgā. Somijas izlases sastāvā izcīnījis četras medaļas Pasaules čempionātos, divas reizes tiekot iekļauts arī turnīra simboliskajā izlasē. Uzaudzis Helsinkos, Karalahti turpat arī iesāka savu profesionālā spēlētāja karjeru, 1993.—94. sezonā debitējot SM līgas kluba Helsinku "HIFK" rindās. Aizsargam komandā izdevās nostiprināties, un 1998. gadā Karalahti "HIFK" rindās kļuva par Somijas čempionu hokejā. Kluba rindās viņš spēlēja līdz pat 1999. gadam, kad pārcēlās uz Ziemeļameriku. Karalahti pievienojās Losandželosas "Kings" rindām, kas somu aizsargu bija izvēlējusies 1993. gada NHL draftā. Pēc pārliecinošas pirmās sezonas, Karalahti spēles laiks tika samazināts, attiecīgi aizsargs pieprasīja tikt aizmainīts. Visbeidzot, 2001. gadā tas arī notika, Karalahti pievienojoties Našvilas "Predators" rindām. Pēc 2001.—02. sezonas noslēgumā hokejists tika pieķerts narkotiku lietošanā, NHL viņu diskvalificēja uz sešiem mēnešiem, un hokejists atgriezās Eiropā. Karalahti atgriezās Helsinku "HIFK" rindās, kļūstot par vienu no komandas vadošajiem aizsargiem. 2005.—06. sezonā hokejists pildīja komandas kapteiņa pienākumus. "HIFK" līgumu ar Karalahti nepagarināja, attiecīgi aizsargs 2007. gadā pievienojās Oulu "Kärpät" rindām. "Karpat" spēlētāju atlaida pēc tam, kad viņš tika arestēts. No 2008. līdz 2010. gadam Karalahti spēlēja Vācijas hokeja līgas klubā Hamburgas "Freezers", taču tad pievienojās Espo "Blues" vienībai. 2011. gada vasarā Jere parakstīja līgumu uz vienu sezonu ar KHL klubu Minskas "Dinamo". 2011.—12. sezonā Karalahti, pateicoties līdzjutēju balsojumam, tika izvēlēts dalībai 2012. gada Kontinentālās hokeja līgas Zvaigžņu spēlē. 2012.—13. gada sezonā pildījas "Dinamo" kapteiņa funkcijas. 2013. gada augustā noslēdza līgumu ar SM līgas klubu Helsinku "Jokerit". Turpināja spēlēt tā rindās arī 2014.—15. gada sezonā, kad "Jokerit" pārcēlās uz KHL, taču sezonas gaitā noslēdza līgumu ar Zviedrijas hokeja līgas vienību HV 71. Pēc 2015.—16. gada sezonas noslēdza karjeru. Somijas hokeja izlases rindās Karalahti spēlējis septiņos Pasaules čempionātos, 1998., 1999. un 2014. gadā izcīnot sudraba, bet 2000. gadā — bronzas medaļas. 1998. un 1999. gadā tika iekļauts čempionāta simboliskajā izlasē. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)