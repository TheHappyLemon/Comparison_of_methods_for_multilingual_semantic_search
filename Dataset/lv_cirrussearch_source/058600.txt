Džēreds Aizekmens (Jared Isaacman, dzimis 1983. gada 11. februārī) ir ASV ebreju uzņēmējs, miljardieris, lidotājs, kosmonauts. Viņs ir dibinājis iznīcinātājlidmašīnu nodrošināšanas uzņēmumu Draken International un maksājumu apstrādes uzņēmumu Shift4 Payments. 2021. gada septembrī Aizekmena bagātība tika vērtēta aptuveni 2,4 miljardi ASV dolāru. Džēreds Aizekmens piedzima 1983. gada 11. februārī Ņūdžersijas štata Vestfīldā, ebreju ģimenē. Viņam ir divi vecāki brāļi un māsa. Aptuveni 1993. gadā ģimene pārcēlās uz Bērnardsas pilsētas pārvaldes rajonu. 14. gadu vecumā Džēreds Aizekmens ar draugu sāka datoru labošanas biznesu. 16. gadu vecumā kāds klients uzaicināja strādāt viņa uzņēmumā. Aizekmens pameta mācības vidusskolā un pieņēma piedāvājumu. Laika gaitā viņš nokārtoja pārbaudījumus un ieguva GED sertifikātu, kas ir līdzvērtīgs vidusskolas diplomam. 1999. gadā Aizekmens Pensilvānijā nodibināja mazumtirdzniecības maksājumu uzņēmumu United Bank Card (tas vēlāk tika pārdēvēts par Harbortouch, un kopš 2020. gada ir Shift4 Payments). 2020. gadā uzņēmums apstrādāja maksājumus aptuveni 200 miljardu ASV dolāru apjomā. 2004. gadā Džēreds Aizekmens sāka apmeklēt lidmašīnas pilota nodarbības. 2009. gada aprīlī viņš vieglā reaktīvajā lidmašīnā aplidoja zemeslodi 61 stundā 51 minūtē, pārspējot pasaules rekordu, kas bija 82 stundas. 2011. gadā viņš ieguva bakalaura grādu profesionālajā aeronautikā Embri-Ridla Aeronautikas universitātē. Viņš veica daudzus lidojumus ar militārajām reaktīvajām lidmašīnām. 2012. gadā Floridā Aizekmens nodibināja uzņēmumu Draken International, kas apmāca ASV bruņoto spēku pilotus. Uzņēmums ekspluatē vienu no pasaulē lielākajām privāto iznīcinātāju flotēm. 2021. gada februārī Aizekmens paziņoja, ka lidos kosmosā ar SpaceX kosmosa kuģi Crew Dragon misijā Inspiration4, lai savāktu ziedojumus 100 miljonu ASV dolāru apmērā Sv. Jūdas bērnu pētniecības slimnīcai Memfisā bērnu vēža izpētei. Viņš pilnībā apmaksāja lidojumu. Viena no apkalpes vietām tika izlozēta loterijā starp ziedotājiem slimnīcai. Otru vietu piešķīra tam, kurš nodrošināja projekta reklāmu sociālajos tīklos. Trešā vieta tika nodrošināta kādam no slimnīcas darbiniekiem. Džēreda Aizekmena kosmiskais lidojums sākās 2021. gada 16. septembrī, esot kosmosa kuģa Inspiration4 komandierim. Kopā ar viņu kosmosā devās Šāna Proktore, Heili Arseno un Kristofers Sembroski. Šis bija pirmais orbitālais lidojums, kurā visi kosmosa kuģa apkalpes dalībnieki bija neprofesionāli kosmonauti. Nolaižamais aparāts uz Zemes atgriezās 18. septembrī, autonomā lidojumā pavadot nepilnas trīs dienas. Who is Jared Isaacman, the American billionaire who leads the SpaceX Inspiration4 mission breakinglatest.news, 2021-09-17 SpaceX announces first “free flyer” human spaceflight Eric Berger, arstechnica.com, 2021-02-02 Vikikrātuvē par šo tēmu ir pieejami multivides faili. Skatīt: Džēreds Aizekmens. Jared Isaacman Forbes (angliski) Jared Isaacman bjtonline.com (angliski) Джаред Айзекман astronaut.ru (krieviski)