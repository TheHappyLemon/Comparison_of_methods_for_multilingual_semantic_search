Alilspirts (propenols, CH2=CHCH2OH) ir vienkāršākais stabilais nepiesātinātais spirts (vinilspirts CH2=CHOH brīvā veidā nav pazīstams, jo uzreiz pārgrupējas par acetaldehīdu (sk. tautomērija)). Alilspirts ir bezkrāsains, ūdenī šķīstošs šķidrums ar etanolam līdzīgu smaržu nelielās koncentrācijās un asu sinepju smaku lielās koncentrācijās. Alilspirtu var iegūt, hidrolizējot alilhlorīdu, dehidrogenējot propanolu, kā arī glicerīna reakcijā ar skudrskābi vai skābeņskābi. Alilspirts, tāpat kā citi savienojumi ar dubultsaiti molekulā, var pievienot divus halogēna vai ūdeņraža atomus. Alilspirtu katalizatora (platīna vai niķeļa) klātienē var reducēt ar ūdeņradi līdz propanolam. Alilspirtu var oksidēt līdz akroleīnam vai akrilskābei, kas pierāda, ka tas ir pirmējais spirts ar dubultsaiti molekulā.