Ural jeb IMZ (krievu: Ирби́тский мотоцикле́тный заво́д) Krievijas motociklu marka. Motocikla nosaukums Ural aizgūts no Urāla kalniem, kuri atrodas Krievijas vidus rietumu daļā un kuri ģeogrāfiski Krieviju sadala divās pasaules daļās — Eiropā un Āzijā. Motociklu Ural vēsture sākās 1940. gadā, kad inženieri kopējot motociklu BMW R71 ar blakusvāģi, 1941. gadā izveidoja markas pirmo modeli M 72. Sākotnējās fabriku atrašanas vietas paredzēja Maskavā, Ļeņingradā (tagad Sanktpēterburga) un Harkivā (pilsēta Ukrainas ziemeļaustrumos), bet vēlāk Maskavas ražotni pārcēla uz Irbitu (krievu: Ирби́т), savukārt Ļeņingradas un Harkivas ražotni uz Ņižņijnovgorodu. Otrā pasaules kara laikā 1942. gada 25. februārī izgatavoja pirmo motociklu partiju. Kara laikā Sarkanajai armijai piegādāja 9799 M 72 motociklus, kur tos galvenokārt izmantoja izlūkošanas nodaļās un mobilajiem kareivjiem. Kopš rūpnīcas izveidošanas ir pārdoti vairāk nekā 3,2 miljoni Ural motociklu. Motociklus galvenokārt pārdeva PSRS iekšējā tirgū, un tas bija labi piemērots sliktajiem Krievijas ceļiem. Tos arī eksportēja uz Austrāliju, Franciju, Nīderlandi, Beļģiju, Spāniju, Grieķiju, Norvēģiju, Somiju, Zviedriju, Vāciju, Irānu, DĀR, Brazīliju, Urugvaju, Paragvaju un ASV. Motociklus plaši izmantoja bruņotie spēki un milicija. Ural motociklus aprīkoja ar divcilindru, četrtaktu, gaisa dzesēšanas opozitīvā tipa dzinējiem, četru pakāpju pārnesumkārbu un kardānpārvadu uz aizmugurējo riteni. Modeli M 72 ražoja no 1941. līdz 1960. gadam. Tam bija motors ar 750 cm³ lielu darba tilpumu, un tas spēja attīstīt līdz 22 ZS lielu jaudu. Aprīkots ar blakusvāģi, motocikls spēja sasniegt 85 km/h lielu ātrumu. M35 M35K M52 M53S M61 M62 M63 M63S M65 M66 M67 M72 M72K M73 M76A M77 M100 Cobra