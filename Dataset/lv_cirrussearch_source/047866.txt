Patriks Semijs Milss (angļu: Patrick Sammy Mills; dzimis 1988. gada 11. augustā Kanberā) ir Austrālijas basketbolists, spēlē saspēles vadītāja pozīcijā, Austrālijas izlases dalībnieks. 2024. gadā pārstāv Nacionālās basketbola asociācijas (NBA) klubu Atlantas "Hawks". Viņš ir 2014. gada NBA čempions Sanantonio "Spurs" sastāvā. Ar Austrālijas izlasi ieguvis bronzas medaļu 2020. gada olimpiskajās spelēs. P. Milss dzimis Austrālijas galvaspilsētā Kanberā. Viņa tēvs cēlies no Torresa šauruma salu pirmiedzīvotājiem, bet mātei ir Austrālijas aborigēnu izcelsme (viņa pieder pie "nozagtās paaudzes"). Skolas laikā līdztekus basketbolam P. Milss augstā līmenī spēlēja arī Austrālijas futbolu. No 2007. līdz 2009. gadam pārstāvēja NCAA koledžu Saint Mary's Kalifornijā. 2009. gada NBA draftā viņu Portlendas "Trail Blazers" izraudzījās ar kopējo 55. kārtas numuru otrajā kārtā. "Trail Blazers" sastāvā debitēja NBA, taču NBA lokauta laikā spēlēja Austrālijā, pārstāvot Melburnas "Tigers". Pēc tam spēlēja Ķīnā, Siņdzjanas "Flying Tigers". 2012. gada martā P. Milss kļuva par Sanantonio "Spurs" spēlētāju. Kluba sastāvā sasniedza 2014. gada finālsēriju, kurā tika pārspēta Maiami "Heat", tādējādi kļūstot par NBA čempioniem. "Spurs" sastāvā nospēlējis 10 sezonas, tās visas bijis komandas rezerves saspēles vadītājs, lielākoties laukumā mainot Toniju Pārkeru. Karjeras rezultatīvāko spēli aizvadījis 2012. gada 26. aprīlī, gūstot 34 punktus (kopā ar 12 rezultatīvām piespēlēm tas bija arī viņa pirmais double-duoble) uzvarā pār Goldensteitas "Warriors" (107—101). 2021. gada augustā P. Milss kā brīvas aģents noslēdza līgumu ar vienu no NBA Austrumu konferences labākajām komandām Bruklinas "Nets". 25. decembrī viņš atkārtoja karjeras rezultativitātes rekordu, iemetot 34 punktus uzvarā pār Losandželosas "Lakers" (122—115). 2023. gada 6. jūlijā P. Milss tika aizmainīts uz Hjūstonas "Rockets", bet divas dienas vēlāk viņu piecu komandu maiņas darījumā aizmainīja tālāk uz Oklahomasitijas "Thunder", bet vēl četras dienas vēlāk viņš nonāca Atlantas "Hawks" maiņas darījumā pret Taitai Vašingtonu, Rūdiju Geju un Usmanu Garubu un nākotnes drafta izvēli. Austrālijas basketbola izlases sastāvā trīs reizes uzvarējis Okeānijas čempionātā (2007, 2013, 2015). Piedalījies četrās olimpiskajās spēlēs (2008, 2012, 2016, 2020). 2012. gada Londonas olimpiskajās spēlēs P. Milss bija visa turnīra rezultatīvākais spēlētājs ar 21,2 punktiem vidēji spēlē (apsteidzot Kevinu Durantu no ASV izlases), bet Austrālijas izlase turnīru pabeidza 4. vietā. Šo pašu vietu kopā ar Austrālijas izlasi izcīnīja arī 2016. gada olimpiskajās spēlēs. Komandas līderis viņš bija arī 2020. gada olimpiādē, kas notika 2021. gada augustā Tokijā, kurā Austrālijas izlase pirmo reizi vēsturē izcīnīja olimpiskās medaļas, spēlē par bronzas medaļām pārspējot Slovēniju. P. Millss bija ne vien komandas kapteinis, bet arī komandas labākais spēlētājs. Izšķirošajā spēlē par bronzas medaļu viņš guva 42 punktus. 2020. gada vasaras olimpiskajās spēlēs P. Milss bija viens no Austrālijas delegācijas karognesējiem olimpisko spēļu atklāšanas ceremonijā. Vikikrātuvē par šo tēmu ir pieejami multivides faili. Skatīt: Petijs Milss. Olympedia profils (angliski) Basketball Reference NBA spēlētāja profils (angliski) NBA spēlētāja profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)