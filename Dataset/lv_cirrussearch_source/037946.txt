Andrējs Plēnkovičs (horvātu: Andrej Plenković, IPA: [ǎndreːj plěːŋkoʋitɕ]; dzimis 1970. gada 8. aprīlī) ir Horvātijas politiķis. Kopš 2016. gada viņš ir Horvātijas premjerministrs un partijas Horvātijas demokrātiskā savienība priekšsēdētājs. Andrējs Plēnkovičs dzimis Zagrebā. 1993. gadā viņš absolvēja Zagrebas Universitātes Juridisko fakultāti. Jau studiju laikā Plēnkovičs kā brīvprātīgais tulks darbojās Eiropas Komisjas misijā Horvātijā 1991. un 1992. gadā. Viņš arī iestājās Eiropas tieslietu studentu asociācijā (ELSA), un 1991. gadā kļuva par ELSA Zagrebas nodaļas prezidentu. 1992. gadā Plēnkovičs kļuva par ELSA starptautiskās komitejas prezidentu Briselē; iesaistījās dažādās starptautiskās aktivitātēs. 1992. gadā viņš nokārtoja eksāmenus Horvātijas Ārlietu ministrijas diplomātijas akadēmijā. No 1994. līdz 2002. gadam Andrējs Plēnkovičs strādāja Horvātijas Ārlietu ministrijā. No 2002. līdz 2005. gadam viņš bija Horvātijas misijas Eiropas Savienībā priekšsēdētāja vietnieks. No 2005. līdz 2010. gadam Plēnkovičs bija vēstnieka vietnieks Francijā. 2010. gadā Andrējs Plēnkovičs kļuva par valsts sekretāru Eiropas integrācijas lietās. Viņam bija nozīmīga loma referenduma kampaņā par iestāšanos Eiropas Savienībā. 2011. gadā Plēnkovičs iestājās partijā Horvātijas Demokrātiskā savienība (HDS). 2011. gada decembrī kā HDS pārstāvis tika ievēlēts Horvātijas parlamentā. No 2012. gada aprīļa līdz 2013. gada jūlijam Plēnkovičs bija viens no 12 Horvātijas novērotājiem Eiropas Parlamentā. 2013. gada 14. aprīlī notika Eiropas Parlamenta Horvātijas vēlēšanas, un Andrējs Plēnkovičs tika ievēlēts no valdošās koalīcijas saraksta. 1. jūlijā Horvātija iestājās Eiropas Savienībā, un Plēnkovičs sāka pildīt Eiropas Parlaments deputāta pienākumus. Viņš darbojās Budžeta komisijā. 2014. gadā Plēnkovičs kļuva par Eiropas Parlamenta ārlietu komitejas priekšsēdētāja vietnieku un parlamenta delegācijas locekli Euronest parlamentārajā asamblejā. Viņš vadīja parlamenta monitoringa misiju Ukrainas parlamenta vēlēšanās 2014. gadā. 2016. gada 16. jūnijā Horvātijas parlaments izteica neuzticību Tihomira Oreškoviča valdībai. Tā kā 30 dienu laikā neizdevās izveidot jaunu valdību, tika izsludinātas pirmstermiņa vēlēšanas. Jūlijā Andrējs Plēnkovičs tika ievēlēts par Horvātijas demokrātiskās savienības priekšsēdētāju. 11. septembrī parlamenta vēlēšanas vairāk balsu ieguva Plēnkoviča vadītā partija. 19. oktobrī tika apstiprināta Andrēja Plēnkoviča valdība. Vikikrātuvē par šo tēmu ir pieejami multivides faili. Skatīt: Andrejs Plenkovičs. Brockhaus Enzyklopädie raksts (vāciski) Andrej Plenković Personiskā vietne MEP Andrej Plenković Profils Eiropas Parlamenta vietnē