ASV Izlūkdienestu apvienība (United States Intelligence Community) ir nosaukums, ar kuru apzīmē visus ASV izlūkdienestus un tiem pakļautās iestādes, kuri strādā patstāvīgi un nepieciešamības gadījumos apvienojas kopīgu uzdevumu veikšanai. Apvienība veic civilo un militāro izlūkošanu, pretizlūkošanu un analītisko darbību, tās uzdevums ir ASV ārpolitikas un nacionālās drošības atbalsts. Izlūkdienestu apvienību kontrolē Nacionālās izlūkošanas direktora pārvalde (Office of the Director of National Intelligence), kuras vadītājs ir Nacionālās izlūkošanas direktors (Director of National Intelligence), kurš atrodas tiešā ASV prezidenta pakļautībā. ASV Izlūkdienestu apvienību dibināja ASV prezidents Ronalds Reigans 1981. gada 4. decembrī. Izlūkdienestu apvienība darbojas divu atsevišķu programmu ietvaros. Nacionālā (civilā) izlūkošanas programma, kā to noteic 1947. gada Nacionālās drošības likums (ar grozījumiem), attiecas uz visām programmām, projektiem un darbībām, kuras kopīgi nosaka Nacionālās izlūkošanas direktors un Savienoto Valstu departamenta vai aģentūras vadītājs vai Savienoto Valstu prezidents. Programmu pārrauga Nacionālās izlūkošanas direktors. Militārā izlūkošanas programma attiecas uz militāro departamentu programmām, projektiem un darbībām, kuras vērstas uz izlūkošanas informācijas iegūšanu, kuras vienīgais mērķis ir taktisko militāro operāciju plānošana un īstenošana. Programmu vada ASV Aizsardzības sekretāra vietnieks izlūkošanas jomā. Izlūkdienestu apvienības organizāciju kopumā nosaka 1947. gada Nacionālās drošības likums un izpildrīkojums 12333 (prezidenta izdots). Līdz 2004. gadam Izlūkdienestu apvienības vadītājs bija Centrālās izlūkošanas pārvaldes direktors. Pēc Izlūkošanas reformas un novēršanas likuma pieņemšanas (2004) Izlūkdienestu apvienības vadītājs ir Nacionālās izlūkošanas direktors, kurš ar nolikumu orgāniem izstrādā un ievēro nacionālās izlūkošanas programmas budžetu, uzstāda mērķus, prioritātes un norādījumus Izlūkdienestu apvienībai, vada nacionālās izlūkošanas informācijas ievākšanu, analīzi, izplatīšanu. Nacionālās izlūkošanas direktoram nav varas pār kādu no apvienības iestādēm, izņemot Nacionālās izlūkošanas direktora pārvaldi, tāpat viņš nepieņem darbā un neatvaļina no tā apvienības iestāžu darbiniekus, izņemot viņa pārvaldes darbiniekus. Katrai Izlūkdienestu apvienības iestādi kontrolē attiecīgā departamenta vadītājs, kurš ir pakļauts ASV prezidentam. Izlūkdienestu apvienības uzraudzību īsteno izpildvara un likumdevējvara. Izpildvaras uzraudzību pār izlūkdienestiem veic Prezidenta Izlūkošanas konsultatīvā padome (President's Intelligence Advisory Board), Izlūkdienestu apvienības vienotā padome (Joint Intelligence Community Council), ASV Galvenā inspektora pārvalde (Office of Inspector General), Vadības un budžeta pārvalde (Office of Management and Budget). ASV Kongresa uzraudzību pār izlūkdienestiem veic ASV Pārstāvju palātas Izlūkošanas pastāvīgā komiteja (United States House Permanent Select Committee on Intelligence) un ASV Senāta Izlūkošanas komiteja (United States Senate Select Committee on Intelligence). ASV Pārstāvju palātas Bruņoto spēku komiteja (United States House Committee on Armed Services) un ASV Senāta Bruņoto spēku komiteja izstrādā ikgadējus Aizsardzības departamenta izlūkdienestu budžeta likumprojektus. ASV Pārstāvju palātas Līdzekļu piešķiršanas komiteja (United States House Committee on Appropriations) un ASV Senāta Līdzekļu piešķiršanas komiteja (United States Senate Committee on Appropriations) izstrādā ikgadējus Izlūkdienestu apvienības budžeta likumprojektus. Dažādos gados Izlūkdienestu apvienības budžets ticis gan palielināts, gan samazināts; kopš 2015. gada Izlūkdiestu apvienības kopējais budžets ikgadu ticis palielināts. 2020. gadā Nacionālās izlūkošanas programmai tika piešķirti 62,7 miljardi ASV dolāru, Militārās izlūkošanas programmai tika piešķirti 23,1 miljardi ASV dolāru (kopā 85,8 miljardi). «ASV Izlūkdienestu apvienība». Google Arts & Culture. Arhivēts no oriģināla, laiks: 17.07.2021. Skatīts: 17.07.2021. «There’s more than the CIA and FBI: The 17 agencies that make up the U.S. intelligence community». Los Angeles Times. 17.01.2017. Skatīts: 18.07.2021. «United States Intelligence Community». en.wikipedia. Skatīts: 17.07.2021. «Executive Order 12333». intelligence.senate.gov. Skatīts: 17.07.2021. «Our organizations». intelligence.gov. Skatīts: 17.07.2021. «U.S. Intelligence Community Budget». Office of the Director of National Intelligence. Skatīts: 18.07.2021.[novecojusi saite]