Jērans Alberts Kazimirs Ērnrūts (Göran Albert Casimir Ehrnrooth, dzimis 1931. gada 6. aprīlī, miris 2015. gada 8. jūlijā) bija Somijas uzņēmējs. Bijis uzņēmuma Kymmene izpilddirektors, Nokia padomes priekšsēdētājs. Kazimirs Ērnrūts dzimis vēlākā bankas Pohjoismaiden Yhdyspankki izpilddirektora Jērana Ērnrūta ģimenē kā vecākais dēls. Jurista diplomu ieguva Helsinku universitātē. 1958. gadā Kazimirs Ērnrūts sāka strādāt ģimenes kontrolētā akmeņogļu un naftas tirdzniecības uzņēmumā Petko Ab Oy par izpilddirektoru. Ērnrūtam nobrieda konflikts ar valsts kontrolēto naftas pārstrādes uzņēmuma Neste izpilddirektoru Uolevi Rādi, līdz 1960. gadā viņš pārdeva pusi Petko kapitāldaļu British Petroleum. Uzņēmums pārdēvēts par BP-Petko Oy, un 1965. gadā pilnībā pārdots BP. 1962. gadā Ērnrūts sāka darboties kokapstrādes uzņēmumā Kaukas Oy Ab par menedžeru, un 1967. gadā kļuva par tā izpilddirektoru. 1986. gadā Kaukas apvienojās ar Kymi–Strömberg, un Ērnrūts kļuva par jaunā uzņēmuma Kymmene izpilddirektoru. Kazimirs Ērnrūts darbojās arī citu uzņēmumu padomēs: Suomen Yhdyspankki, Nokia (no 1992. līdz 1999. gadam bija Nokia padomes priekšsēdētājs), Finvest, EQ Online, Cargotec. No 2003. līdz 2009. gadam Ērnrūts bija sprāgstvielu ražotāja Forcit Oy padomes priekšsēdētājs. Vuorineuvos Casimir Ehrnrooth kansallisbiografia.fi Casimir Ehrnrooth[novecojusi saite] genealogics.org