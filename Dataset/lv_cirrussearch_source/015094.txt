OP ir Somijā lielākā finanšu pakalpojumu grupa. Tā darbojas banku jomā, nedzīvības un dzīvības apdrošināšanā. Galvenais birojs atrodas Helsinkos. Grupai Somijā ir vairāk nekā 4 miljoni klientu. Baltijas valstīs OP ir vairāk nekā 200 000 klientu. OP grupas pamatā ir vietējās kooperatīvās bankas, kurām pieder grupas centrālais uzņēmums OP Osuuskunnan. 2020. gad martā OP finanšu grupā bija 143 kooperatīvās bankas. Uzņēmuma logo attēlota stilizēta procentu zīme. Tajā var redzēt arī akronīmu op un ab kombināciju. Šī zīme izveidota 1970. gadā un ar nelielām izmaiņām to izmanto arī mūsdienās. 1891. gadā tika dibināts uzņēmums Palovakuutus-Osakeyhtiö Pohjola, kas nodarbojās ar ēku apdrošināšanu pret ugunsgrēkiem. 1903. gadā tika dibināts Osuuskassojen Keskuslainarahasto Osakeyhtiö, kas nodarbojās ar kredītiem. Pohjola akcijas sāka kotēt Helsinku biržā 1912. gadā, kad tā tika dibināta. 1922. gadā izveidota Vakuutusosakeyhtiö Eurooppalainen, lai apdrošinātu ceļojumus. 1970. gadā kooperatīvās kredītu biedrības tika pārveidotas par kooperatīvajām bankām. 1989. gadā OKO Pankki kļuva par publisku kapitālsabiedrību. 1991. gadā Igaunijā tika dibināts nedzīvības apdrošināšanas meitas uzņēmums. 1997. gadā tika reformēts grupas kooperācijas modelis. 2005. gadā OP Bank Group kļuva par Pohjola Group lielāko akcionāru. 2007. gadā grupa mainīja nosaukumu uz OP-Pohjola; OKO Pankki tika pārdēvēts par Pohjola Pankki. 2015. gada 1. janvārī OP-Pohjola grupa mainīja zīmolu uz OP. Grupas bankas tika pārdēvētas, pievienojot prefiksu OP. Bez tam Pohjola Pankki tika apvienots ar Helsingin OP Pankki bankā OP Pankki Oyj. Apdrošināšanas uzņēmums Pohjola Vakuutuksesta (Pohjola Insurance) kļuva par OP Vakuutus (OP Insurance). Saskaņā ar jauno stratēģiju koncentrēties uz klientu vajadzībām Somijā, 2017. gada 18. decembrī OP vienojās par meitas uzņēmuma Igaunijā Seesam Insurance AS pārdošanu Austrijas uzņēmumam Vienna Insurance Group. Seesam nodarbojās ar nedzīvības apdrošināšanu, un tam bija arī filiāles Latvijā un Lietuvā. Darījums tika pabeigts 2018. gada 31. augustā. OP apvieno vairāk nekā 140 neatkarīgas kooperatīvās bankas, kas ir vietējās depozītu bankas, kas nodarbojas ar bankas mazumtirdzniecības pakalpojumiem. Kooperatīvo banku centrālā institūcija ir OP grupas centrālais kooperatīvs (OP Osuuskunnan). Institūcijas galvenais uzdevums ir pārraudzīt un vadīt grupas dalībnieku biznesu kopēji pieņemtā stratēģijā. Grupas centrālā kooperatīva OP Osuuskunnan meitas uzņēmumi: OP Pankki Oy — finanšu grupa, kas nodarbojas ar bankas pakalpojumiem (grupas centrālā banka), nedzīvības apdrošināšanu un īpašumu pārvaldīšanu; OP-Palvelut Oy (OP-Services) — veic grupas uzņēmumu apkalpošanu; Helsingin OP Pankki Oyj (Helsinki OP Bank) — kooperatīvo banku grupa Helsinku reģionā; OP-Henkivakuutus Oy (OP Life Assurance Company) — veic grupas dzīvības un pensiju apdrošināšanu; OP-Rahastoyhtiö Oy (OP Fund Management Company) — pārvalda grupas kopējo kapitālu ; OP-Asuntoluottopankki Oyj (OP Mortgage Bank) — hipotēku banka; OP-Kotipankki Oyj — nodrošina nedrošo klientu kredītus, ieskaitot kredītus kredītkartēs; FD Finanssidata Oy — nodrošina grupas IT operācijas. Nedzīvības apdrošināšana: Pohjola Vakuutus Oy (Pohjola Insurance) — vispārējā apdrošināšana; A-Vakuutus Oy (A-Insurance) — komerctransporta, inženiertehnisko darbu un iekārtu apdrošināšana; Vakuutusosakeyhtiö Eurooppalainen — ceļojumu apdrošināšana. Pamatraksts: Seesam Insurance AS Latvijas filiāle 1993. gadā Pohjola Group un ASV AIG dibināja kopuzņēmumu Latvijas apdrošināšanas akciju sabiedrība FAMLAT (nosaukums veidots no Fin-American-Latvian). 1998. gadā uzņēmums pārdēvēts par Apdrošināšanas akciju sabiedrība Seesam Latvia (no Soumi-Eesti-American). Dzīvības apdrošināšanas jomai 1999. gadā dibināta Dzīvības apdrošināšanas akciju sabiedrība Seesam Life Latvia. 2004. gadā Pohjola pārpirka AIG daļas un Seesam pilnībā piederēja Pohjola grupai. 2008. gadā Austrijas Vienna Insurance Group nopirka Igaunijā reģistrēto Seesam Life, un līdz ar to arī Seesam Life Latvia. Seesam Latvia 2011. gadā reorganizēta par Seesam Insurance AS Latvijas filiāli. 2018. gada 31. augustā tika pabeigta OP meitas uzņēmuma Igaunijā Seesam Insurance AS pārdošana Austrijas uzņēmumam Vienna Insurance Group. Kopš 2004. gada Latvijā darbojās Somijas uzņēmuma Kesko meitas uzņēmuma K-Rahoitus Oy filiāle "K-Finance". 2008. gadā to nopirka Pohjola un pārdēvēja par Pohjola Oy filiāle Latvijā "Pohjola Finance". 2009. gadā tā likvidēta. 2008. gadā dibināta SIA Pohjola Finance. Tā darbojas izpirkumnomas tirgū. 2016. gada aprīlī Pohjola Finance pārdēvēta par SIA OP Finance. 2009. gadā dibināta Pohjola Bank plc filiāle Latvijā. Filiāle klientiem tika atklāta 2012. gada 6. septembrī. Tā savus pakalpojumus piedāvā tikai korporatīvajiem klientiem. 2016. gada 23. martā Pohjola Bank plc filiāle pārdēvēta par OP Corporate Bank plc filiāle Latvijā. Financial institutions and payment methods[novecojusi saite] «History». Arhivēts no oriģināla, laiks: 2014. gada 5. novembrī. Skatīts: 2012. gada 17. augustā. OP-Pohjola Group to renew brand: OP-Pohjola becomes simply OP[novecojusi saite] op.fi, 06.10.2014 Pārdod apdrošināšanas uzņēmuma Seesam akcijas Lelde Petrāne, Dienas Bizness, 2017. gada 18. decembris «OP-Pohjola Group Central Cooperative». Arhivēts no oriģināla, laiks: 2014. gada 5. novembrī. Skatīts: 2012. gada 17. augustā. SEESAM LATVIA, dzīvības apdrošināšanas akciju sabiedrība Lursoft SEESAM LIFE LATVIA, dzīvības apdrošināšanas akciju sabiedrība[novecojusi saite] Lursoft Seesam Insurance AS Latvijas filiāle Lursoft «Pohjola Finance». Arhivēts no oriģināla, laiks: 2014. gada 26. jūlijā. Skatīts: 2012. gada 17. augustā. Pohjola Finance, Pohjola Finance Oy filiāle Latvijā Lursoft Pohjola Finance, SIA Lursoft Pohjola Bank plc filiāle Latvijā [novecojusi saite] Lursoft Pohjola Bank atklāj Latvijas filiāli korporatīvajiem klientiem Jānis Rancāns, Dienas Bizness, 2012. gada 27. augusts OP vietne OP Bank Latvijas vietne