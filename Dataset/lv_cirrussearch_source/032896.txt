Skanderbega muzejs (albāņu: Muzeu Kombëtar Gjergj Kastrioti Skënderbeu) ir etnogrāfisks muzejs Albānijā, veltīts valsts nacionālajam varonim Skanderbegam. Muzejs atrodas Krujē, restaurētā Osmaņu impērijas laika cietokšņa pilī. Cietoksnis izturējis trīs ilgstošus turku aplenkumus 1450., 1466. un 1467. gadā. Cietokšņa nepieejamība palīdzēja Skanderbegam nosargāt Albāniju no Osmaņu impērijas iekarojumiem vairāk par divām desmitgadēm. Muzeja izveides ideju 1976. gadā ierosinājis albāņu vēstures profesors Alekss Buda. Muzeja ēku projektēja arhitekti Pranvera Hodža un Pirro Vaso. Celtniecības darbi sākās 1978. gadā, bet svinīgā atklāšana notika 1982. gada 1. novembrī piedaloties Albānijas darba partijas politbiroja locekļiem. Mūsdienās pils un tajā izvietotais muzejs kļuvuši par Albānijas tūrisma centru. Muzejā savākti kalti dzelzs izstrādājumi, akmens un koka gravīras, kartes, grafikas, stikla mākslas darbi un citi Skanderbega laika priekšmeti. Eksponāti izvietoti hronoloģiskā kārtībā. Šeit atrodamas Skanderbega personiskās lietas, tai skaitā precīza bruņu cepures ar kazas galvu kopija, kuras oriģināls atrodas Mākslas vēstures muzejā Vīnē. Periodā no maija līdz septembrim muzejs atvērts apmeklētājiem katru dienu (izņemot pirmdienas) no 09:00 līdz 13:00 un no 15:00 līdz 18:00. Biļetes cena — 200 Albānijas leki. Muzeja aprakts Albānijas ceļveža "Argophilia" mājas lapā Arhivēts 2017. gada 26. oktobrī, Wayback Machine vietnē. (angliski) «Gjergj Kastrioti Skenderbeg Museum of Krujë, Albania». National Geographic. Arhivēts no oriģināla, laiks: 2016. gada 8. maijā. Skatīts: 2016. gada 26. aprīlis. (angliski) Oficiālā majaslapa (albāniski) Skanderbeg Museum (Muzeu Kombetar Gj. Kastriot Skenderbeu) (angliski) Internal photograph, 2006.