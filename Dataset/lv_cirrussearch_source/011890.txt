Gundars Vētra (dzimis 1967. gada 22. maijā Ventspilī) ir bijušais latviešu basketbolists, un basketbola treneris. Spēlēja uzbrūkošā aizsarga un vieglā uzbrucēja pozīcijā. Viņš bija pirmais Latvijas basketbolists, kas spēlējis Nacionālajā basketbola asociācijā (NBA). 2023. gadā G. Vētra trenē Latvijas—Igaunijas Basketbola līgas komandu Tartu Ülikool Maks & Moorits, kā arī ir Latvijas sieviešu basketbola izlases galvenais treneris. G. Vētram ir divas meitas Laura un Ruta, kuras abas ir bijušas basketbolistes, spēlējušas NCAA čempionātā. Spēlētāja karjeru G. Vētra iesāka Rīgas VEF meistarkomandā, par kuras spēlētāju kļuva 1984. gadā. Dienesta laikā Padomju armijā pārstāvēja Sverdlovskas SKA, bet pēc tam atgriezās Latvijā un turpināja spēlēt VEF komandā. Spēlējis PSRS basketbola izlasē, ar kuru izcīnīja bronzas medaļu 1989. gada Eiropas čempionātā un sudraba medaļu 1990. gada Pasaules čempionātā Argentīnā. 1992. gadā plašu rezonansi Latvijā izpelnījās G. Vētras un Igora Miglinieka lēmums spēlēt nevis Latvijas basketbola izlasē, bet gan NVS izlasē, ar kuru viņš piedalījās 1992. gada vasaras olimpiskajās spēlēs Barselonā. Olimpisko spēļu turnīrā NVS izlase ieņēma 4. vietu. Šī iemesla dēļ G. Vētra nav pārstāvējis Latvijas basketbola izlasi. 1992.—1993. gada sezonā G. Vētra spēlēja Nacionālajā basketbola asociācijā (NBA) Minesotas "Timberwolves" komandā, kļūstot par pirmo basketbolistu no Latvijas pasaules spēcīgākajā līgā. G. Vētra NBA aizvadīja 13 spēles un savā rezultatīvākajā spēlē guva 17 punktus. Pēc spēlēšanas NBA G. Vētra atgriezās Latvijā, bet pēc tam spēlējis arī Krievijā (vairākas sezonas pārstāvējis tās spēcīgāko basketbola klubu Maskavas CSKA, ar ko četras reizes uzvarējis Krievijas Superlīgā), Turcijā un Itālijā. Spēlētāja karjeru noslēdza 2002. gadā Itālijas kluba Fabriano Basket sastāvā. Kā spēlētājs viņš basketbolā aizvadīja 16 gadus. Trenera karjeras sākumposmā strādājis ar vīriešu komandām, bet vēlāk pievērsies sieviešu basketbolam, kur kļuvis par Eiropas līmenī atzītu speciālistu. Uzreiz pēc spēlētāja karjeras beigām trenēja Latvijas Basketbola līgas (LBL) klubu "Barons/LMT", savā pirmajā sezonā kā trenerim sasniedzot LBL finālsēriju. Pēc vienas sezonas Krievijā viņš atgriezās Rīgā un vēlreiz vadīja "Barona" komandu, bet pēc neveiksmīgas sezonas pievērsās sieviešu basketbola komandu trenēšanai. Pēc 2010.—2011. gada sezonas noslēguma atstāja Jekaterinburgas UGMK galvenā trenera amatu, ko vadīja kopš 2009. gada janvāra. Pēc tam parakstīja līgumu ar LBL klubu BK Ventspils, ar kuru vēlreiz sasniedza LBL finālsēriju. 2012. gada maijā klubs paziņoja, ka sadarbību ar G. Vētru neturpinās. Kopš 2017. gada trenē Polijas komandu Gdiņas "Arka". 2021. gadā G. Vētra tika iecelts par Latvijas sieviešu basketbola izlases galveno treneri, bet par asistentiem Ainars Zvirgzdiņš, Mārtiņš Zībarts un Matīss Rožlapa. Izlasei izdevās aizvadīt 2023. gada Eiropas čempionāta kvalifikācijas turnīru bez zaudējumiem, pārliecinoši kvalificējoties finālturnīram. Finālturnīru Latvijas izlase noslēdza ar vienu uzvaru apakšgrupas spēlēs un 13. vietu turnīra noslēgumā. Pēc čempionāta tika paziņots, ka G. Vētra atgriežas pie vīriešu komandu vadīšanas un kļūs par viena no vadošajiem Igaunijas basketbola klubiem Latvijas—Igaunijas Basketbola līgas komandas Tartu Ülikool Maks & Moorits galveno treneri. Proballers. «Gundars Vetra, Basketball Player». Proballers (angļu). Skatīts: 2023-03-13. Vētra Jekaterinburgu atstāj ar sešiem tituliem, sportacentrs.com Gundars Vētra — septiņkārtējs Krievijas čempions, sportacentrs.com Latvijas basketbola vicečempionus 'Ventspils' turpmāk trenēs Vētra un Zībarts «BK "Ventspils" sadarbību ar Gundaru Vētru neturpinās». Bkventspils.lv. 2012. gada 28. maijā. Arhivēts no oriģināla, laiks: 2012. gada 30. maijā. Skatīts: 2012. gada 28. maijā. «Vētra apstiprināts Latvijas sieviešu basketbola izlases galvenā trenera amatā». Sportacentrs.com (latviešu). 2021-05-06. Skatīts: 2023-03-13. Vikikrātuvē par šo tēmu ir pieejami multivides faili. Skatīt: Gundars Vētra. Olympedia profils (angliski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Eurobasket trenera(-es) profils (angliski) Basketball Reference spēlētāja(-s) profils (angliski) RealGM Basketball profils (angliski) Jekaterinburgas "UGMK" profils (angliski)/(krieviski)