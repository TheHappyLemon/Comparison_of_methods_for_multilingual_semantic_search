Emīls Dīmers (vācu: Emil Joseph Diemer; 1908. gada 15. maijs, Rādolfcelle pie Bodenzē — 1990. gada 10. oktobris, Gengenbaha) bija Vācijas šahists. Piedzimis un izaudzis nelielā Bādenes pilsētiņā. 1931. gadā iestājies nacistu partijas rindās un kļuvis par tās aktīvu līdzgaitnieku. Piedalījies daudzos šaha turnīros, no kuriem vislielākos panākumus guvis Anglijas pilsētas Hastingsas jaungada turnīru blakusturnīros, kuros divas reizes uzvarējis (1935-36, 1936-37). Pēc Otrā pasaules kara mēģinājis publicēties šaha presē, sniegt simultānspēles seansus, tomēr ātri vien sapratis, ka viduvējam meistaram šādi nopelnīt iztiku ir grūti. 1951. un 1953. gados uzvarējis Bādenes šaha kausā. 1952. gadā bijis pirmais nelielā turnīrā Cīrihē. Visveiksmīgākais Dīmeram bijis 1956. gads, kad viņam izdevies uzvarēt vairākos otršķirīgos turnīros Nīderlandē, bet Beļģijas pilsētā Gentē ieņemt otru vietu aiz lielmeistara Alberika O'Kelli. Vēlākajos gados šos panākumus vairs nav izdevies atkārtot, kā rezultātā 1965. gadā Dīmers nonācis psihiatriskajā slimnīcā, un ārsti aizlieguši viņam spēlēt šahu. Tomēr 1976. gadā Dīmeram izdevies nospēlēt un pat uzvarēt Bādenes senioru meistarturnīrā. Šaha vēsturē iegājis ar to, ka 1932. gadā uzlabojis ASV šahista Armanda Blekmara atklātnes 1882. gadā piedāvāto gambīta ideju: 1. d4 d5 2. e4 exd4 3. Zc3 Zf6 4. f3. Mūsdienu šaha literatūrā atklātne ir nosaukta par godu abiem autoriem — Blekmara−Dīmera gambīts. A Life for Chess Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)