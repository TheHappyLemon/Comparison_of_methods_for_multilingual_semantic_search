Pakauša kauls (os occipitale) ir galvaskausa smadzeņu daļas nepāra kauls. Pakauša kauls veido galvaskausa mugurējo daļu un pamatni, kuras pamatnē atrodas lielā pakauša atvere (foramen magnum), caur kuru muguras smadzenes pāriet galvas smadzenēs. Tā ir vislielākā atvere galvaskausā. Pakauša kaulam ir četras daļas, kas norobežo lielo pakauša atveri (foramen magnum). Pakauša kaulam izšķir: pamata daļu (pars basilaris) - lielās atveres priekšā sānu daļas (partes laterales) - lielās atveres sānos pakauša kaula zvīņu (squama occipitalis) - uz mugurpusi no atveres Pamata daļa ir visbiezākā, atrodas uz priekšu no lielās atveres (foramen magnum). Pamata daļa ~18 gadu vecumā saaug ar spārnkaula ķermeni, izveidojot galvaskausa pamata kaulu (os basilare). Pamata daļai ir divas virsmas - smadzeņvirsma un ārējā virsma. Smadzeņvirsma ar turku sedlu muguru veido nogāzi (clivus), kā arī smadzeņvirsmas sānos atrodas akmenssinusa rieva (sulcus sinus petrosi inferioris). Ārējās virsmas vidū atrodas rīkles pauguriņš (tuberculum pharyngeum). Sānu daļas novietojas uz sāniem no lielās atveres (foramen magnum), to iekšējās malas ir gludas. Ārējā mala veido jūga ierobu (incisura jugularis), kuru mugurpusē norobežo jūga izaugums (processus jugularis). Mediāli no jūga izauguma kaula, smadzeņvirsmā ir S veida sinusa rieva (sulcus sinus sigmoidei). S veida sinusa rievas priekšpusē atrodas jūga pauguriņš, bet zem tā ir zemmēles nerva kanāls (canalis hypoglossi). Zem kanāla pakauša kaula ārējā virsmā ir pakauša locītavpaugurs (condylus occipitalis), kā mugurpusē ir locītavpaugura bedre (fossa condylaris). Locītavpaugurs veido savienojumu ar pirmo kakla skriemeli. Zvīņas daļa novietojas lielās atveres mugurpusē un tās malas ir robotas. Uz zvīņas daļas ārējās virsmas atrodas pakauša ārējais paugurs (protuberantia occipitalis externa), kas ir viegli sataustāms zem pakauša ādas. No šī paugura uz sāniem atiet augstākā un augšējā pakauša līnija (linea nuchae suprema et superior) pie kurām stiprinās kakla muskuļi. Zemāk, paralēli augšējām pakauša līnijām iet apakšējā pakauša līnija (linea nuchae inferior). Iekšējā virsmā ir krustveida pacēlums (eminentia cruciformis) - tas sadala iekšējo virsmu divās pāra bedrēs: apakšējās ir smadzenīši bedrītes, bet augšējās smadzeņu bedrītes. Krustveida pacēluma vidus ir stipri izvirzīts un veido iekšējo pakauša pauguru (protuberantia occipitalis interna). Vikikrātuvē par šo tēmu ir pieejami multivides faili. Skatīt: Pakauša kauls. Encyclopædia Britannica raksts (angliski)