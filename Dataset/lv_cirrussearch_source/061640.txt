Uzpūstais grīslis (latīņu: Carex rostrata) ir grīšļu dzimtas suga. Savvaļā tā ir plaši izplatīta arktisko, ziemeļu (boreālo) un kalnu apvidos. Latvijā suga bieži sastopama visā valsts teritorijā, mitrās pļavās un purvos, ūdenstilpju krastos, grāvjos un skrajos pārpurvotos mežos. Uzpūstais grīslis ir daudzgadīgs, 30-100 cm garš lakstaugs, kurš pieder dažādvārpu grīšļu grupai, jo tā sievišķajiem ziediem ir 3 drīksnas un augļa pūslītim ir skaidri nodalīts, divzobains knābītis. Augs ir zilganzaļš. Tā stublājs ir stāvs, gluds un trīsšķautņains. Lapas ir 0,2-0,5 cm šauras, stīvas, renesveida, garumā pārsniedz ziedkopu. Apakšējās lapu makstis ir sarkanīgas un šķeldrainas. Augam stublāja galotnē ir 1—3 vīrišķās vārpiņas. Ziedkopā ir 2—3 dievišķās vārpiņas, kuru diametrs ir 0,7-1 cm, tās ir stāvas, ar īsu kātiņu, atrodas zem vīrišķajām vārpiņām. Augļa pūslītis ir spīdīgs, dzeltenzaļš, 0,4-0,5 cm garš, garāks nekā pastrupā, dzeltenīgā segplēksne, pēkšņi sašaurināts divzobainā knābītī, no vārpiņas ass atstāv slīpi. Zied maijā un jūnija sākumā. «uzpūstais grīslis - Carex rostrata Stokes - Augi - Latvijas daba». www.latvijasdaba.lv. Skatīts: 2022-05-05.