Kotsu Zeme (angļu: Coats Land) ir dabas apgabals Austrumantarktīdā, Vedela jūras austrumu krastā. Krasts ietilpst trijās teritoriālajās pretenzijās, divas no kurām daļēji pārklājas: Norvēģijas Karalienes Modas Zemē (austrumu daļa), Britu Antarktiskajā teritorijā un Argentīnas Antarktīdā. Plešas no Stenkomas-Vilsas glečera austrumos (20º00´W) līdz Filhnera šelfa ledājam (36º00´W) rietumos. Piekraste nosacīti sadalīta divos reģionos: Kērda krasts un Luitpolda krasts. Daļu Kērda krasta piekrastes klāj Branta šelfa ledājs. Zemes dienviddaļā paceļas līdz 1875 m augstā Šekltona grēda. Krasta Zemes ziemeļaustrumu daļu 1904. gada 6. martā atklāja Skotijas Nacionālā antarktiskā ekspedīcija Viljama Brūsa vadībā un nosauca par godu tās sponsoriem Džeimsam un Endrū Kotsiem (James Coats, Andrew Coats). Kotsu zemē darbojas divas vissezonas polārstacijas: Apvienotās Karalistes Haleja (kopš 1956. gada) un Argentīnas Belgrano II (kopš 1979. gada). ASV Ģeoloģijas dienesta Ģeogrāfisko nosaukumu informācijas sistēma (USGS GNIS): Kotsu Zeme Koordinātas: 77°0′S 27°30′W﻿ / ﻿77.000°S 27.500°W﻿ / -77.000; -27.500