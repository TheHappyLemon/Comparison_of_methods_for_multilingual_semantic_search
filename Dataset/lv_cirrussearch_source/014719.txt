Lase Kukonens (somu: Lasse Kukkonen; dzimis 1981. gada 18. septembrī) ir bijušais somu hokejists, aizsargs, Somijas hokeja izlases dalībnieks. Karjeras laikā aizvadījis 159 spēles Nacionālajā hokeja līgā, taču karjeras lielāko daļu aizvadījis SM līgas komandā Oulu "Kärpät". Izlases rindās izcīnījis trīs olimpiskās un četras pasaules čempionātu medaļas. Profesionāļa karjeru Kukonens uzsāka 2000.—01. gada sezonā, kad debitēja SM līgas kluba Oulu "Kärpät" rindās. 2002.—03. gada sezonā, būdams vien 20 gadus vecs, Kukonens pildīja arī "Karpat" kapteiņa funkcijas. 2003.—04. gada sezonā hokejists devās uz Ziemeļameriku, debitējot NHL kluba Čikāgas "Blackhawks" rindās, taču 2004.—05. gada sezonas NHL lokauta laikā atgriezās Oulu, kopā ar klubu izcīnot līgas čempiones titulu. Arī 2005.—06. gada sezonu Kukonens aizvadīja "Karpat", taču 2006. gada vasarā otro reizi pārcēlās uz Ziemeļameriku, šoreiz nostiprinoties Čikāgas "Blackhawks" rindās. Sezonas izskaņā gan viņš tika aizmainīts uz Filadelfijas "Flyers" vienību, kuras sastāvā Kukonens aizvadīja vēl nākamās divas sezonas. 2009. gada vasarā hokejists pievienojās KHL vienībai Omskas "Avangard", piedaloties arī 2009. gada KHL Zvaigžņu spēlē. 2010.—11. un 2011.—12. gada sezonas aizsargs aizvadīja Magņitogorskas "Metallurg" sastāvā. 2013. gadā pievienojās SM līgas klubam Oulu "Kärpät". Kukonens kļuva par komandas kapteini. 2014., 2015. un 2018. gadā kopā ar komandu kļuva par Somijas čempionu. 2014. gadā Kukonens tika atzīts par visas līgas labāko aizsargu. 2020. gadā noslēdza karjeru. Somijas hokeja izlases rindās spēlējis četros Olimpisko spēļu turnīros, 2006. gadā izcīnot sudraba, bet 2010. un 2014. gadā — bronzas medaļas. Piedalījies arī 10 Pasaules čempionātos, tajos kopā ar izlasi izcīnot pilnu medaļu komplektu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)