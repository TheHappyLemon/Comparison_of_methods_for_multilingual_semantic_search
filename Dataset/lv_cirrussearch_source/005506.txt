Sardīniešu jeb sardu valoda ir romāņu grupas valoda, kurā runā lielākā daļa Sardīnijas salas iedzīvotāju, izņemot salas ziemeļu daļu, kur runā korsikāņu valodas dialektos un dažas rietumu piekrastes pilsētas, kur runā katalāņu un ligūriešu valodā. Salīdzinot ar citām romāņu valodām, sardīniešu valodā ir saglabājies visvairāk fonētisku un gramatisku elementu no latīņu valodas. Jūtama arī katalāņu un spāņu valodas ietekme. Galvenie sardīniešu valodas dialekti ir logudoriešu dialekts salas ziemeļu daļā un kampidāņu — dienvidu daļā. Galluriešu un sasāriešu dialekti Sardīnijas ziemeļos ir tuvāki korsikāņu nevis sardīniešu valodai. «Par pasaules valodu un valodu grupu nosaukumiem latviešu valodā». Latvijas Vēstnesis. 2006. gada 19. jūlijs. Skatīts: 2018. gada 12. martā.