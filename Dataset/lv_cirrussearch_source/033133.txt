Raimonds Vainšteins (angļu: Raymond Weinstein; dzimis 1941. gada 25. aprīlī Ņujorkā) ir ASV starptautiskais meistars šahā (1962). 1958. gadā uzvarējis ASV jauniešu šaha čempionātā. 1961. gadā bijis trešais ASV šaha čempionātā (aiz Roberta Fišera un Viljama Lombardi) un ieguvis tiesības piedalīties Pasaules šaha čempiona izcīņas cikla starpzonu turnīrā, kuras gan nav izmantojis. Sekmīgi pārstāvējis ASV komandu lielākajos komandu šaha turnīros: Pasaules šaha olimpiādēs piedalījies 1960. gadā un komandu vērtējumā izcīnījis sudraba medaļu; Pasaules studentu šaha čempionātā piedalījies 4 reizes (1960-1961, 1963-1964). Komandu vērtējumā izcīnījis zelta (1960) un sudraba (1961) medaļas, bet individuālajā vērtējumā 2 zelta (1960, 1961) medaļas. Par panākumiem turnīros FIDE 1962. gadā Vainšteinam piešķīrusi starptautiskā meistara (IM) nosaukumu. Ticis uzskatīts par talantīgu ASV jaunās paaudzes šahistu, tomēr 1964. gada ASV šaha čempionāts, kurā Vainšteins ieņēma 7. vietu, kļuva par pēdējo viņa īsajā šahista karjerā. Beidzis Bruklinas koledžu ar psiholoģijas bakalaura grādu, Vainšteins devās ceļojumā uz Eiropu. Šajā laikā viņam sāka attīsties garīgas novirzes, kuras vēlāk tika raksturotas kā šizofrēnija. Amsterdamā Vainšteins ticis arestēts par kāda universitātes profesora piekaušanu un deportēts uz ASV. Atrodoties psihiatriskajā slimnīcā, Vainšteins strīda laikā nogalināja savu vecāko istabas biedru. Pēc tiesas lēmuma ticis ieslodzīts slēgta tipa psihiatriskajā iestādē, kur pavada savu atlikušo mūžu. OlimpBase :: Men's Chess Olympiads :: Raymond Weinstein OlimpBase :: World Student Team Chess Championship :: Raymond Weinstein Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)