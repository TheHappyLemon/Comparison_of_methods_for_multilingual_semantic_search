Sebastjēns Lēbs (franču: Sébastien Loeb; dzimis 1974. gada 26. februārī Ageno, Elzasā, Francijā) ir franču autorallija pilots. Viņš ir vienīgais astoņkārtējais WRC pasaules čempions sporta veida vēsturē. Visus savus čempiona titulus un WRC uzvaras viņš ir izcīnījis kopā ar savu monegasku stūrmani Danielu Elenu. S. Lēbam pieder vairāki rekordi, tostarp, visvairāk izcīnītās uzvaras WRC posmos. Sākotnēji S. Lēbs bija vingrotājs. Viņš kļuva par vairākkārtēju Elzasas čempionu. Tikai 1995. gadā, 21 gada vecumā, viņš pievērsās autosacīkstēm. 2002. gadā viņš aizvadīja savu pirmo sezonu WRC sacīkstēs Citroën komandas sastāvā. Tosezon francūzim izdevās vienreiz uzvarēt. Jau savā otrajā sezonā S. Lēbs bija nopietns titula kandidāts, tomēr čempionāta izskaņā viņš zaudēja norvēģim Peteram Sūlbergam ar viena punkta starpību. 2004. gadā S. Lēbs jau dominēja WRC čempionātā un izcīnīja savu pirmo titulu. Viņš kļuva par čempionu arī gadu vēlāk, tomēr atlika tā izcīnīšanu. Pēc tam, kad avārijā gāja bojā Marko Mertina stūrmanis Maikls Pārks, S. Lēbs apzināti nopelnīja divu minūšu sodu un atkrita uz 3. vietu, zaudējot izredzes sakrāt pietiekami punktus titula izcīnīšanai Velsas rallijā. 2006. gadu Citroën pavadīja testējot jauno C4 WRC, tāpēc komanda nepiedalījās sacīkstēs. S. Lēbs brauca Citroën atbalstītajā Kronos komandā un kļuva par trīskārtēju čempionu. 2007. gadā S. Lēbs uzveica Markusu Grenholmu, kurš beidza savu karjeru, un kļuva par četrkārtēju čempionu - pirms tam to bija paveicis vienīgi Tomijs Mekinens. 2008. gadā S. Lēbs titulu garantēja priekšpēdējā rallijā, viņa galvenais konkurents sezonas gaitā bija Miko Hirvonens. 2009. gadā viņš kļuva par seškārtējo pasaules čempionu, sīvā konkurencē ar M. Hirvonenu uzvarot pēdējā rallijā Lielbritānijā, un kopvērtējumā apsteidzot konkurentu tikai par vienu punktu. 2010. gadā viņš uzvarēja jau septītajā Pasaules čempionātā un to pašu paveica arī 2011. gadā, otrajā vietā atstājot savu komandas biedru Sebastjēnu Ožjē.