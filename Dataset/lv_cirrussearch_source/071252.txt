Šis raksts ir par ciemu. Par citām jēdziena Roja nozīmēm skatīt nozīmju atdalīšanas lapu. Roja ir ciems Kurzemē, Talsu novadā. Rojas pagasta centrs. Atrodas Rīgas līča rietumu krastā, vietā, kur līcī ietek Rojas upe (ietekā atrodas Rojas osta), autoceļu P131 un P126 krustojumā, 37 km attālumā no novada centra Talsiem un 126 km no Rīgas. 2019. gadā Rojas osta bija septītā lielākā osta Latvijā pēc kravu apgrozījuma (47 100 tonnas). Rojas osta ir orientēta uz zvejniecību un jahtu tūrismu. Ciemā atrodas vidusskola, mūzikas un mākslas skola, bērnudārzs, Rojas kultūras centrs, bibliotēka, Jūras zvejniecības muzejs, sporta centrs, stadions, brīvdabas estrāde, Rojas luterāņu baznīca kā arī Rojas katoļu baznīca. Kopš 2011. gada Rojā norisinās vasaras kinofestivāls RojaL, kur filmas tiek demonstrētas arī uz ekrāna pludmalē. Vārda Roja cilme ir saistīta ar Rojas upes grīvas nosaukumu līvu valodā (brīvā tulkojumā — "Duļķupe"). Līdz 13. gadsimtam Rojas apvidus atradās līvu apdzīvotās Vanemas zemē. Rakstu avotos pirmo reizi minēta 1387. gadā Rīgas arhibīskapa ziņojumā kā osta un tirdzniecības centrs, kad tā kopā ar Roņu salu piederēja pie Rīgas domkapitula Dundagas draudzes novada. 1434. gadā novadu pievienoja Kurzemes bīskapijas zemēm. 16. gadsimtā Roja bija viena no trim Kurzemes ostām, kurām piešķīra tiesības sūtīt preces uz ārzemēm. 1582. gadā Rojā bija 25 mājas. Roja bija salīdzinoši reti apdzīvota Lubezeres muižas nomale — tā atradusies tālu no satiksmes ceļiem. 1873. gadā Rojā tika dibināta Lubezeres jūrskola. 19. gadsimta beigās un 20. gadsimta sākumā jūras piekrastē tika būvēti burinieki, attīstījās zvejniecība. Galvenais preču noiets — Talsi un Rīga. 1916. gadā tika izbūvēts šaursliežu dzelzceļš, kas savienoja Roju ar iekšzemi, un tika uzbūvēts arī pats pirmais tilts pār Rojas upi. 20. gadsimta 30. gados sākās zivjsaimniecības strauja attīstība. Līdz 1949. gadam Roja atradās Talsu apriņķa Lubezeres pagastā, savukārt ciema daļa otrpus Rojas upei — Ventspils apriņķa Dundagas pagastā. 1947. gadā Rojas apkārtnes zvejnieki nodibināja zvejnieku arteli "Staļina ceļš". 1962. gadā, apvienojoties zvejnieku arteļiem "Staļina ceļš" un "Viļņu lauzējs", tika izveidots zvejnieku kolhozs "Banga". 1950. gadā Roja kļuva par Rojupes ciema padomes centru. 1969. gadā Rojai piešķīra pilsētciemata tiesības. Roja kļuva par vienu no industriāli attīstītākajiem ciematiem Latvijā. Rojas un visa pagasta attīstība bija cieši saistīta ar zvejnieku kolhozu "Banga". 20. gadsimta otrajā pusē Roja bija otra lielākā Talsu rajona apdzīvotā vieta. 1990. gadā pilsētciemata statuss tika zaudēts. Vairāki zivju apstrādes uzņēmumi kļuva maksātnespējīgi. Kopš 1990. gada Roja ir Rojas pagasta centrs. Mūsdienās Rojā ir spēcīgas kultūras un sporta tradīcijas. Vasarā tiek svinēti Zvejnieksvētki, organizētas sporta nometnes bērniem. No 2008. līdz 2021. gadam Roja bija Rojas novada centrs. 2021. gada administratīvi teritoriālās reformas rezultātā Rojas novads tika iekļauts Talsu novadā. Esošajās robežās, pēc CSP un OSP datiem. Rojā dzimuši vai dzīvojuši: Gvido Zvaigzne (1958—1991), latviešu kinooperators, viens no 1991. gada janvāra barikāžu laika upuriem. Ivars Stonins (1971), latviešu aktieris. «Vietvārdu datubāze: Informācija par Roju». Latvijas Ģeotelpiskās informācijas aģentūra. Inguna Ukenābele. «Skaitļi un fakti: Eiropas ostās kravu apjomi aug, Latvijā – ne». lsm.lv. LETA, 2020. gada 21. janvāris. Skatīts: 2021. gada 27. decembris. Jau piekto gadu norisināsies kinofestivāls «RojaL» Latvijas pagasti. Enciklopēdija. Rīga : A/S Preses nams. 2001—2002. ISBN 9984-00-412-0. Rojas vēsture Skromule, Kristiāna (2013). "Kolektīvās saimniecības 1941.–1992. gadā". Talsu novada muzeja raksti I: 209. ISBN 978-9934-14-008-2. «Rojas pagasts | Talsi». Skatīts: 26/02/2024. OSP Vikikrātuvē par šo tēmu ir pieejami multivides faili. Skatīt: Roja.