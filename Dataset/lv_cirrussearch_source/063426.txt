Brūnganais baltmeldrs (latīņu: Rhynchospora fusca) ir grīšļu dzimtas suga. Savvaļā tā ir galvenokārt sastopama Rietumeiropā un Skandināvijas dienviddaļā. Atsevišķas atradnes ir arī Ziemeļamerikā. Latvijā brūnganais baltmeldrs ir sastopams ļoti reti, tikai valsts ziemeļrietumu daļā. Augi ir sastopami periodiski applūstošās ezeru palienēs un vigās; tie veido blīvas, monodominantas audzes vai nelielas grupas. Populācijas vērtējamas kā stabilas. Zināmās atradnes ir aizsargājamās teritorijās vai nomaļās, saimnieciski neizmantotās vietās. Suga ir ierakstīta Baltijas jūras reģiona Sarkanajā grāmatā un Latvijas Sarkanajā grāmatā 1. kategorijā. Brūnganais baltmeldrs ir daudzgadīgs, 10—30 cm garš lakstaugs ar ložņājošiem sakneņiem. Lapas ir šauras, sarveidīgas, 5—15 cm garas. Ziedi ir izvietoti zaru galā pušķveida ziedkopā. Ziedkopa parasti garāka nekā plata. Vārpiņā ir 5—10 ziedi. Segplēksnes ir brūnas. Augšējā seglapa vairākkārt garāka nekā ziedkopa. Apziednī ir 5 vai 6 matiņi, manāmi garāki nekā auglis — plakans riekstiņš ar apmatotu knābīti. Zied jūnijā un jūlijā. «brūnganais baltmeldrs - Rhynchospora fusca (L.) W.T.Aiton - Augi - Latvijas daba». www.latvijasdaba.lv. Skatīts: 2022-09-01. Vikikrātuvē par šo tēmu ir pieejami multivides faili. Skatīt: Brūnganais baltmeldrs. Encyclopædia of Life raksts (angliski)