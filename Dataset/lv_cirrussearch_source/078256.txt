Cesvaines pils (vācu: Schloss Seßwegen) ir historisma stilā celta muižas pils Cesvainē, kas atrodas blakus Cesvaines viduslaiku pils drupām. Pils ir izcils eklektisma paraugs, kurā sajaukušies gotikas, renesanses, romānikas un jūgendstila elementi. Pils būvēta no neapmestiem laukakmeņiem. Pilij ir U veida plānojums, pagrabstāvs un divi virszemes stāvi, kopā — trīs korpusi un apaļš donžona tipa tornis. Pašlaik šeit darbojas muzejs, muižas kompleksa ēkā apmeklētājiem pieejams vietējais tūrisma centrs. Ēka būvēta no 1890. līdz 1897. gadam pēc Cesvaines muižas īpašnieka Ādolfa Gerharda fon Vulfa pasūtījuma un pēc vācu arhitekta Hansa Grīzebaha projekta. Pēc Ādolfa Vulfa nāves pili uzrauga pārvaldnieki. 1919. gadā Ādolfa Vulfa dēls Vilhelms atļauj pilī ierīkot skolu. Izveido Cesvaines reālskolu un Cesvaines sieviešu ģimnāziju. 1920. gadā skolu pārņem Izglītības ministrija un pārdēvē to par Cesvaines Valsts vidusskolu. No 1921. gada skola apsaimnieko gan pili, gan arī staļļus, parku un dārzniecību. Padomju okupācijas laikā pilī turpina darboties skola, kas pilī turpināja darboties arī pēc neatkarības atgūšanas. 2002. gada 5. decembrī nepareizi izmantotas krāsns dēļ pilī izcēlās ugunsgrēks, un tā daļēji nodega. Pils atjaunošana turpinājās līdz 2022. gada februārim. Ar Eiropas Savienības līdzfinansējumu par gandrīz 1,9 miljonu eiro atjaunoja pils dakstiņu jumtu. Īstenojot pārrobežu sadarbības projektu "Kultūras un vēsturiskā mantojuma saglabāšana un veicināšana Latvijā un Krievijā" ar 1 711 930 eiro finansējumu, Lielā torņa Medību telpā atjaunoja kamīnu ar glazētiem podiņiem, kam ir vēstures pieminekļa nozīmes statuss. Veica arī balles zāles griestu plafona mākslinieciskās apdares konservāciju, ēkas otrajā stāvā izbūvēja vestibilu ar konferenču zāli un telpu darbiniekiem, bet labā spārna pagrabā atjaunoja un pielāgoja telpas ēdināšanas pakalpojumiem. Cesvaines pils griestu rotājumi Cesvaines viduslaiku pils Mārtiņš Galenieks (2003. gada 18. janvāris). "Cesvaines pils aizdegusies no nepareizi izmantotās krāsns". Diena. Atjaunināts: 2009. gada 23. septembrī. Linda Vanaga. «Cesvaines pils atdzimšanas stāsts turpinās…». Cesvaines apvienības pārvalde, 2020. gada 14. janvāris. Skatīts: 2021. gada 15. decembrī. jauns.lv 2022. gada 12. februārī Cesvaines pils Pilis.lv Koordinātas: 56°58′9″N 26°18′45″E﻿ / ﻿56.96917°N 26.31250°E﻿ / 56.96917; 26.31250