Gemini 9A jeb Gemini IX-A bija ASV NASA programmas Gemini kosmosa kuģa Gemini pilotējams lidojums. Palaists 1966. gada jūnijā. Veica trīs dienu lidojumu. Kuģa Gemini apkalpe augšupceļā un lejupceļā: Sākotnēji Gemini 9A pamatapkalpē bija apstiprināti Eliots Sī (komandējošais pilots) un Čārlzs Basets (pilots). 1966. gada 28. februārī Sī un Basets lidoja uz Sentluisu, lai inspicētu kosmosa kuģi Gemini 9. Sliktu laikapstākļu dēļ lidlaukā bija ierobežota redzamība, un nolaižoties lidmašīna ietriecās montāžas ēkā. Abi astronauti gāja bojā. Par Gemini 9 jauno apkalpi kļuva dublieru apkalpe Tomass Stefords un Jūdžīns Sernans. Savukārt dublieru apkalpe pārcelta no Gemini 10. Dublieru apkalpe: Džeimss Lovels, komandējošais pilots Edvins Oldrins, pilots Gemini 9 bija plānots saslēgties ar Agena Target Vehicle (ATV). Šāda saslēgšanās jau bija veikta misijā Gemini 8, bet toreiz neizdevās izpildīt visus uzdevumus ATV vadības sistēmas kļūdas dēļ. Otrs galvenais uzdevums bija pilotam veikt iziešanu kosmosā. Tās laikā vajadzētu izmēģināt astronauta manevrēšanas ierīci AMU. Gemini 9 saslēgšanās mērķis Agena Target Vehicle GATV 5004 tika palaists 1966. gada 17. maijā, bet nesējraķetes kļūmes dēļ tas nesasniedza orbītu. Līdz ar to tika atcelts Gemini 9 starts, kas bija plānots pēc 100 minūtēm. Lai varētu izpildīt plānotos uzdevumus, ATV vietā McDonnell Aircraft izstrādāja jaunu saslēgšanās mērķi Augmented Target Docking Adapter (ATDA). Gemini 9 misija tika pārveidota par Gemini 9A. ATDA tika palaists orbītā 1. jūnijā. Pēc starta telemetrija rādīja, ka raķetes plūsmvirzis nav pareizi atvēries. Aptuveni 100 minūtes pēc ATDA palaišanas bija jāstartē Gemini 9A. Pirmsstarta atskaites laikā radās problēmas ar starta kontroles iekārtām, un kosmosa kuģa palaišana tika atlikta par 48 stundām.Gemini 9A tika palaists 1966. gada 3. jūnijā 13:39:33 UTC ar nesējraķeti Titan II GLV no Kanaveralas zemesraga Gaisa spēku stacijas starta laukuma LC-19. Gemini 9A veica manevru sēriju un pietuvojās ATDA. Astronauti ieraudzīja, ka tas lēni rotē ar neatdalījušos raķetes plūsmvirzi, kas atgādināja atvērtu žokli. Viņi to nodēvēja par "dusmīgo aligatoru". Tika secināts, ka saslēgšanās ar ATDA var būt bīstama kosmosa kuģim. Tā vietā tika veikti manevri, simulējot Mēness moduļa tuvošanos. Trešajā dienā Jūdžīns Sernans veica iziešanu kosmosā. Viņam bija jāizmēģina mugursomas veida manevrēšanas ierīce AMU. Tā bija izvietota kosmosa kuģa pakaļgalā, tāpēc Sernanam bija jādodas tai pakaļ. Pārvietošanās viņam sagādāja grūtības un pulss sasniedza 180 sitienus minūtē. Viņš svīda un aizmiglojās sejas aizsargstikls. Sernans bija noguris, un bija risks turpināt ar AMU izmēģinājumiem. Stefords pavēlēja viņam atgriezties priekšlaicīgi. Nolaišanās notika 1966. gada 6. jūnijā 14:00:23 UTC Atlantijas okeānā, 700 metrus no aprēķinātās nosēšanās vietas. On The Shoulders of Titans: A History of Project Gemini. Attempted Launches Gemini-IX-A (9) Arhivēts 2009. gada 19. janvārī, Wayback Machine vietnē. NASA On The Shoulders of Titans: A History of Project Gemini Arhivēts 2003. gada 7. decembrī, Wayback Machine vietnē. Gemini 9A Encyclopedia Astronautica Gemini 9 Encyclopedia Astronautica