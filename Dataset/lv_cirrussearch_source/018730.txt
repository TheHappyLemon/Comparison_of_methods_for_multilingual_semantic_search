Dainu skapis ir skapis, kurā glabājas latviešu folklorista Krišjāņa Barona apkopotās latviešu tautasdziesmas. Tas ir 160 cm augsts, 66 cm plats un 42 cm dziļš. Skapis ticis izgatavots 1880. gadā Maskavā pēc paša Barona veidotā zīmējuma. Dainu skapim ir divas daļas. Abām daļām ir 35 atvilktnes, katrā no tām ir 20 nodalījumi, katrā no kuriem var tikt saliktas 150—200 papīra lapiņas, kas bija 3×11 cm lielas. Skapja apakšdaļā esošajās trīs lielajās atvilktnēs tiek glabāti arhīva materiāli. Dainu skapī atrodas 268 815 lapiņas ar četrām līdz astoņām tautasdziesmas rindām uz katras no tām, tāpat tikuši pierakstīti arī citi teksti, piemēram, mīklas un sakāmvārdi. Pēc autora nāves skapis glabājās Rīgā pie viņa radiniekiem, 1941. gadā tas tika pārvietots uz latviešu folkloras krātuvi, 1946. gadā — Latvijas Zinātņu akadēmijas Literatūras, folkloras un mākslas institūtu, 1998. gadā — Latvijas Universitātes Literatūras, folkloras un mākslas institūtu, 2014. gadā — Latvijas Nacionālās bibliotēkas galveno ēku. Pašam Dainu skapim ir divas kopijas: Barona muzejā Latvijā un bijušajā Stankeviču muižā, Krievijā, kur viņš arī sāka darbu pie tautasdziesmu kārtošanas. 1997. gadā tika sākts darbs pie skapja satura digitalizācijas, kopš 2002. gada tā saturs pilnībā ir pieejams internetā. 2001. gadā Dainu skapis tika iekļauts UNESCO programmas "Pasaules atmiņa" reģistrā. Latvijas enciklopēdija. 2. sējums. Rīga : Valērija Belokoņa izdevniecība. 2003. 106. lpp. ISBN 9984-9482-2-6. «Dainu skapis». Atmina.unesco.lv. Arhivēts no oriģināla, laiks: 2020. gada 22. februārī. Skatīts: 2013. gada 13. aprīlī. «FOTO: Uz Gaismas pili pārved Dainu skapi». Diena. Skatīts: 2017. gada 17. oktobrī. «Krišjāņa Barona Dainu skapis». Lfk.lv. Arhivēts no oriģināla, laiks: 2007. gada 12. maijā. Skatīts: 2013. gada 13. aprīlī. «Par Dainu skapi». Dainuskapis.lv. Skatīts: 2013. gada 13. aprīlī. Oficiālā tīmekļa vietne