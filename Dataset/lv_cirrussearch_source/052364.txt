Lielais Ābols (angļu: The Big Apple) ir Ņujorkas pilsētas iesauka. Iesauku 1920. gados popularizēja New York Morning Telegraph sporta žurnālists Džons J. Ficdžeralds, kas to izmantoja, rakstot par zirgu skriešanās sacensībām. 1920. gadu beigās iesauku, rakstot par Ņujorku, sāka izmantot arī citi rakstnieki. 1930. gados ieguldījumu iesaukas izmantošanā deva džeza mūziķi, kas to iekļāva dziesmu tekstos kā atsauci uz Ņujorku. 30. gados populāra kļuva arī dziesma un deja, saukta par The Big Apple. Līdz 1950. gadam iesauku izmantoja diezgan bieži, bet vēlāk to sāka uzskatīt par novecojušu un vairs tik bieži neizmantoja. 1970. gadu sākumā, pilsētas saimniecības lejupslīdes laikā, tās iedzīvotāji sāka atkārtoti lietot Lielā Ābola iesauku kā atgādinājumu par Ņujorkas agrāko bagātību un varenību. Iesaukai atgūstot popularitāti, to kā oficiālo pilsētas iesauku sāka izmantot Ņujorkas oficiālā mārketinga un tūrisma organizācija, lai popularizētu Ņujorku tūristiem. Radītā iesaukas kampaņa bija veiksmīga, un kopš tā laika tā ir saglabājusi popularitāti. 1997. gadā Ņujorkas pilsētas dome kā pateicību Ficdžeraldam par iesaukas popularizēšanu 54. ielas un Brodvejas dienvidrietumu stūri nosauca par Big Apple Corner. Šis stūris tika izvēlēts tāpēc, ka Ficdžeralds no 1934. līdz 1963. gadam dzīvoja ēkā, kas atrodas uz šī stūra. “Big Apple” song by Bob Emmerich “Big Apple” in the 1930s