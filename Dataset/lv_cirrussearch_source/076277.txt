Mazais jakāns (Microparra capensis) ir jakānu dzimtas (Jacanidae) bridējputnu suga, kas ir vienīgā mazo jakānu (Microparra) ģintī. Tam ir plašs izplatības areāls Āfrikā uz dienvidiem no Sahāras. To var sastapt Angolas, Botsvānas, Burkinafaso, Burundi, Kamerūnas, Centrālāfrikas Republikas, Čadas, Kongo Demokrātiskās Republikas, Kotdivuāras, Etiopijas, Kenijas, Malavi, Mali, Maurīcijas, Mozambikas, Namībijas, Nigēras, Nigērijas, Ruandas, Sjerraleones, Dienvidāfrikas, Sudānas, Svatini, Tanzānijas, Ugandas, Zambijas un Zimbabves tropu biomās; purvainās, aplūdušās vietas, dīķos, ezeros, dažādās saldūdens ūdenstilpēs, kurās aug peldoši ūdensaugi. Mazā jakāna ķermeņa garums ir apmēram 16 cm, svars 41 g, tas ir vismazākais visā jakānu dzimtā (salīdzinājumam pārējie jakāni parasti ir 20—30 cm lieli). Kā visiem jakāniem, arī mazajam jakānam ir garas kājas ar gariem pirkstiem un nagiem, kas ļauj tam staigāt pa peldošo ūdensaugu lapām. Apspalvojums mazajam jakānam ir dzeltenbrūns ar baltu vēderu, kaklu un galvu. Galvas virsa oranža, kakla aizmugure un pleci dzelteni, arī vēders reizēm dzeltenīgs. Uz acīm tumši brūna, šaura josla. Knābis brūns, kājas zaļas. Spārnu lidspalvas tumši brūnā krāsā, astes virspuse oranža. Mazais jakāns ne tikai var staigāt pa ūdensaugiem, bet arī var peldēt. Tas pamatā barojas ar kukaiņiem, piemēram, tauriņiem, bitēm, lapsenēm, siseņiem un skudrām. Tas medī nelielas zivis, krabjus, garneles un citus ūdens iemītniekus. Šī ir vienīgā jakānu suga, kuras mātītes un tēviņi veido monogāmus pārus. Tiem ir ligzdošanas teritorija, kas tiek aizsargāta no citiem jakānu pāriem. Abi dzimumi piedalās olu perēšanā un mazuļu audzināšanā. IUCN: Microparra capensis «Lesser Jacana | Microparra capensis | Birds & Birding Southern Africa, Roberts». Arhivēts no oriģināla, laiks: 2008. gada 20. novembrī. Skatīts: 2009. gada 16. aprīlī. Lesser jacana: Information from Answers.com «Microparra capensis (Lesser jacana)». Arhivēts no oriģināla, laiks: 2015. gada 10. oktobrī. Skatīts: 2009. gada 16. aprīlī. BIrdLife: Lesser Jacana Microparra capensis Arhivēts 2009. gada 4. janvārī, Wayback Machine vietnē. IBC: Lesser Jacana (Microparra capensis) Arhivēts 2009. gada 13. aprīlī, Wayback Machine vietnē. Biodiversity: Microparra capensis (Lesser jacana) Arhivēts 2015. gada 10. oktobrī, Wayback Machine vietnē.