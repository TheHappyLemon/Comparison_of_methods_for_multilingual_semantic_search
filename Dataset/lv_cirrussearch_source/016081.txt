Hanka (arī Hankas ezers; krievu: озеро Ханка, ķīniešu: 興凱湖 — Xīngkǎi Hú) ir liels ezers uz Ķīnas (Heilundzjanas province) un Krievijas (Piejūras novads) robežas. Lielākais ezers Ziemeļaustrumu Āzijā. No ezera kopējās platība (4190 km²) Krievijas teritorijā atrodas 3030 km² un Ķīnas teritorijā — 1150 km². Ezers pieder Amūras upes baseinam. 97% ezera sateces baseina atrodas Krievijas teritorijā. Ezers sastāv no diviem nodalītiem baseiniem, mazāko no tiem, kurš atrodas ezera ziemeļu daļā Ķīnas teritorijā, atdala ap 10 m augsta smilšu grēda. Ezera piekraste ir purvaina, jo sevišķi lieli purvāji atrodas ziemeļrietumos. No ezera iztek Sungačas upe uz Usūri. Ūdens aprites laiks ir ap 1 gadu. Vidējais ezera tilpums ir 18,3 km², maksimālais tilpums — 22,6 km². Lietus līst galvenokārt vasarās, 750 mm nokrišņu gadā. Ezera piekrastē atrodas putniem ļoti nozīmīgs mitrājs un tāpēc Ķīnas pusē ir nodibināts nacionālais dabas rezervāts, bet Krievijas pusē — Hankas ezera dabas rezervāts. Hankas ezers ar apkārtējiem mitrājiem ir ļoti iespaidīgs dabas piemineklis, kam ir ļoti liela potenciāla ekotūrisma nozīme. Neolītā Hankas ezera krastos atradās Bohai kultūra. Ezers aprakstīts V. Arseņjeva romānā «Dersu Uzala». Vikikrātuvē par šo tēmu ir pieejami multivides faili. Skatīt: Hanka. Encyclopædia Britannica raksts (angliski) Krievijas Lielās enciklopēdijas raksts (krieviski) Hankas rezervāts (krieviski) Hankas ezera flora un fauna (krieviski)