1991. gada Pasaules sieviešu šaha čempionāts sastāvēja no vairākiem posmiem — zonālie turnīri, starpzonu turnīri, pretendentu turnīrs un mačs par pasaules čempiones nosaukumu. Mačā par pasaules šaha čempiones nosaukumu pretendente Sje Dzjuņa uzvarēja šī titula īpašnieci Maija Maiju Čiburdanidzi un kļuva par septīto pasaules čempioni. Kvalifikācijas procesa ietvaros 1990. gada vasarā notika divi starpzonālie turnīri, viens jūnijā Azovā un otrs - jūnijā un jūlijā kalnu kūrortā Genting Highlands 35 km no Malaizijas galvaspilsētas Kualalumpuras. Tajos piedalījās labākās spēlētājas no katras FIDE zonas, kopumā 36 dalībnieces. No katra starpzonu turnīra pretendentu turnīram kvalificējās trīs pirmo vietu ieguvējas. Kahiani un Gaļļamova dalīja pirmo vietu Azovā, par puspunktu apsteidzot Kļimovu. Līdz ar to šīs visas trīs Azovas turnīra šahistes bija nodrošinājušas sev ceļazīmi dalībai pretendentu turnīrā. Kūrortā Genting Highlands spēlētajā turnīrā uzvarēja 49 gadus vecā pasaules eksčempione Gaprindašvili par vienu punktu apsteidzot 30 gadus jaunāko, ķīniešu jauno zvaigzni Sje Dzjuņu. Atlikušo trešo ceļazīmi ieguva Mariča, kas papildus mačā uzvarēja Gurieli ar rezultātu 3:2. Sešām pretendentu turnīrā spēlētājām, kas kvalificējās no zonāliem turnīriem, pievienojās iepriekšējā cikla pretendentu turnīra (Chaltubo, 1988) divu pirmo vietu ieguvējas Joseliani un Ahmilovska. Līdzīgi kā iepriekšējā ciklā, par tiesībām spēlēt maču ar pasaules čempioni, pretendentes sacentās apļa turnīrā, bet šoreiz viņas spēlēja tikai vienu apli. Turnīrs notika 1990. gada oktobrī Boržomi. Nedaudz negaidīti divdesmit gadu vecās ķīniete Sje Dzjuņa un serbiete Alisa Mariča apsteidza pārējās titulētās pretinieces un dalīja pirmo vietu. Papildmačā, kuru spēlēja Belgradā un Pekinā 1991. gada februārī, uzvarēja Sje Dzjuņa (4½ : 2½) un ieguva tiesības cīnīties mačā par pasaules čempiones nosaukumu. Pasaules čempiones M. Čiburdanidzes un pretendentes Sje Dzjuņas mačs notika no 1991. septembri Manilā. Mača rezultāts bija pārsteigums šaha pasaulei. Maz pazīstama ķīniešu pretendente uzvarēja 4 partijās, zaudējot tikai divās, un kļuva par pasaules čempioni, pārtraucot Čiburdanidzes trīspadsmit gadus ilgušo valdīšanu pasaules čempiones tronī. Meļihovs, N.. "Amazones Azovā". Šahs (19—20/1990): 1.—3. lpp. «World Chess Championship (women) : 1990 Azov Interzonal Tournament». Mark-weeks.com. Skatīts: 2018-09-29. Klovāne, A.; Gipslis, A. "No kuģa uz balli. Starpzonu turnīrs Kualalumpurā 1990. gadā". Šahs (19—20/1990): 3.—5. lpp. World Chess Championship (women) : 1990 Genting Highlands Interzonal Tournament. Mark-weeks.com. Atjaunināts: 2012-02-08. «World Chess Championship (women) : 1991 Borzomi Candidates Tournament». Mark-weeks.com. Skatīts: 2018-09-30. «World Chess Championship (women) : 1991 Xie - Chiburdanidze». Mark-weeks.com. Arhivēts no oriģināla, laiks: 2012-01-30. Skatīts: 2018-09-28.