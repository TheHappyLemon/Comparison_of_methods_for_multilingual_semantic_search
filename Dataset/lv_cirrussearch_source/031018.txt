Berlīnes plejāde (arī "Berlīnes skola") bija 19. gadsimta trīsdesmitajos gados izveidojusies septiņu Berlīnes labāko šahistu grupa, kas būtiski ietekmēja šaha teorijas attīstību un tā popularitātes pieaugumu Vācijā. Šīs septiņas šaha "zvaigznes" bija: Ludvigs Bledovs (1795−1846) − matemātikas profesors, Berlīnes šaha biedrības vadītājs un plejādes dibinātājs. Kārlis Šorns (1803−1850) − gleznotājs. Bernhards Horvics (1808−1885) − gleznotājs un šaha profesionālis. Kārlis Maiets (1810−1868) − advokāts un tiesnesis. Vilhelms Hanšteins (1811−1850) − jurists. Pauls Rūdolfs fon Bilguers (1815-1840) − armijas leitnants, grāmatas "Šaha spēles rokasgrāmata" idejas autors. Tassilo fon der Laza (1817−1899) − Prūsijas sūtnis un šaha grāmatu kolekcionārs. Visi viņi bija Vācijā vadošās Berlīnes Šaha biedrības biedri. Grupa divreiz nedēļā sapulcējas, lai nodarbotos ar šaha atklātņu analīzēm. Šeit gūtās atziņas tika apkopotas grāmatā "Handbuch des Schachspiels". Daudzi tā laika labākie šahisti brauca uz Berlīni, lai piedalītos plejādes pētījumos un gūtu sev labumu no tās atklājumiem. Viesu vidū bija Ādolfs Andersens, Maksis Lange, Žans Difrens, Kārlis Janišs un citi. Raksts "Berlin Pleiades" vietnes Logical Chess nodaļā Chess Trivia Arhivēts 2008. gada 9. maijā, Wayback Machine vietnē. (angliski) Tassilo fon der Lazas grāmata: Berliner Schach-Erinnerungen, Leipzig 1859. (vāciski)