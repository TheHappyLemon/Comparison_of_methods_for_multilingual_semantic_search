Milošs Formans (čehu: Miloš Forman; īstajā vārdā Jans Tomāšs Formans (Jan Tomáš Forman); 1932. gada 18. februāris — 2018. gada 14. aprīlis) bija čehu režisors, scenārists un profesors. Milošs Formans piedzima 1932. gadā Čāslavā. Viņš bija jaunākais no trim brāļiem. Viņa tēvs, kas bija ebrejs, Pirmā pasaules kara rezervists un universitātes pasniedzējs, tika arestēts par aizliegtu grāmatu izplatīšanu saviem studentiem. Māte, kas piederēja pie protestantiem, tika arestēta pēc vietējā pārtikas veikala apmeklējuma, kurā tika atrasta anti-nacistiska propaganda. Abi vecāki mira koncentrācijas nometnēs, kad Milošam bija 10 gadi. Viņš dzīvoja pie radiniekiem, bet pēc Otrā pasaules kara, kad Čehoslovākija nonāca Padomju Savienības ietekmē, Formans pārcēlās uz internātskolu un vēlāk mācījās Prāgas Kinoakadēmijā. Viņš palīdzēja nodibināt Čehoslovākijas «jaunā viļņa» grupu, kas veidoja dokumentālās filmas par dzīves realitāti aiz dzelzs priekškara. Formans kļuva pazīstams ar savu debijas filmu Black Peter (1964). Viņa nākamās filmas Loves of a Blonde (1965) un "Ugunsdzēsēju balle" (The Firemen's Ball, 1967) jau tika nominētas Amerikas Kinoakadēmijas balvām kategorijā "Labākā filma svešvalodā". Formans kļuva par vienu no ievērojamākajiem Čehoslovākijas «jaunā viļņa» režisoriem. Līdz 1968. gadam, kad Čehoslovākijā tika ievests PSRS karaspēks, dzīvoja un strādāja dzimtenē. 1968. gadā emigrēja uz Austrāliju, pēc tam pārcēlās uz ASV. 1971. gadā iznāca Formana režisētā filma Taking Off. Pēc pārcelšanās uz ASV divas no viņa režisētajām filmām ieguva lielu ievērību: "Kāds pārlaidās pār dzeguzes ligzdu" (1975; saņemtas 5 Amerikas Kinoakadēmijas balvas no 9 nominācijām) un "Amadejs" (1984; saņemtas 8 Amerikas Kinoakadēmijas balvas no 11 nominācijām). Par abām filmām Formans saņēma Amerikas Kinoakadēmijas balvu kā labākais režisors. "Kāds pārlaidās pār dzeguzes ligzdu" ir otrā filma, kas saņēmusi Amerikas Kinoakadēmijas balvu visās piecās lielajās nominācijās ("Labākā filma", "Labākais aktieris", "Labākā aktrise", "Labākais režisors", "Labākais scenārijs"). Vēlreiz labākā režisora balvai Formans ticis nominēts par filmu "Nācija pret Leriju Flintu" (1996). Formans tāpat ir saņēmis Zelta globusa, Kannu kinofestivāla, Berlīnes kinofestivāla, BAFTA, Cēzara, Eiropas Kino akadēmijas un citas balvas. 2012. gadā saņēma Amerikas režisoru ģildes balvu par mūža ieguldījumu. Atzinību guva arī Formana filmas Hair (1979), "Regtaims" (Ragtime, 1981), "Valmonts" (Valmont, 1989), "Cilvēks uz Mēness" (1999), "Gojas rēgi" (2006). Pēdējā Formana filma bija muzikālā komēdija "Vērtīgs gājiens" (A Walk Worthwhile, 2009). Tā iznāca tikai Čehijā. Filmu Formans režisēja kopā ar savu dēlu Petru Formanu. Naktī uz 2018. gada 14. aprīli pēc neilgas slimības 86 gadu vecumā Formans nomira Denberi slimnīcā, netālu no savām mājām Konektikutā. «Miloš Forman, Oscar-winning Czech director of 'One Flew Over the Cuckoo's Nest,' dies at 86». latimes.com. Vikikrātuvē par šo tēmu ir pieejami multivides faili. Skatīt: Milošs Formans. IMDb profils (angliski) Internet Broadway Database profils (angliski) AllMovie profils (angliski) Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)