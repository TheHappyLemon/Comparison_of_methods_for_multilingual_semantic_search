Scuderia Toro Rosso (itāļu: Sarkanā buļļa komanda) ir Formula 1 autosacīkšu komanda, kura pieder Red Bull, enerģisko dzērienu ražotājam. Tā ir Red Bull Racing jaunākā komanda. Pamatraksts: Minardi Minardi pastāvēja no 1985. līdz 2005. gadam. No 2001. gada tās īpašnieks bija austrāliešu uzņēmējs Pols Stodarts. Viņa lidsabiedrības (European Aviation un OzJet) ir bijušas Minardi komandas sponsores. 2005. gada sezonas beigās tika paziņots par to, ka Red Bull nopērk arī Minardi (viņi agrāk iegādājās Jaguar Racing un pārvērta to par Red Bull Racing) un pārsauc to par Squadra Toro Rosso. Tūkstošiem fanu visā pasaulē parakstīja interneta petīciju par to, lai Red Bull patur veco, Minardi nosaukumu. Tas gan nenotika un vēlāk tika paziņots par to, ka nosaukums tiek mainīts uz Scuderia Toro Rosso. 2006. gadā Toro Rosso debitēja. Tās piloti bija itālis Vitantonio Liuci, kurš 2005. gadā nobrauca četras sacīkstes ar RBR komandas formulu. Otrs pilots bija debitants, Skots Spīds. Viņš kļuva par pirmo amerikāņu F1 pilotu kopš Maikla Andreti. Viņu lietotā šasija bija pielāgota Red Bull RB1, kurš pats bija pielāgots Jaguar R5. Komanda lietoja V10 dzinēju ar apgriezienu ierobežotāju. Togad visas pārējās komandas lietoja V8 dzinējus. Sezonas gaitā V8 dzinēji tika uzlaboti un spēja sasniegt pat 20 000 apgriezienu minūtē. Toro Rosso vadība pieprasīja papildu 500 apgriezienu piešķiršanu V10 dzinējiem, tomēr FIA atļāva tikai 300. Liuci izcīnīja komandas vienīgo punktu tosezon ASV Grand Prix. 2007. gadā pilotu sastāvs paliek nemainīgs, komanda joprojām lieto modificētu pagājušā gada Red Bull komandas modeļa versiju (un nosauca to par STR2), taču iegūst iepriekšējā gada Ferrari motorus. Komanda sākumā demonstrē vāju sniegumu, piloti bieži izstājas. Pēc Eiropas Grand Prix abu pilotu vietas kļuva apdraudētas. Sebastiāns Fetels augusta sākumā kļuva par komandas otro pilotu, aizvietojot Skotu Spīdu. 2007. gada 10. augustā sekoja paziņojums, ka Sebastjēns Burdē sākot ar 2008. gadu aizvietos Vitantonio Liuci. 2008. gada Itālijas Grand Prix Toro Rosso aizvadīja ļoti veiksmīgu nedēļas nogali: kvalifikācijā Sebastiāns Fetels ieguva pirmo starta vietu, bet Burdē bija ceturtais. Sacīkstē Fetels uzvarēja. 2008. gada 18. martā komandas līdzīpašnieks Dītrihs Matešics paziņoja, ka komanda tiks izlikta pārdošanā un viņš vēlas atrast jaunu pircēju vēlākais līdz 2009. gada sezonas izskaņai. Šāda lēmuma iemesls bija vēlme koncentrēties uz pirmo komandu, Red Bull Racing, kā arī tas, ka sākot ar 2010. gadu pilnībā tiks aizliegta klientu šasiju lietošana, kas nozīmētu to, ka vajadzētu projektēt divas dažādas formulas. Aptuveni pusgadu vēlāk Matešics atzina, ka varētu komandu paturēt savā īpašumā, savukārt novembrī iegādājās Gerhardam Bergeram piederošos 50% akciju. 2010. gadā komanda aizvadīja visus 19 posmus, kuros komandas braucēji guva 13 punktus (Buemi - 8, Alguersuari - 5), ierindojot komandu 9. vietā, konstruktora kausā. 2011. gada sezonā komandu joprojām pārstāvēja Haime Algersuari un Sebastjēns Buemi, bet sezonas beigās līgums tika lauzts ar abiem pilotiem. Nākamajā, 2012. gada sezonā, komandas rindās startē Daniels Rikardo un Žans Ēriks Verņs. «Fetelam pirmais "pole position"». eSports. 13.09.2008. Arhivēts no oriģināla, laiks: 15.09.2008. Skatīts: 14.09.2008. «Fetels arī šodien pirmais». eSports. 14.09.2008.[novecojusi saite] «Toro Rosso tiks izlikta pārdošanā». DELFI Autosports. 18.03.2008. «Matešics kļūst par vienīgo "Toro Rosso" komandas īpašnieku». eSports. 25.11.2008.[novecojusi saite] Oficiālā mājaslapa (angliski) Toro Rosso - komandas profils portālā ESPN F1 (angliski)