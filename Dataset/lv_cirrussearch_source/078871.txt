Javas seskāpsis (Melogale orientalis) ir sermuļu dzimtas (Mustelidae) plēsējs. Javas seskāpsis ir endēmisks Javas salai Indonēzijā. Tā ir apdraudēta suga, un Javas seskāpsis ir ierakstīts pasaules Sarkanajā grāmtā. Kādreiz Javas seskāpsis tika uzskatīts par Birmas seskāpša (Melogale personata) pasugu, un tā zinātniskais nosaukums bija Melogale personata orientalis, tomēr ģenētiskie pētījumi ir ieviesuši korekcijas klasifikācijā, un šobrīd Javas seskāpsis ir atsevišķa suga Melogale orientalis. Javas seskāpsis ir maza auguma āpsis. Tā ķermeņa garums ir 33—44 cm, astes garums 15–23 cm, svars 1—2 kg. Visas seskāpšu sugas ārēji izskatās ļoti līdzīgas, tām nedaudz atšķiras tikai melnbaltās svītras uz sejas un muguras. Tos ir grūti atšķirt pēc ārējā izskata. Seskāpsim, salīdzinot ar pārējiem āpšiem, ir slaidāks, garāks ķermenis, smalkāki kauli, bet kājas īsas kā jau sermuļu dzimtas dzīvniekam. Purns garš, smails, atgādina seska purniņu, tādēļ šie āpši ir ieguvuši savu nosaukumu. Seskāpša seja nav tik plata kā pārējiem āpšiem, tā ir konusveidīga. Aste ir gara un kupla. Ķepas platas, ar spēcīgiem nagiem, kas piemēroti zemes rakšanai. Starp pirkstiem ir daļēji attīstīta peldplēve. Kažoks ir biezs, ar īsu matojumu. Kažoka krāsa pelēka vai pelēkbrūna. Atšķirībā no Birmas seskāpša Javas seskāpša galva ir melna ar nelieliem, baltiem laukumiņiem virs acīm un uz pieres. Pakakle un zods Javas seskāpsim ir balta, degungals un pēdu apakšas rozā. Aste tumša, ar baltu astes galu. Uz galvas sākas koša, bieza, balta svītra un, šķērsojot visu ķermeni, beidzas pie astes pamatnes. Svītra virzienā uz asti paliek arvien šaurāka un vizuāli izzūd. Javas seskāpsim ir 2 pasugas: Melogale orientalis orientalis — sastopams Javas salas austrumdaļā; Melogale orientalis sundaicus — sastopams Javas salas rietumdaļā. «Javan Ferret-Badger — educational resources». Arhivēts no oriģināla, laiks: 2006. gada 30. jūnijā. Skatīts: 2009. gada 18. novembrī. «Arhivēta kopija». Arhivēts no oriģināla, laiks: 2007. gada 27. septembrī. Skatīts: 2009. gada 18. novembrī. APUS.RU — Барсук хорьковый яванский «Arhivēta kopija». Arhivēts no oriģināla, laiks: 2007. gada 27. septembrī. Skatīts: 2009. gada 18. novembrī. «Ferret badgers (Melogale species): Classification and subspecies». Arhivēts no oriģināla, laiks: 2009. gada 10. jūlijā. Skatīts: 2009. gada 18. novembrī. Ferret Badger Javan ferret-badger