Martins Škoula (čehu: Martin Škoula; dzimis 1979. gada 28. oktobrī) ir bijušais čehu hokejists, aizsargs, Čehijas izlases dalībnieks. Karjeras laikā aizvadījis 776 spēles Nacionālās hokeja līgas, 2001. gadā kopā ar Kolorādo "Avalanche" izcīnot Stenlija kausu. Čehijas hokeja izlases rindās izcīnījis divas Pasaules čempionātu medaļas. Čehijas Ekstralīgā Škoula debitēja jau sešpadsmit gadu vecumā. Tiesa, līdz pat 1997. gada vasarai, kurā Škoula pārcēlās uz Ziemeļameriku, Martins aizvadīja vien divas Ekstralīgas spēles. 1997. gada NHL draftā Škoulu ar augsto 17. numuru izvēlējās Kolorādo "Avalanche" vienība. "Avalanche" rindās Škoula debitēja 1999.—2000. sezonā, taču jau nākamajā sezonā kopā ar klubu izcīnīja arī Stenlija kausu. 2004. gada 21. februārī Škoula tika aizmainīts uz Anahaimas "Ducks" vienību, taču tad sekoja 2004.—05. sezonas NHL lokauts, kura laikā Martins atgriezās Čehijā, spēlējot HC Litvīnovas rindās. Lielāko daļu 2005.—06. sezonas Škoula aizvadīja Dalasas "Stars" rindās, taču tad tika aizmainīts uz Minesotas "Wild", kuras sastāvā spēlēja līdz pat 2008.—09. sezonas noslēgumam. 2009.—10. sezonā Škoula paspēja uzspēlēt gan Pitsburgas "Penguins", gan Ņūdžersijas "Devils" rindās, taču pēc sezonas beigām atgriezās Eiropā, pievienojoties Omskas kluba sastāvam. 2011.—12. gada sezonā kopā ar "Avangard" aizsargs sasniedza Gagarina kausa finālu, tajā piekāpjoties Maskavas "OHK Dinamo". 2012.—13. gada sezonā tika aizmainīts uz Prāgas "Lev", taču pēc sezonas beigām pievienojās Bratislavas "Slovan" vienībai. 2014. gada maijā noslēdza līgumu ar Čehijas Ekstralīgas klubu Liberecas "Bili Tygri", tās sastāvā gan nākamajā sezonā aizvadot vien 10 spēles un noslēdzot profesionāļa karjeru. Čehijas izlases rindās spēlējis 2004., 2006. un 2011. gada Pasaules čempionātos, 2006. gadā izcīnot sudraba medaļas, bet 2011. gadā kopā ar izlasi izcīnot bronzas medaļas. Škoula spēlējis arī 2002. gada olimpisko spēļu turnīrā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)