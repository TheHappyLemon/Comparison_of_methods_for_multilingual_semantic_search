Slāpekļpaskābe (HNO2) ir vāja neorganiska vienvērtīga skābe, kas pastāv tikai atšķaidītos ūdens šķīdumos, kā arī gāzes fāzē. Slāpekļpaskābes šķīdumi ir vāji gaišzilā krāsā. Slāpekļpaskābes sāļus sauc par nitrītiem. Nitrīti ir samērā stabilas, visai toksiskas vielas. Slāpekļpaskābei turklāt piemīt mutagēnas īpašības, jo tā iedarbojas uz organisko savienojumu aminogrupām. Gāzveida fāzē slāpekļpaskābe pastāv planāru molekulu veidā. Šīm molekulām raksturīga cis-trans izomērija. Istabas temperatūrā dominējošā ir trans forma. Rodas, šķīdinot ūdenī slāpekļa(III) oksīdu: N2O3 + H2O → 2HNO2 Ja slāpekļpaskābe ir nepieciešama kā reaģents, to var iegūt tieši reakcijas vidē, iedarbojoties uz nātrija nitrītu ar stiprām neorganiskām skābēm: NaNO2 + HCl → HNO2 + NaCl Slāpekļpaskābe ir stabila tikai vēsos, ļoti atšķaidītos ūdens šķīdumos, citos apstākļos tā sadalās par slāpekļa(IV) oksīdu, slāpekļa(II) oksīdu un ūdeni: 2HNO2 → NO2 + NO + H2O NO2 savukārt disproporcionējas par slāpekļpaskābi un slāpekļskābi: 2NO2 + H2O → HNO3 + HNO2 Tādējādi siltos vai koncentrētos šķīdumos no slāpekļpaskābes rodas slāpekļskābe, ūdens un NO: 3HNO2 → HNO3 + 2NO + H2O Ja slāpekļpaskābes šķīdums ir saskarē ar smiltīm, stikla lauskām vai citiem materiāliem ar asām šķautnēm, slāpekļpaskābe sadalās arī aukstos atšķaidītos šķīdumos. Slāpekļpaskābe reaģē ar aromātiskajiem amīniem, veidojot diazonija sāļus: HNO2 + ArNH2 + H+ → ArN2+ + 2H2O, kur Ar nozīmē arilgrupu. Slāpekļpaskābe viegli reaģē ar alifātiskajiem spirtiem — tā var iegūt alkilnitrītus, ko lieto medicīnā asinsvadu paplašināšanai: (CH3)2CH−CH2−CH2−OH + HNO2 → (CH3)2CH−CH2−CH2−ONO + H2O Slāpekļpaskābei piemīt kā reducējošas, tā oksidējošas īpašības. Iedarbojoties uz to ar stipriem oksidētājiem, kā ūdeņraža peroksīdu, hloru, kālija permanganātu, slāpekļpaskābe oksidējas par slāpekļskābi: HNO2 + H2O2 → HNO3 + H2O HNO2 + Cl2 + H2O → HNO3 + 2HCl 5HNO2 + 2KMnO4 + HNO3 → 2Mn(NO3)2 + 2KNO3 + 3H2O Savukārt, iedarbojoties uz slāpekļpaskābi ar reducētājiem, tie tiek oksidēti: 2HNO2 + 2HI → 2NO↑ + I2 + 2H2O Lieto organiskajā sintēzē diazonija sāļu iegūšanai. Prudent practices in the laboratory: handling and disposal of chemicals. Washington, D.C. : National Academy Press. 1995. ISBN 0-309-05229-7. Kameoka, Yohji; Pigford, Robert (February 1977). "Absorption of Nitrogen Dioxide into Water, Sulfuric Acid, Sodium Hydroxide, and Alkaline Sodium Sulfite Aqueous". Ind. Eng. Chem. Fundamen. 16 (1): 163–169. doi:10.1021/i160061a031. Г. Реми. Курс неорганической химии. Том I. Москва : Издательство иностранной литературы, 1963, 649. lpp. (krieviski) Vikikrātuvē par šo tēmu ir pieejami multivides faili. Skatīt: Slāpekļpaskābe. Encyclopædia Britannica raksts (angliski)