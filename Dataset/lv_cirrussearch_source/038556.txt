OA-7, saukts arī par Spaceship John Glenn, bija ASV uzņēmuma Orbital ATK kravas kosmosa kuģa Cygnus Starptautiskās kosmosa stacijas (SKS) apgādes misija NASA programmā Commercial Resupply Services. Tas orbītā palaists 2017. gada aprīlī; novadīts no orbītas un sadega Zemes atmosfērā 2017. gada jūnijā. Kosmosa kuģis nosaukts astronauta Džona Glenna vārdā, kurš mira 2016. gada decembrī. Kosmosa kuģa hermētiskajā nodalījumā atradās 3376 kg kravas: lietas apkalpei (pārtika, apģērbs, higiēnas materiāli; 954 kg), rezerves daļas stacijas iekārtām (1214 kg), zinātniskās ierīces, to skaitā nanopavadoņi un to izmešanas mehānismi (940 kg), datoru, foto un video iekārtas (1,8 kg), ārpuskuģa aktivitāšu aprīkojums (73 kg), krava Krievijas segmentam (18 kg). Ar Cygnus hermētiskajā nodalījumā uz staciju nogādāti 34 Eiropas Komisijas finansētās Zemes apakšējās termosfēras izpētes programmas QB50 CubeSat formas nanopavadoņi. Tos paredzēts palaist brīvā lidojumā no stacijas Kibo moduļa NRCSD izmešanas iekārtas. Kosmosa kuģa ārpusē bija uzstādīts nanopavadoņu izmešanas mehānisms ar četriem Lemur-2 kosmiskajiem aparātiem (kopējā masa 83 kg). Cygnus tika palaists 2017. gada 17. aprīlī 15:11 UTC ar nesējraķeti Atlas V/401 (lidojums AV-070) no Kanaveralas zemesraga Gaisa spēku stacijas starta laukuma SLC-41. 22. aprīlī Cygnus pietuvojās stacijai. 10:05 UTC kosmosa kuģi satvēra ar stacijas manipulatoru Canadarm2, kuru vadīja Toma Peskjē. 12:39 UTC Cygnus bija pievienots pie Unity moduļa apakšējās pieslēgvietas. 1. jūnijā NASA paziņoja, ka Cygnus tiks atvienots no SKS mēnesi agrāk nekā plānots, lai apkalpi atslogotu nākamajā saspringtajā grafikā. Gatavojoties atvienošanai, 2. jūnijā tas tika satverts ar Canadarm2. 4. jūnijā tika atbrīvots saslēgšanās mehānisms, un 11:05 UTC Cygnus tika atvienots no Unity moduļa. 13:10 UTC kravas kuģis palaists brīvā lidojumā. 4. jūnijā aptuveni 20:00 UTC kravas kuģa iekšienē tika veikts eksperiments Saffire |||, lai pētītu materiālu degšanu kosmosā. 8. jūnijā no ārpusē uzmontētās CubeSat izmešanas iekārtas Nanoracks NRCSD-E palaisti četri nanopavadoņi Lemur-2; palaišana notika 17:53 UTC un 21:03 UTC. 11. jūnijā tika iedarbināts Cygnus galvenais dzinējs, un kravas kuģis nogāja no orbītas. Aptuveni 17:02 UTC tas sadega Zemes atmosfērā virs Klusā okeāna dienvidu daļas. Sadegšanas laikā aktīvi darbojās ierīce RED-Data2, kas vāca datus par to, kas notiek ar augstas temperatūras noturīgiem materiāliem, kā arī, lai palīdzētu saprast, kā kosmiskais aparāts sadalās. Cygnus OA-7 Cargo Overview Cygnus freighter arrives at space station with bounty of supplies and new science Justin Ray, spaceflightnow, 2016-04-22 Mission Page: OA-7 Space Station Cargo Resupply Orbital ATK Cygnus OA-7 spaceflight101.com