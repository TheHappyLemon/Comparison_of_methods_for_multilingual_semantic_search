Antons Jeļčins (krievu: Антон Викторович Ельчин, angļu: Anton Yelchin; dzimis 1989. gada 11. martā, miris 2016. gada 19. jūnijā) bija Krievijas ebreju izcelsmes ASV aktieris. Pazīstams ar Pāvela Čehova lomu trijās zinātniskās fantastikas filmu sērijas "Zvaigžņu ceļš" filmās: "Zvaigžņu ceļš", "Tumsā: Zvaigžņu ceļš" un "Zvaigžņu ceļš: Bezgalība". Jeļčins dzimis Krievijas ebreju ģimenē Ļeņingradā. Viņa vecāki Irina Korina un Viktors Jeļčins bija daiļslidotāji, uzstājās Ļeņingradas ledus baletā. Ģimene ieguva bēgļu statusu un emigrēja uz ASV, kad viņu dēlam Antonam bija 6 mēneši. Antons daiļslidošanas nodarbībās neizrādīja lielus panākumus. Deviņu gadu vecumā vecāki Antonu sāka vest uz teātra klases nodarbībām. 10 gadu vecumā viņš jau piedalījās TV seriālā, bet pēc gada jau ieguva pirmo lomu filmā. Pēc tam viņa aktiera karjera sāka strauji attīstīties. Drīz jau viņš attēloja vienu no galvenajām lomām filmā "Sirds Atlantijā" (Hearts in Atlantis, 2001). Par šo lomu viņš saņēma Jaunā aktiera balvu (angļu: Young Artist Award). Vēl divas reizes tika nominēts šai balvai — par lomām TV miniseriālā Taken (2002) un TV filmā Jack (2004). Jeļčins attēlojis lomas 65 TV seriālos un kinofilmās. Starp tām ir tādas plaši pazīstamas filmas kā "Terminators: Glābšana" (2009), "Baiļu nakts" (Fright Night, 2011), "Izdzīvo tikai mīlētāji" (2013) un trīs filmu sērijas "Zvaigžņu ceļš" filmas. Pēdējās piecas filmas ar Jeļčina piedalīšanos plānots izlaist jau pēc aktiera nāves. Jeļčins gāja bojā autonegadījumā pie savas mājas. Viņa nogāzē novietotā mašīna sāka slīdēt atpakaļ un uztriecās aktierim, to nāvējoši saspiežot pret ķieģeļu sienu. «Anton Yelchin obituary». theguardian.com. «Антон Ельчин - биография». my-hit.org. Arhivēts no oriģināla, laiks: 2016. gada 7. augustā. Skatīts: 2016. gada 21. jūnijā. «Anton Yelchin (1989–2016) Filmography». IMDb. «Anton Yelchin, actor in 'Star Trek' films, dies in freak car accident at age 27». latimes.com. Vikikrātuvē par šo tēmu ir pieejami multivides faili. Skatīt: Antons Jeļčins. Encyclopædia Britannica raksts (angliski) IMDb profils (angliski) AllMovie profils (angliski) Box Office Mojo profils (angliski)