Mara del Plata (spāņu: Mar del Plata) ir pilsēta Argentīnas austrumos, Buenosairesas provinces otra lielākā pilsēta un septītā lielākā pilsēta valstī. Izvietojusies Atlantijas okeāna krastā, ir nozīmīga zvejas osta un Argentīnas lielākais piejūras kūrorts. Pilsētā tradicionāli notiek nozīmīgi kinofestivāli un šaha turnīri. Pirms eiropiešu atnākšanas šo apvidu apdzīvojuši ziemeļu tevelči, kurus pēc 11. gadsimta ietekmējusi mapuču kultūra. Pirmais no eiropiešiem piekrasti uz dienvidiem no Laplatas pētījis Frānsiss Dreiks 1577. gadā. Pirmais neveiksmīgais kolonizēšanas mēģinājums notika 1751. gadā jezuītu dibinātajā apmetnē pie Padresas lagūnas 15 km uz rietumiem no tagadējās Maras del Platas. Par pilsētas dibināšanas datumu tiek uzskatīts 1874. gada 10. februāris, kad uzņēmējs Patrisio Peralta Ramoss nopirka portugāļu pamesto gaļas pārstrādes fabriku un nodibināja pilsētiņu. Tās nosaukums ir saīsinājums no Mar del Rio de la Plata — ‘Laplatas upes jūra’. 1886. gadā pilsētu sasniedza dzelzceļa līnija no Buenosairesas un Marā del Platā strauji sāka attīstīties tūrisms. 1907. gadā Marai del Platai piešķirts pilsētas statuss. 1916. gadā pabeigta ostas būvniecība. Kopš 1928. gada Marā del Platā notiek starptautiski šaha turnīri — pilsētas vārdā nosaukts viens no vecindiešu aizsardzības variantiem. Kopš 1954. gada pilsētā notiek Maras del Platas starptautiskais filmu festivāls — vienīgais kompetitīvais kinofestivāls Latīņamerikā. http://www.estadistica.ec.gba.gov.ar/dpe/images/Revista%20Poblacio%CC%81n%20III.pdf. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 460. lpp. Vikikrātuvē par šo tēmu ir pieejami multivides faili. Skatīt: Mara del Plata. Encyclopædia Britannica raksts (angliski) Krievijas Lielās enciklopēdijas raksts (krieviski)