Neredzamais cilvēks (angļu: The Invisible Man) ir ASV fantastikas šausmu filma, balstīta uz Herberta Velsa romāna "Neredzamais cilvēks" (1897) motīviem un izlaista uz ekrāna 1933. gada 13. novembrī. Filmas režisors ir Džeimss Veils. Par darbu pie filmas 1934. gada Venēcijas kinofestivālā Veilu apbalvoja kategorijā "Speciālā rekomendācija". 2008. gadā filmu iekļāva saglabāšanai ASV Kongresa bibliotēkas Nacionālajā kino reģistrā. Kādā ziemas vakarā nepazīstams cilvēks ierodas nelielā Anglijas ciematā Ipingā un apmetas The Lions Head viesnīcā. Pēc kāda laika viesnīcas saimniece pamana, ka vīrietis veic istabā dažādus eksperimentus, un prasa vīram iemītnieku izlikt no viesnīcas. Tas sadusmo iemītnieku un strīds beidzas ar saimnieka lidojumu pa kāpnēm uz leju. Tiek izsaukta policija, iemītnieks noņem brilles, parūku un galvas pārsējus, atklājot, ka viņš ir neredzams. Vēlāk viņš noņem visu apģērbu, paliekot pilnīgi neredzams. Tas pārsteidz ciema iedzīvotājus. Nepazīstamais viesnīcas iemītnieks izrādās doktors Džeks Grifins, kurš eksperimentējot ar ķīmisku vielu iedarbību, atklājis neredzamības noslēpumu un aizbēdzis, lai izveidotu pretlīdzekli un atgūtu redzamību. Grifina priekšnieks (doktors Krenlijs) un viņa meita Flora (kas ir Grifina līgava) noraizējušies par doktora Džeka ilgstošo prombūtni. Kad Kranlijs kopā ar asistentu doktoru Kempu pārmeklē Grifina laboratoriju, viņi atrod ķimikāliju sarakstu, kurā minēta viela monokaīns, kas provocē trakumsērgu. Džeks Grifins, aizbēdzis no viesnīcas, ierodas pie doktora Kempa mājās, un grib piespiest viņu piebiedroties, lai kontrolētu un terorizētu pasauli. Kopā viņi dodas atpakaļ uz ciemu, lai atgūtu Grifina pierakstus, kurus viņš bija atstājis savā numurā. Pēc pierakstu atgūšanas Džeks nogalina policijas ierēdni, kurš neticēja neredzamā cilvēka eksistencei, ar to vēl vairāk nobiedējot vietējos iedzīvotājus. Kad abi atgriežas mājās, un Džeks dodas gulēt, Kemps piezvana Krenlijam, lūdzot palīdzību, tomēr par spīti Krenlija lūgumam neziņot policijai, Kemps tomēr piezvana uz iecirkni. Uzzinot par Kempa zvanu, Flora pārliecina tēvu tikties ar Džeku. Grifins saprot, ka Kemps tomēr izsaucis policiju, un apsola nogalināt Kempu nākamā vakarā desmitos. Bēgot no policijas, neredzamais cilvēks izraisa vilciena noiešanu no sliedēm, kas nogalina daudzus cilvēkus. Tiek nolemts, ka Kemps būs par ēsmu Grifina sagrābšanā. Tomēr plāns neizdodas, un Kemps savā automašīnā tiek nomests no klints. Neredzamais cilvēks patvērumu no sniegputeņa atrod kāda laucinieka šķūnī, kur iemieg, apsedzoties ar sienu. Kad laucinieks izdzird krākšanu un saprot, ka tur guļ noziedznieks, viņš ziņo par to policijai. Lai nepalaistu neredzamo garām, policisti aizdedzina šķūni. Grifins izbēg no šķūņa, bet tiek pamanīts, jo viņš atstāj pēdas sniegā. Policists šauj viņa virzienā un viņu nāvējoši ievaino. Slimnīcā Grifinu apmeklē Flora. Grifins mirst, un pēc nāves eksperimenta efekts izgaist un Grifina ķermenis atkal kļūst redzams. Neredzamais cilvēks (Džeks Grifins) — Klods Reinss Flora Krenlija — Glorija Stjuarte Doktors Arturs Kemps — Viljams Herigans Doktors Krenlijs — Henrijs Travers Filma kļuva ļoti populāra un guva finansiālus panākumus. Tā izceļas ar novatoriskiem specefektiem. Tika izstrādāti divi veidi, lai filmā attēlotu neredzamo cilvēku. Pirmais — kad neredzamais cilvēks bija bez drēbēm — lidojošo priekšmetu efektu sasniedza ar vadu palīdzību (to var redzēt velosipēda patstāvīgās braukšanas epizodē). Otrais — kad viņam bija uzģērbtas drēbes vai viņš tās ņēma nost — efekts tika sasniegts ar aktiera apģērbšanu melnā velveta tērpā un filmēšanu uz melna velveta fona, un tad kombinējot iegūtos kadrus ar epizodes norises vietas kadriem. Kopš 1897. gada, kad Herberts Velss sarakstīja romānu "Neredzamais cilvēks", pēc tā motīviem uzņemtas vairākas filmas un seriāli. Pirmā bija Džeimsa Veila 1933. gada filma "Neredzamais cilvēks", kurai sekoja "Neredzamais cilvēks atgriežas" (1940). Uzņemti TV seriāli "Neredzamais cilvēks" (1975—1976). Vēl tāda paša nosaukuma seriāls uzņemts no 2000. līdz 2002. gadam. Šajā seriālā tika iekļauti kadri no 1933. gada filmas. [1], IMDB. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Rotten Tomatoes profils (angliski)