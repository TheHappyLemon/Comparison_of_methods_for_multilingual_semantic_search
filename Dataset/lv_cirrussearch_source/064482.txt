Aksu (kazahu: Ақсу, Aqsw) ir apgabala pakļautības pilsēta Pavlodaras apgabalā Kazahstānā. Izvietojusies apgabala vidusdaļā Irtišas kreisajā krastā 45 km no apgabala centra Pavlodaras. Pilsētas akimātam pakļauta plaša lauku teritorija rietumos no Irtišas (seši lauku apriņķi). Nozīmīgs metalurģijas centrs. Apdzīvotā vieta dibināta 19. gadsimta beigās sakarā ar akmeņogļu iegulu atklāšanu netālajā Ekibastuzā. 1899. gadā Ekibastuzas dzelzceļa galapunktā Irtišas krastā tika uzcelta Voskresenskas piestātne, kur ogles tika pārkrautas baržās. Netālu no piestātnes izveidojās strādnieku ciemats Gļinka (Глинка), kurā 1910. gadā dzīvoja ap 1000 iedzīvotāju. 1914. gadā ciematu pēc vietējās kazaku kopienas ierosinājuma pārdēvēja par godu kazaku atamanam Jermakam par Jermaku (Ермак). 1938. gadā Jermaka kļuva par Kaganoviča rajona centru, bet 1961. gadā tai piešķīra pilsētas statusu. 1960. gados pilsētā izveidoja vairākus metalurģiskos un enerģētikas uzņēmumus, tā strauji izauga. 1993. gadā pārdēvēta tagadējā vārdā. «Jermaka». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 309. lpp. Vikikrātuvē par šo tēmu ir pieejami multivides faili. Skatīt: Aksu.