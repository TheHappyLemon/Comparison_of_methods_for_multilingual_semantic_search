Koordinātas: 59°19′12″N 18°06′50″E﻿ / ﻿59.32000°N 18.11389°E﻿ / 59.32000; 18.11389 Valdemāra zemesraga pils, kas tiek bieži saukta par prinča Eušēna pili vai prinča Eušēna Valdemāra zemesraga pili, ir pils un apmeklētākais Zviedrijas mākslas muzejs, kas atrodas Stokholmā, Jūrgordenā. Atrodas Stokholmā, Prinča Eušēna ielā 6 (zviedru: Prins Eugens väg 6). Pils ir bijusi prinča Eušēna dzīves vieta. Skices iecerētajai pilij ir zīmējis pats princis kopā ar arhitektu Ferdinandu Bobergu. Pils tika uzbūvēta 1905. gadā, pēc Ferdinanda Boberga projekta astoņus gadus vēlāk, 1913. gadā tika uzcelta arī galerija. Neskatoties uz to, ka princis Eušēns tika gatavots militārā virsnieka karjerai, princis kļuva par veiksmīgu mākslinieku, būdams par vienu no savas paaudzes vadošajiem ainavistiem. Tāpat ir arī gleznojis monumentālus gleznojumus Karaliskajam drāmas teātrim, Karaliskajam operteātrim un Tiesu namam. Pēc prinča nāves 1947. gadā pils pārgāja valsts īpašumā, kļūdama par apmeklētāko Zviedrijas mākslas muzeju. Pilī visos tās trīs stāvos pašlaik atrodas mākslas muzejs, kura kolekcija atspoguļo Zviedrijas 20. gadsimta sākuma mākslu — prinča Eušēna un galvenokārt viņa laikabiedru darbi, kā arī prinča atbalstīto nākamās paaudzes grupas mākslinieku, kas tika apzīmēti ar nosaukumu "jaunie", darbi. Pils galerijā ir izvietota daļa no kolekcijas, aptuveni 2000 darbi, kuru vidū ir arī prinča darbi. Pils divos augšējos stāvos un prinča darbnīcā tiek rīkotas izstādes. Pils viesu apartementi laika gaitā tikpat kā nav mainījušies. Pilī ir redzamas trīs visaugstāk novērtētās prinča gleznas: "Pavasaris" (1891), "Vecā pils" (1893), "Mākonis" (1896). Prinča Eušēna laikabiedru mākslas darbu autori ir: Nils Kreigers, Bruno Liljeforss, Andress Corns, Eušēns Jānsons, Oskars Bjerks, Ričards Bergs un Kārls Frēderiks Hills. Muzeja kolekcijas jaunākās paudzes mākslas darbu autoru vidū ir minami mākslinieki Sigrīda Jertena, Īsaks Grīnevalds, Leanders Engstrems un Einars Julins. Muzejā pārstāvēti ir arī tēlniecība, tā laika tēlnieku darbi, kuru vidū īpaši ir minams Pērs Haselbergs, kura darbi ir redzami pils parkā un galerijā. «Prins Eugens Waldemarsudde, Slottet & Galleriet». Arhivēts no oriģināla, laiks: 2011. gada 8. jūlijā. Skatīts: 2011. gada 18. jūnijā. «Prins Eugens Waldemarsudde, Om prins Eugen». Arhivēts no oriģināla, laiks: 2011. gada 8. jūlijā. Skatīts: 2011. gada 18. jūnijā. «Prins Eugens Waldemarsudde, Samlingen». Arhivēts no oriģināla, laiks: 2011. gada 8. jūlijā. Skatīts: 2011. gada 18. jūnijā. Oficiālā mājaslapa