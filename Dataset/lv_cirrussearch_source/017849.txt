Andrejs Mesārošs (slovāku: Andrej Meszároš; dzimis 1985. gada 13. oktobrī) ir slovāku hokejists, aizsargs, Slovākijas hokeja izlases dalībnieks. Pašlaik (2017) Mesārošs pārstāv KHL klubu Bratislavas "Slovan". Profesionāļa karjeru Mesārošs uzsāka 2002.—03. gada sezonā, debitējot Slovākijas Ekstralīgas kluba Trenčīnas "Dukla" sastāvā. Kluba rindās hokejists aizvadīja arī nākamo sezonu, taču 2004. gada vasarā aizsargs devās uz Ziemeļameriku, pievienojoties Rietumu hokeja līgas klubam Vankūveras "Giants". Jau 2005.—06. gada sezonā, būdams 19 gadus vecs, Mesārošs izcīnīja vietu NHL kluba Otavas "Senators" pamatsastāvā. Nākamajā sezonā hokejists kopā ar "Senators" sasniedza Stenlija kausa finālu, tajā gan piekāpjoties Anahaimas "Ducks" hokejistiem. Pēc 2007.—08. gada sezonas noslēguma Mesārošs tika aizmainīts uz Tampabejas "Lightning" vienību, taču 2010. gada vasarā hokejists tika aizmainīts uz Filadelfijas "Flyers" vienību. 2014. gada martā Mesārošs tika aizmainīts uz Bostonas "Bruins" vienību, taču vasarā noslēdza viena gada līgumu ar Bufalo "Sabres". 2015. gada vasarā pievienojās KHL vienībai Novosibirskas "Sibirj", taču jau gadu vēlāk pārcēlās uz Bratislavas "Slovan", kļūstot par komandas kapteini. Slovākijas hokeja izlases rindās aizsargs spēlējis 2006., 2010. un 2014. gada olimpisko spēļu turnīros, kā arī 2004. un 2006. gada Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)