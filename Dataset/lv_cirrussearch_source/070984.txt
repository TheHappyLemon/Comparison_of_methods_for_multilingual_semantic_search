Austrummisamisa (filipīniešu: Lalawigan ng Silangang Misamis, angļu: Province of Misamis Oriental, sebuāņu: Lalawigan sa Sidlakang Misamis) ir viena no Filipīnu provincēm valsts dienviddaļā, Ziemeļmindanao reģionā. Administratīvi dalās 2 pilsētās, 23 municipalitātēs un sīkāk 424 barangajās. Provinces galvaspilsēta Kagajana de Oro, kas politiski un administratīvi provincē neietilpst, bet dažkārt tiek tai pieskaitīta ģeogrāfiski un statistiski; lielākā apdzīvotā vieta ir Gingooga. Lielākā daļa provinces iedzīvotāju ir sebuāņi, pēc konfesionālās piederības pārsvarā katoļi (68 %) un citas kristiešu kongregācijas. Province izvietojusies Mindanao salas ziemeļos Boholas jūras krastā, kur sauszemē iestiepjas trīs lieli līči — Iliganas līcis rietumos, Makahalara līcis vidusdaļā un Gingoogas līcis austrumos. Austrumos robežojas ar Ziemeļagusanu un Dienvidagusanu, bet dienvidos — ar Bukidnonu un Iliganas neatkarīgo pilsētu. Kagajanas de Oro pilsēta provinci faktiski dala divās daļās. Reljefs provinces austrumdaļā kalnains, tur iestipjas Balutukana grēda ar provinces augstāko virsotni Balutukanu (2560 m vjl); rietumdaļā līdzenums. Valda subtropu klimats. Līdz 19. gadsimta sākumam Mindanao ziemeļdaļa ietilpa Sebu provinces sastāvā. 1818. gadā tika izveidota patstāvīga Misamisas province ar centru Kagajanā de Misamisā, kas sastāvēja no vairākiem apgabaliem (partidos) — Kagajana, Katarmana, Dapitana un Misamisa. 1917. gadā no Misamisas Lanao provincei tika nodalīta Iligana un tagadējā Ziemeļlanao teritorija, kā arī Bukidnona. Rezultātā province sastāvēja no divām ģeogrāfiski izolētām daļām, košķīra Iliganas līcis. Tas rezultējās provinces sadalīšanā 1939. gadā Austrummisamisas un Rietummisamisas provincēs. Kamiginas sala 1958. gadā tika reorganizēta par subprovinci Austrummisamisas sastāvā, bet 1966. gadā nodalīta patstāvīgā Kamiginas provincē. 1983. gadā provinces galvaspilsētai Kagajanai de Oro piešķīra neatkarīgas augsti urbanizētas pilsētas statusu, politiski un administratīvi nodalito no provinces, kā rezultātā province atkal sastāv no divām ģeogrāfiski izolētām daļām. Vikikrātuvē par šo tēmu ir pieejami multivides faili. Skatīt: Austrummisamisa.