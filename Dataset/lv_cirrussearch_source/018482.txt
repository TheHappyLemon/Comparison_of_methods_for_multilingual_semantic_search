Osbornas efekts ir temins, ar kuru apzīmē neparedzētas sekas pēc uzņēmuma jauna produkta paziņošanas, neizvērtējot riskus un iespējas, kas negatīvi ietekmē pašreizējo produktu pārdošanu. Tas gadās, ja produkts tiek paziņots pārāk agri, vēl pirms tās faktiskās pieejamības. Šāds paziņojums var izraisīt pašreizējo produktu pasūtījumu atlikšanu vai atcelšanu, zinot, ka tie drīz būs novecojuši. Līdz ar pārdošanas kritumu tas var nopietni ietekmēt uzņēmuma ekonomisko stāvokli un var nepietikt resursu jaunā produkta izlaišanai. Termins tika izdomāts pēc gadījuma ar Osborne Computer Corporation, kad 1983. gada sākumā uzņēmums paziņoja par nākamās paaudzes datoru Osborne Executive, kas tiks izlaists vairāk nekā pēc gada. Uzņēmuma pamatprodukcijas datora Osborne 1 pārdošana strauji kritās, klientiem gaidot jauno produktu. Zaudējumi pieauga, un 1983. gada septembrī uzņēmums pieteica bankrotu. North Star Computers 1978. gadā paziņoja par diskešu iekārtas jaunu versiju ar dubultu ietilpību par to pašu cenu. Pārdošana kritās, un uzņēmums gandrīz bankrotēja. Kad 1997. gadā Sega sāka publiski apspriest savas nākamās paaudzes sistēmu Dreamcast, tās jau divus gadus izlaistās videospēļu konsoles Saturn un programmatūras pārdošanas apjomi samazinājās. 2011. gadā Nokia atteicās no mobilo ierīču operētājsistēmām Symbian un MeeGo par labu Windows Phone. Pēc šī paziņojuma Nokia akcijas nokritās par aptuveni 14 % un samazinājās pārdošanas apjomi.