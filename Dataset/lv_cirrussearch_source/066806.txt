Foksu salas (angļu: Fox Islands — ‘Lapsu salas’) ir salu grupa aleutu salu arhipelāgā Klusā okeāna ziemeļos. Administratīvi pieder Amerikas Savienoto Valstu Aļaskas pavalstij. Foksu salas ir apdzīvotākā no Aleutu salu daļām — tur dzīvo 6,7 tūkstoši no 8 tūkstošiem arhipelāga iedzīvotāju. Vēsturiski salas vismaz 5000 gadus apdzīvojuši aleuti un to priekšteči. Pirmie no eiropiešiem salas atklāja Vitusa Beringa vadītā krievu 2. Kamčatkas ekspedīcija 1741. gadā. Nosaukumu aprakstoši salām piešķīruši krievu jūrasbraucēji 18. gadsimtā. Foksu salas atrodas Aleutu salu austrumos uz dienvidrietumiem no Aļaskas pussalas. Stiepjas 490 km garumā ziemeļaustrumu—dienvidrietumu virzienā. Galvenās salas ir Unimaka (4069,9 km²), Unalaška (2720 km²), Umnaka (1776,8 km²), Akutana (334,1 km²), Akuna (166,8 km²) un Sedanka (103,3 km²). Pie Foksu salām tiek pieskaitītas arī Sanakas salas (157,6 km²) 25 km uz dienvidaustrumiem no Unimakas. Salas kalnainas, tajās daudz aktīvu un aprimušu vulkānu. Augstākais kalns ir Šišaldins 2857 m vjl. U.S. Geological Survey Geographic Names Information System. Fox Islands Encyclopædia Britannica raksts (angliski)