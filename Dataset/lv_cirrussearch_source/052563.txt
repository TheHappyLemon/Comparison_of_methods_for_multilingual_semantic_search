Ivans Kurnuajē (franču: Yvan Cournoyer; dzimis 1943. gada 22. novembrī) ir bijušais kanādiešu hokejists, labās malas uzbrucējs. 16 sezonas aizvadījis Nacionālās hokeja līgas kluba Monreālas "Canadiens" rindās, tās sastāvā kļūstot par desmitkārtēju Stenlija kausa ieguvēju. Viņš ir otrs Stenlija kausa tituliem bagātākais hokejists aiz Anrī Rišāra. 1983. gadā uzņemts Hokeja slavas zālē. Monreālas "Canadiens" rindās Kurnojē debitēja 1963.—64. gada sezonā. Jau nākamajā sezonā viņš nostiprinājās komandas pamatsastāvā, kopā ar komandu izcīnot savu pirmo Stenlija kausa titulu. 1968.—69. gada sezonā pirmo reizi karjerā pārsniedza 40 gūto vārtu sezonā robežu un tika iekļauts līgas otrajā simboliskajā izlasē. 1971.—72. gada sezonā Kurnojē guva 47 vārtus, kas kļuva par viņa karjeras labāko vārtu gūšanas rādītāju. 1973. gadā izcīnīja savu sesto Stenlija kausa titulu un kā finālsērijas vērtīgākais spēlētājs ieguva Kona Smita balvu. 1975. gadā kļuva par "Canadiens" kapteini. Turpmākajās četrās sezonās izcīnīja vēl četrus Stenlija kausa titulus. Pēc 1978.—79. gada sezonas, kurā savainojumu dēļ aizvadīja vien 15 spēles, noslēdza karjeru. Karjeras laikā Kurnojē "Canadiens" rindās aizvadīja 968 spēles, tajās atzīmējoties ar 863 (428+435) rezultativitātes punktiem. Kanādas hokeja izlases sastāvā spēlēja 1972. gada Kanādas—PSRS supersērijā. Eliteprospects profils (angliski) Internet Hockey Database profils (angliski) Hockey-Reference profils (angliski)