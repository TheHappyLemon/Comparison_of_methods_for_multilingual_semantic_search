Parastā plaukšķene (latīņu: Silene vulgaris) ir augs neļķu dzimtā. Sugas dabiskais izplatības areāls ir Eirāzijas mērenajā joslā, Makaronēzijā, un Ziemeļāfrikā, taču ir ieviesta arī Ziemeļamerikā, Japānā un citur. Suga ir bieži sastopama Latvijā, visā valsts teritorijā — pļavās, krūmājos, mežmalās un laucēs, kā arī dažādās nezālienēs. Parastā plaukšķene ir daudzgadīgs, 15—65 cm garš lakstaugs ar stāvu stublāju, kas augšdaļā zaro. Lapas ir zilgani zaļas, pacietas, to forma ir no eliptiskas līdz lancetiskai, tām ir gluda mala un smails gals. Lapas uz stublāja ir novietotas pretēji, bet pie pamata tās ir rozetveida pušķī — kātainas. Ziedu dihāzijs ir plašs un skrajš. Ziedi var būt gan divdzimumu, gan viendzimuma. Ziedu vainags ir balts, dziļi šķelts, un putekšņlapas tālu pārsniedz stobriņu. Vainadziņa nav. Kauss ir bāli zaļš, uzpūsts, ar trīsstūrainiem zobiņiem. Kausam raksturīgas 20 gareniskas dzīslas un tīklveidīgs dzīslojums starp tām. Auglis ir stāva, olveidīga un mīksta pogaļa ar 6 trīsstūrainiem zobiņiem. Parastā plaukšķene zied no jūnija līdz augustam. Mainīgā izskata dēļ sugai ir nodalāmas vairākas pasugas: Silene vulgaris subsp. aetnensis (Strobl) Pignatti Silene vulgaris subsp. angustifolia Hayek Silene vulgaris subsp. commutata (Guss.) Hayek Silene vulgaris subsp. glareosa (Jord.) Marsden-Jones & Turrill Silene vulgaris var. litoralis (Rupr.) Jalas Silene vulgaris subsp. megalosperma Hayek Silene vulgaris subsp. prostrata (Gaudin) Schinz & Thell. Silene vulgaris subsp. suffrutescens Greuter, Matthäs & Risse Silene vulgaris subsp. vourinensis Greuter Silene vulgaris subsp. vulgaris — vienīgā Latvijā sastopamā pasuga. «Silene vulgaris (Moench) Garcke | Plants of the World Online | Kew Science». Plants of the World Online (angļu). Skatīts: 2023-05-23. «parastā plaukšķene - Silene vulgaris (Moench) Garcke - Augi - Latvijas daba». www.latvijasdaba.lv. Skatīts: 2023-05-23.