Ērharts Posts (vācu: Ehrhardt Post; 1881. gada 23. septembris Kotbusa — 1947. gada 1. augusts Berlīne) bija Vācijas šahists. Pirmos panākumus šahā guvis 1907. gadā turnīrā Berlīnē, kad ieņēmis 2. vietu aiz Riharda Teihmana, apsteidzot Rūdolfu Špīlmani, Paulu Saladinu Leonhartu, Dāvidu Pšepjurku un citus tā laika vadošos šahistus. 1910. gadā Berlīnē uzvarējis mačā Vilhelmu Konu ar 7½:4½ (+6, -3, =3). Pēc Pirmā pasaules kara izvirzījies Vācijas vadošo šahistu skaitā. 1921. gadā Hamburgā uzvarējis Vācijas šaha čempionātā, apsteidzot Frīdrihu Zēmišu un Villiju Šlāgi. 1922. gadā atkārtojis šo savu panākumu, apsteidzot Kārli Karlsu. 1923. gadā Frankfurtē pie Mainas Vācijas šaha čempionātā kopā ar Heinrihu Vāgneru dalījis 2.-3. vietu (uzvarējis Ernsts Grīnfelds). Bijis pazīstams arī kā ilggadējs Vācijas šaha dzīves funkcionārs. No 1911. gada līdz Otrā pasaules kara beigām bijis Berlīnes šaha biedrības prezidents. 1914. gadā Vācijas šaha kongresā Manheimā uzstājies pret starptautiskas šaha organizācijas izveidošanu un atbalstījis ārzemju šahistu skaita ierobežošanu Vācijas turnīros. 1920. gadā Berlīnē mēģinājis kļūt par Vācijas šaha savienības prezidentu, tomēr zaudējis vēlēšanās. 1922. gadā pēc tālākām domstarpībām atstājis Vācijas šaha savienības otrā priekšsēdētāja amatu. 1933. gadā pēc nacionālsociālistu nākšanas pie varas atgriezies Lielvācijas šaha savienības vadībā. Aktīvi līdzdarbojies ebreju šahistu izslēgšanā no Vācijas šaha organizācijām. Sakarā ar sadarbību ar nacionālsociālistiem Vācijas laikraksti par Posta nāvi 1947. gadā ziņoja ļoti īsi. Deutsche Schacheinzelmeisterschaft 1921 in Hamburg Deutsche Einzelmeisterschaft 1922 in Bad Oeynhausen Deutsche Schacheinzelmeisterschaft 1923 in Frankfurt/Main Šahista profils chessgames.com mājaslapā (angliski) Šahista profils 365chess.com mājaslapā (angliski)