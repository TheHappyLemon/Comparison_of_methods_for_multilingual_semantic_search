Adatu pameldrs (latīņu: Eleocharis acicularis) ir mainīga izskata grīšļu dzimtas suga, kuras ietvaros nodala zemākus taksonus. Savvaļā tā ir sastopama Eirāzijā un Ziemeļamerikā, arī Dienvidamerikas ziemeļos. Latvijā diezgan bieži sastopama visā teritorijā. Veido ļoti blīvas dažāda lieluma velēnveida audzes ūdenstilpju seklūdens joslā, uz sērēm un applūstošās krastmalās. Adatu pameldrs ir daudzgadīgs, 3-15 cm garš lakstaugs. Tas veido blīvu ceru. Stublājs ir stāvs, sīkrievains, sarveidīgs, bezlapains, pie pamata četršķautņains un ar rūsganām makstīm. Stublāja galotnē ir viena līdz 0,5 cm gara ziedu vārpiņa. Vārpiņas gals ir nosmailots. Ziedu skaits ir 3-7. Apziedni veido 3 vai 4 zobaini matiņi un drīksnas 3. Auglis ir sīks (garumā aptuveni 0,1 cm garš) riekstiņš ar ieapaļu irbuļa palieku. Zied jūlijā. «adatu pameldrs - Eleocharis acicularis (L.) Roem. et Schult. - Augi - Latvijas daba». www.latvijasdaba.lv. Skatīts: 2022-05-16. Vikikrātuvē par šo tēmu ir pieejami multivides faili. Skatīt: Adatu pameldrs. Brockhaus Enzyklopädie raksts (vāciski) Encyclopædia of Life raksts (angliski)