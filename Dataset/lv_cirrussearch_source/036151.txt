Miristīnskābe (n-tetradekānskābe, С13Н27СООН) pieder pie piesātinātajām taukskābēm. Normālos apstākļos miristīnskābe ir balta kristāliska viela (kristalizējas plāksnīšu veidā). Miristīnskābes sāļus un esterus sauc par miristātiem. Glicerīda veidā atrodama kokosriekstu un muskatriekstu eļļā (no latīniskā muskatriekstu nosaukuma myristica arī cēlies miristīnskābes nosaukums). Muskatriekstu eļļa ir gandrīz tīrs miristīnskābes triglicerīds. Iegūst, pārziepojot muskatriekstu un citu Myristica dzimtas augu eļļu un pārdestilējot to vakuumā. Reducējot miristīnskābi, iegūst miristilspirtu. Izopropilmiristātu lieto kosmētikā un medicīnā, jo tas labi uzsūcas caur ādu.