Atspiešanās vai arī pumpēšanās ir plaši pazīstams spēka vingrinājums, ar kura palīdzību attīsta lielos krūšu muskuļus un augšdelma trīsgalvainos muskuļus, kā arī deltveida muskuļa priekšējos kūlīšus. Vingrinājuma izpildē tiek izmantots cilvēka svars. Tā vienkāršība ļauj to veikt gandrīz jebkurā vietā. Vingrinājuma sākumā jāiztaisno rokas un jāatbalsta tās pret grīdu. Rokas izvērš plecu platumā vai nedaudz platāk. Kājām jābūt kopā saliktām vai nedaudz paplestām. Mugurai un kājām visa vingrinājuma izpildes garumā jābūt taisnām. Kad ir ieņemta sākumpozīcija, tad ievelkot elpu saliec rokas un nolaiž ķermeni uz leju tā, lai krūškurvis nedaudz pieskartos zemei, bet viduklis paliktu taisns. Pēc tam rokas atkal iztaisno, paceļot ķermeni sākumpozīcijā. Vingrinājuma beigās izelpo. Ja pēdas novieto uz paaugstinājuma, var papildus noslogot lielo krūšu muskuļu atslēgas kaula daļas Jo plaukstas novieto tālāk vienu no otras, jo lielāka slodze tiek pārnesta uz lielo krūšu muskuļu ārējām daļām Plaukstas novietojot tuvāk vienu otrai, tiek īpaši noslogoti krūšu kaula un ribu daļas muskuļi. Danda, kas pazīstama arī kā hindu push-up, ir variācija, kas dinamiski darbojas ķermeņa kodolā. Dažādu cīņas sporta veidu pārstāvji atspiešanos veic arī boksa cimdos vai arī bez tiem, respektīvi, atspiežoties uz dūrēm. Šāds vingrinājuma variants ir domāts, lai attīstītu sitiena spēku un nostiprinātu dūri, lai tā kļūtu mazāk jūtīga izdarot sitienus. Atspiešanās variants, kurš ir izplatīts kā vingrošanas sastāvdaļa, tiek izpildīts izstiepjot rokas aiz plecu līnijas. Šis variants palīdz attīstīt rokas muskuļus. Pastāv arī vieglāki atspiešanās varianti, kuri vairāk domāti, lai attīstītu sākotnējo spēku, ja tas trūkst. Piemēram, atspiešanos var veikt, nostājoties pret sienu un atgrūžoties no tās tāpat kā atspiežoties no grīdas. Slodzi šādā gadījumā var palielināt arvien vairāk attālinot kājas no sienas. Vēl viens vieglāks atspiešanās variants ir veikt to, balstoties uz ceļiem nevis pēdām. Atspiešanās pasaules rekords tika sasniegts 1980. gada oktobrī, Japānā. Rekordists toreiz izdarīja 10 507 atspiešanās vienā piegājienā. Lielākais pasaulē veiktais atspiešanās skaits vienā stundā tika veikts Apvienotajā Karalistē. 2007. gadā Padijs Doils veica 1940 atspiešanās reizes. Lee, Bruce, 'Preliminaries' in The Tao of Jeet Kune Do, California: Ohara Publications, 1975, p.29 Mujumdar D.C., The Encyclopedia of Indian Physical Culture, 1950, p.460, plate 131 «Izpildes piemērs». Arhivēts no oriģināla, laiks: 2009. gada 13. aprīlī. Skatīts: 2009. gada 7. aprīlī. World Record for Non-Stop Push-Ups (angliski) Most Push-Ups (Using Back of Hands) in One Hour (angliski) Labākais rokām un krūtīm - atspiešanās