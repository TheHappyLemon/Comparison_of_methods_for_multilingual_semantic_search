Gludenās čūskas, gludeno čūsku ģints (Coronella) ir zalkšu dzimtas (Colubridae) ģints, kas pieder pie zalkšu apakšdzimtas (Colubrinae). Šajā ģintī ir 3 sugas, no kurām divas dzīvo Eiropā, bet viena Indijas ziemeļos. Eiropā dzīvojošā dienvidu gludenā čūska (Coronella girondica) mājo Vidusjūras reģionā, Ziemeļāfriku ieskaitot. Latvijā sastopama viena gludeno čūsku ģints suga — gludenā čūska (Coronella austriaca), kurai ir ļoti plaša izplatība visā Eiropā un Āzijas rietumos. Gludenās čūskas ir relatīvi nelielas čūskas, ļoti reti pārsniedzot 60 cm garumu. Galva vizuāli viegli atdalās no kakla, bet, salīdzinot ar citām čūsku sugām, kakla daļa vāji izteikta, acu zīlītes ir apaļas. Augšžokļa zobi virzienā uz mutes dziļumu paliek arvien lielāki. Ķermenis ir gandrīz cilindriskas formas, klāts ar gludām zvīņām, bez ķīlīšiem. Zem astes zvīņas sakārtotas pa pāriem. Visas trīs sugas ir neuzkrītoši pelēkbrūnas. Gludenās čūskas mājo uz sauszemes un mēdz slēpties, ilgstoši guļot slēptuvē. Barojas galvenokārt ar ķirzakām un citu čūsku mazuļiem, kā arī ar nelieliem grauzējiem, īpaši mazuļiem, kas vēl atrodas migās. Tomēr grauzējus medī tikai liela izmēra īpatņi. Diezgan parasta parādība ir kanibālisms, lielākajiem īpatņiem apēdot mazākos. Gludeno čūsku ģints (Coronella) Dienvidu gludenā čūska (Coronella girondica) Gludenā čūska (Coronella austriaca) Indijas gludenā čūska (Coronella brachyura) «Phylogeny of the Colubroidea (Serpentes): New evidence from mitochondrial and nuclear genes». Arhivēts no oriģināla, laiks: 2014. gada 19. augustā. Skatīts: 2014. gada 17. augustā. «Gludenās čūskas (Coronella austriaca Laur.) sugas aizsardzības plāns». Arhivēts no oriģināla, laiks: 2015. gada 27. jūnijā. Skatīts: 2015. gada 13. februārī. «Latvijas daba: Zalkšu dzimta (Colubridae)». Arhivēts no oriģināla, laiks: 2015. gada 7. septembrī. Skatīts: 2015. gada 12. februārī. Reptile Database: Coronella austriaca LAURENTI, 1768 Steward JW. 1971. The Snakes of Europe. Cranbury, New Jersey: Associated University Press (Fairleigh Dickinson University Press). 238 pp. LCCCN 77-163307. ISBN 0-8386-1023-4. Reptile Database: Coronella