SpaceX CRS-18 bija ASV uzņēmuma SpaceX bezpilota kravas kosmosa kuģa Dragon lidojums uz Starptautisko kosmosa staciju NASA Commercial Resupply Services (CRS) pagarinātajā programmā. Dragon orbītā tika palaists 2019. gada 25. jūlijā; nolaižamais aparāts uz Zemes atgriezās 2019. gada 27. augustā. Šoreiz tika izmantots 2015. gada aprīlī (CRS-6) un 2017. gada decembrī (CRS-13) kosmosā lidojis Dragon nolaižamais aparāts. Raķetes pirmā pakāpe iepriekš izmantota 2019. gada maijā CRS-17 lidojumā. Dragon kopējā kravas masa augšupceļā bija 2312 kg. Hermētiskais nodalījums bija piepildīts ar 1778 kg kravas (kopā ar iepakojumu). Transportkuģa hermētiskajā sekcijā atradās: zinātnisko eksperimentu aparatūra un materiāli (1192 kg), mantas un pārtika apkalpei (233 kg), stacijas rezerves daļas un aprīkojums amerikāņu segmentam (157 kg), ārpuskuģa aktivitāšu aparatūra (179 kg), datoru piederumi (17 kg). Nehermētiskajā kravas sekcijā bija kosmosa kuģu saslēgšanās adapters IDA-3 (534 kg). No stacijas atpakaļ uz zemi tika nogādāta 1538,5 kg krava. Dragon tika palaists 2019. gada 25. jūlijā 22:01:56 UTC ar nesējraķeti Falcon 9 Full Thrust no Kanaveralas zemesraga Gaisa spēku stacijas starta laukuma SLC-40. Pēc derīgās kravas atdalīšanas raķetes pirmā pakāpe nosēdās Kanaveralas zemesraga laukumā LZ-1. Kravas kuģis SKS sasniedza 27. jūlijā. 13:11 UTC to satvēra ar stacijas manipulatoru Canadarm2, ko vadīja Niks Heigs. Kosmosa kuģis tika pārvietots uz Harmony moduļa apakšējo pieslēgvietu; pilnībā pieslēgts 16:01 UTC. 19. augustā ar manipulatoru Canadarm-2 un Dextre no Dragon nehermētiskās kravas sekcijas izņemts saslēgšanās adapters IDA-3. 21. augustā tas tika pievienots pie Harmony moduļa piestiprinātā adaptera PMA-3. 27. augustā 12:25 UTC Dragon ar Canadarm2 palīdzību tika atvienots no Harmony moduļa. Brīvā lidojumā kravas kuģis palaists 14:59 UTC. Dragon 19:22 UTC uz 12 minūtēm 53 sekundēm iedarbināja dzinējus un veica noiešanu no orbītas. 20:21 UTC nolaižamais aparāts nolaidās Klusajā okeānā punktā aptuveni 123,6° R 32,5° Z. SpaceX’s Dragon cargo capsule arrives at space station Stephen Clark, spaceflightnow.com, 2019-07-27 CRS-18 Mission SpaceX CRS-18 Research Arhivēts 2019. gada 22. jūlijā, Wayback Machine vietnē. NASA SpaceX CRS-18 spaceflightnow.com