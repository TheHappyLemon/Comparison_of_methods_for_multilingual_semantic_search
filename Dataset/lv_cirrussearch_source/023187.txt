Kerča (ukraiņu: Керч, krievu: Керчь, Krimas tatāru: Keriç) ir ostas pilsēta Ukrainā, Krimas pussalas austrumos. Izvietojusies Kerčas pussalas austrumu galā pie Kerčas šauruma starp Melno un Azovas jūru. Krimas Autonomās Republikas republikas nozīmes pilsēta. Pirmo pilsētu Pantikapaju (Παντικάπαιον) senie grieķi tagadējās Kerčas vietā dibināja 530. gadā pirms mūsu ēras un līdz 370. gadiem tā bija Bosforas valsts galvaspilsēta. 6. gadsimtā tā nonāca Bizantijas impērijas varā un tika pārdēvēta par Bosforu. Vēlākos gadsimtos pilsēta nonāca Hazāru kaganāta (kā Karša vai Čarča) un Tmutarakaņas (kā Krčeva) varā. 1318. gadā pilsēta iekļāvās dženoviešu kolonijā un tika dēvēta par Vospero, bet 1475. gadā nonāca Osmaņu impērijas varā un panīka. Pēc Krievu-turku kara 1774. gadā Kerča nonāca Krievijas Impērijas varā kā Taurijas guberņas daļa. Otrā pasaules kara laikā, frontes līnijai četras reizes šķērsojot pilsētu, tajā notika sīvas kaujas. 1973. gadā tai piešķīra varoņpilsētas nosaukumu. Krimas aneksijas laikā 2014. gada martā to okupēja Krievijas bruņotie spēki. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 352. lpp. Vikikrātuvē par šo tēmu ir pieejami multivides faili. Skatīt: Kerča. Encyclopædia Britannica raksts (angliski) Ukrainas Interneta enciklopēdijas raksts (angliski) Mūsdienu Ukrainas enciklopēdijas raksts (ukrainiski) Ukrainas vēstures enciklopēdijas raksts (ukrainiski) Krievijas Lielās enciklopēdijas raksts (krieviski) Austrumeiropas enciklopēdijas raksts (vāciski)