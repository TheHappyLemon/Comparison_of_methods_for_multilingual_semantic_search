SOR Libchavy spol. s r.o. ir Čehijas autobusu ražotājs. Galvenais birojs un rūpnīca atrodas Libhavi. Uzņēmums ir dibināts 1991. gadā. Uzņēmums ražo autobusus ar dzinējiem, kas darbojas ar dīzeļdegvielu, gāzi, saspiesto dabasgāzi. Ir modeļi ar hibrīdo dzinēju un elektrodzinējiem, kā arī trolejbusi. SOR piedāvā autobusus garumā no 8,5 līdz 18 m pilsētas, piepilsētas un tālsatiksmes lietojumam. Ražošanas izmaksu efektivitāte tiek sasniegta, maksimāli apvienojot detaļas, moduļus un konstrukciju, plaši izmantojot plastmasu, īpašas tehnoloģiskas procedūras, ekspluatācijas izmaksas tiek ietaupītas, piemēram, ar mazāku transportlīdzekļa masu. 1970. gados vairākas lauksaimniecības tehnikas darbnīcas Libhavos tika apvienotas vienā organizācijā. Līdz 1990. gadam tur ražoja un remontēja lauksaimniecības tehniku: barības vagonus, skābbarības pļāvējus, siena ārdītājus, kalnu mazos traktorus un daudzas citas mašīnas. 1991. gadā Libhavu lauksaimniecības tehnikas uzņēmums tika privatizēts. 1991. gada 6. decembrī Komercreģistrā tika reģistrēta jauna sabiedrība ar ierobežotu atbildību SOR Libchavy spol. s r.o.. Rūpnīca pārorientēja ražošanu uz celtniecībā izmantojamajām sastatnēm un pārvietojamiem vagoniņiem. Uzņēmuma vadība nolēma izstrādāt 7,5 metrus garu autobusu, kam virsbūve un šasija tiktu konstruēta pašu uzņēmumā, bet dzinēju un transmisiju iegādātos no pasaulē pazīstamiem ražotājiem. Autobusu ražošanu sāka vadīt bijušais Karosa Vysoké Mýto direktors. Projektēšanas darbi sākās 1992. gada beigās, un līdz 1993. gada beigām tika izgatavots pirmais prototips ar Perkins dzinēju un Voith pārnesumkārbu. Pirmais autobuss tika pārdots 1994. gadā Kadaņai. 2005. gada 23. augustā Slovākijas J&T Finance Group pārstāvošais uzņēmums BAULIGA a. S ieguva 92 % SOR Libchavy kapitāldaļu. 2008. gadā Bauliga daļa uzņēmumā pakāpeniski pieauga līdz 99,8 %. 2010. gada 10. februārī Bauliga kļuva par SOR Libchavy vienīgo īpašnieku. 2009. gadā J&T Finance Group (netieši, ar Bauliga) Čehijā izveidoja enerģētikas un rūpniecības pārvaldītājsabiedrību Energetický a průmyslový holding (EPH); drīz tā īpašnieku lokā iekļuva Nīderlandes PPF, kā arī J&T vadītājs Danjels Kršetīnskis (Daniel Křetínský). 2011. gadā no EPH atsevišķā grupā EP Industries tika atdalīti rūpniecības nozares uzņēmumi (to skaitā arī SOR Libchavy). SOR autobusi Latvijā tiek izmantoti Daugavpils, Jēkabpils, Ogres un Rēzeknes pašvaldībā. 2016. gadā SIA "Rēzeknes satiksme" par 3,9 miljoniem eiro iegādājās 25 autobusus no SOR Libchavy. 2018. gadā SIA "Jēkabpils autobusu parks" noslēdza līgumu par septiņu ar saspiesto dabasgāzi darbināmu SOR autobusu iegādi; 2019. gada 1. jūnijā šie autobusi sāka kursēt Jēkabpils ielās. Pilsētas SOR NB 18 Prāgā Pilsētas autobuss SOR BN 12 Starppilsētu autobuss SOR CN 10,5 Elektriskais autobuss SOR NS Trolejbuss SOR TNB 18 Jēkabpils ielās kursēs ar saspiesto dabasgāzi darbināmi satiksmes autobusi Lelde Petrāne, Dienas Bizness, 2019. gada 29. maijs SOR Libchavy