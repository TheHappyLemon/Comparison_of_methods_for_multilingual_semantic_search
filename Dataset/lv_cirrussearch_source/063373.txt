Joaheivena, arī Džouheivena (angļu: Gjoa Haven) vai Uksuktūka (inuītu: ᐅᖅᓱᖅᑑᖅ, Uqsuqtuuq — ‘daudz tauku’), ir inuitu ciems Kanādā, Nunavutas teritorijā, Kitirmiutas reģionā. Izvietojusies Karaļa Viljama salas dienvidaustrumu krastā pie Rasmusena baseina, salas vienīgā pastāvīgi apdzīvotā vieta. Ciema nosaukums cēlies no norvēģu polārpētnieka Roalda Amundsena ekspedīcijas kuģa Gjøa, ar kuru ekspedīcija ledus apstākļu dēļ bija spiesta uzturēties nelielā ērtā līcī salas dienvidaustrumu piekrastē gandrīz divus gadus. Līcis tika nosaukts par Gjøahavn — ‘Gjøa ostu’. 1927. gadā līča krastā Hudson's Bay Company izveidoja savu faktoriju; ap to pakāpeniski sāka veidoties pastāvīga apdzīvotā vieta. 1961. gadā ciemā bija 110 iedzīvotāji, bet 2001. gadā — jau 960. Joaheivenā ir sākumskola, vidusskola, Arktikas koledžas filiāle, slimnīca, kultūras centrs, veikali, pasts, policijas iecirknis, viesnīca, katoļu baznīca. Elektrību nodrošina dīzeļelektrostacija. Transporta sakarus ar ārpasauli nodrošina Joaheivenas lidosta; regulāri reisi uz Kembridžbeju. Vikikrātuvē par šo tēmu ir pieejami multivides faili. Skatīt: Joaheivena.