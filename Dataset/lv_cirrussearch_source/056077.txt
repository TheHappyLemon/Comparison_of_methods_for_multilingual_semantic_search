Eduards Latipovs (krievu: Эдуард Ратмилевич Латыпов; dzimis 1994. gada 21. martā Grodņā, Baltkrievijā) ir Krievijas biatlonists. Ar biatlonu sāka nodarboties 2011. gadā. Pirmās starptautiskās sacensības bija 2013. gada Pasaules čempionāts jauniešiem, kur labāko rezultātu sasniedza sprintā, ieņemot 18 vietu. 2014. gada Pasaules čempionātā junioriem izcīnīja divas bronzas medaļas — sprintā un stafetē. 2015. gada Eiropas čempionātā junioriem Otepē ieguva sudraba godalgu sprintā un zeltu iedzīšanas distancē. Tajā pašā gadā Pasaules čempionātā junioriem Raubičos izcīnīja divas zelta medaļas — iedzīšanā un stafetē. 2015.—2016. gada sezonā sāka piedalīties IBU kausā. 2016. gadā uz laiku tika atstādināts no sacensībām par meldonija lietošanu. Vēlāk diskvalifikācija netika piešķirta, atļaujot sportistam startēt, bet rezultāti par attiecīgo periodu tika anulēti. Pasaules kausa sacensībās debitēja 2018. gada 6. decembrī Pokļukā ar 99. vietu sprintā. Pirmos PK punktus ieguva 2019. gada februārī Kenmorā, iegūstot 15. vietu 15 km īsajā individuālajā distancē. Tajā pašā posmā izcīnīja arī pirmo godalgu PK posmos, ieņemot 3. vietu stafetē. 2020. gada Eiropas čempionātā Raubičos ieguva sudraba medaļu jauktajā stafetē. Pirmo reizi Pasaules čempionātā piedalījās 2020. gadā Antholcā, kur startēja tikai 20 km individuālajā distancē un ieņēma 43. vietu. 2021. gada 10. janvārī Oberhofā uzvarēja PK posmā jauktajā stafetē kopā ar Svetlanu Mironovu, Uļjanu Kaiševu un Aleksandru Loginovu. Latipovs veica pēdējo posmu, finišā apsteidzot norvēģi Sturlu Legreidu. 2021. gada Pasaules čempionātā Pokļukā izcīnīja bronzas medaļu vīriešu stafetē. Individuāli labāko rezultātu sasniedza iedzīšanā, ieņemot 7. vietu. 2022. gada ziemas olimpiskajās spēlēs Pekinā, pārstāvot Krievijas Olimpisko komiteju, izcīnīja trīs bronzas medaļas — jauktajā stafetē, iedzīšanā un vīriešu stafetē. «Russian Latypov suspended after positive meldonium test». reuters.com (angļu). 2016. gada 10. marts. Skatīts: 2021. gada 24. februārī. «Антидопинговая комиссия IBU не стала наказывать Латыпова, Тищенко и Тофалви». sports.ru (krievu). 2016. gada 10. septembris. Skatīts: 2021. gada 24. februārī. «Eduard Latypov Anchors Russia to Mixed Relay Triumph». biathlonworld.com (angļu). 2021. gada 10. janvāris. Skatīts: 2021. gada 24. februārī. Olympedia profils (angliski) The Sport.org profils (angliski) IBU profils (angliski) biathlon.com.ua profils (ukrainiski)