Tekostraki (Thecostraca) ir žokļkājvēžu apakšklase (aprakstītas apmēram 1320 sugas). Daudzām sugām ir planktonā dzīvojoši kāpuri, kuri vēlāk pieaugot pāriet sēdošā vai parazītiskā dzīvesveidā. Apakšklase sastāv no 3 grupām (infraklasēm). Morfoloģiski tiek salīdzināti tikai šo grupu pārstāvju kāpuri, jo pieaugušās formas zaudē kopīgas radniecīgās īpašības, vai arī pieaugušās formas vispār nav zināmas. Visu triju grupu radniecība ir noteikta ģenētiskā līmenī. Kā kopīgās ārējās morfoloģiskās īpašības var minēt to, ka tekostraku metanauplijiem nav postmaksillāro ekstremitāšu, kā arī tiem ir līdzīga acu uzbūve (trīsšūnu kristāliskais konuss). Sprogkāji (Cirripedia) ir nozīmīgākā tekostraku infraklase, kurā ietilpst ap 1220 sugu. Facetotecta infraklase sastāv no vienīgās ģints - Hansenocaris, kuras pārstāvji ir zināmi tikai sīku planktonisko naupliju veidā, kas tiek saukti par „y-kāpuriem”. Šiem kapuriem pieaugušās formas nav zināmas, kaut arī ir aizdomas, ka tie ir parazīti, un to radniecība tiek apšaubīta. Daži pētnieki uzskata, ka tie varētu būt tantulokarīdu kāpuri, jo tiem kāpuri nav zināmi. Ascothoracida infraklase sastāv no apmēram 100 sugām, visi tie ir zarndobumaiņu un adatādaiņu parazīti. Apakšklase Tekostraki (Thecostraca) infraklase Facetotecta infraklase Ascothoracida kārta Laurida kārta Dendrogastrida infraklase Sprogkāji (Cirripedia) virskārta Acrothoracica kārta Pygophora kārta Apygophora virskārta Sakņgalvji (Rhizocephala) kārta Kentrogonida kārta Akentrogonida virskārta Īstie sprogkāji (Thoracica) kārta Pedunculata kārta Sessilia