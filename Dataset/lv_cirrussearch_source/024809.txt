Stīvs Daunijs (angļu: Steve Downie; dzimis 1987. gada 3. aprīlī) ir bijušais kanādiešu hokejists, labās malas uzbrucējs. Karjeras laikā aizvadījis 434 spēles Nacionālajā hokeja līgā, tajās atzīmējoties ar 196 rezultativitātes punktiem. Pēc vairākām Ontārio hokeja līgas klubos Vinzoras "Spitfires", Pīterboro "Petes" un Kičeneras "Rangers" rindās aizvadītām sezonām, profesionāļa karjeru Daunijs sāka 2007.—08. gada sezonā. Daunijs piedalījās Filadelfijas "Flyers" treniņnometnē un pirmssezonas spēlē pret Otavas "Senators" pēc neatļauta spēka paņēmiena pielietošanas traumēja pretinieku rindās spēlējošo Dīnu Makemondu. Daunijs saņēma 20 spēļu NHL diskvalifikāciju, kas tobrīd bija piektā garākā diskvalifikācija, kādu līgas ir piešķīrusi. Līdz ar to sezonu Daunijs sāka Amerikas hokeja līgas klubā Filadelfijas "Phantoms". Pēc 21 tās rindās aizvadītas spēles debitēja NHL, nostiprinoties "Flyers" sastāvā. 2008.—09. gada sezonu Daunijs uzsāka "Flyers" sastāvā, taču drīz tika nosūtīts uz "Phantoms" rindām. Novembrī Daunijs tika aizmainīts uz Tampabejas "Lightning". Atlikušo sezonas daļu Daunijs dalīja savu spēles laiku starp "Lightning" un tās AHL fārmklubu Norfolkas "Admirals". 2009.—10. gada sezonā uzbrucējam izdevās nostiprināties "Lightning" sastāvā, aizvadot savu pirmo pilno NHL sezonu. 2011.—12. gada sezonā Daunijs tika aizmainīts uz Kolorādo "Avalanche" klubam pretī saņemot aizsargu Kailu Kvinsiju. "Avalanche" rindās Daunijs uzsāka spēlēt tās pirmajā maiņā kopā ar Raienu O'Rīliju un Gābrielu Landeskogu. Starpsezonā Daunijs pārcieta operāciju, taču NHL lokauts ļāva uzbrucējam neizlaist sezonas pirmo spēli. Tiesa, Daunijs aizvadīja vien divas spēles, jo jau nākamajā mačā guva ceļgala traumu, kas lika viņam izlaist atlikušo sezonu. 2013.—14. gada sezonas ievadā Daunijs tika aizmainīts atpakaļ uz Filadelfijas "Flyers", kuras sastāvā viņš pabeidza sezonu. Vasarā Daunijs noslēdza viena gada līgumu ar Pitsburgas "Penguins", savukārt nākamajā vasarā pievienojās jau Arizonas "Coyotes" rindām. Pēc sezonas beigām noslēdza karjeru. Eliteprospects profils (angliski) Internet Hockey Database profils (angliski) Hockey-Reference profils (angliski)