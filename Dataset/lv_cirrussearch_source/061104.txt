Devela grīslis (latīņu: Carex davalliana) ir grīšļu dzimtas suga. Suga ir nevienmērīgi izplatīta Eiropā. Arī Latvijā tā ir sastopama reti un nevienmērīgi: pārsvarā gar Rīgas līci un tā tuvumā, kaļķainos zāļu purvos, avoksnainās pļavās un skrajos krūmājos. Ierakstīts Baltijas jūras reģiona Sarkanajā grāmatā un Latvijas Sarkanajā grāmatā 3. kategorijā. Devela grīslis ir daudzgadīgs, 10-50 cm garš lakstaugs, kurš pieder vienvārpas grīšļu grupai. Suga ir divmāju — sievišķie un vīrišķie ziedi ir šķirti uz dažādiem augiem. Augs veido blīvu ceru, tā stublājs ir raupjš un trīsšķautņains. Lapas ir šauri lineāras, sarveidīgas, durošas, raupjas un īsākas nekā stublājs. Vīrišķo augu vārpiņas ir šauras, 1,5-2,5 cm garas, to plēksnes ir dzelteni rūsganas. Sievišķo augu vārpiņas ir cilindriskas, 1—2 cm garas, skrajas. Augļu pūslīša segplēksnes ir olveidīgas, smailas, īsākas nekā pūslītis. Pūslītis ir brūns, aptuveni 0,4 cm garš. Zied maijā. «Devela grīslis - Carex davalliana Sm. - Augi - Latvijas daba». www.latvijasdaba.lv. Skatīts: 2022-04-07. Vikikrātuvē par šo tēmu ir pieejami multivides faili. Skatīt: Devela grīslis. Encyclopædia of Life raksts (angliski)