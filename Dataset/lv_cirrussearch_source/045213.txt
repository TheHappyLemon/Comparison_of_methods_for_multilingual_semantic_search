Eds Pārsonss (angļu: Ed Parsons; dzimis 1965. gada 26. septembrī) ir britu ģeogrāfisko informācijas sistēmu (ĢIS) speciālists un tehnoloģiju evaņģēlists, kas plašāk pazīstams ar savu darbu Google kā šī uzņēmuma ģeotelpiskās jomas pārraudzītājs. Viņš strādā pie ģeotelpisko datu izmantošanas popularizēšanas komercsektorā un pie uz atrašanās vietu balstītu rīku uzlabošanas. E. Pārsonsu uzskata par vienu no galvenajiem Google Maps ielas skata (Street View) idejas autoriem. E. Pārsonss 1987. gadā absolvēja toreizējo Kingstonas Politehnikumu (tagad Kingstonas Universitāte) ar zinātņu bakalaura grādu ģeogrāfijā. 1989. gadā viņš bija darba grupā, kas izveidoja pasaulē pirmo bakalaura līmeņa mācību kursu ģeogrāfiskajās informācijas sistēmās Kingstonas Universitātē. 1991. gadā Eds absolvēja Krenfīldas Tehnoloģiju institūtu, iegūstot maģistra grādu tālizpētē. Pēc maģistra grāda iegūšanas E. Pārsonss sāka pasniegt ĢIS Kingstonas Universitātē, kur strādāja līdz 1998. gadam. 1997. gadā viņš izveidoja pasaules pirmo tiešsaistes vēlēšanu karti. 1998. gadā Eds sāka strādāt datorprogammatūras izstrādātāja Autodesk ĢIS nodaļā, savukārt 2001. gadā viņš pievienojās Lielbritānijas nacionālajai kartogrāfijas aģentūrai Ordnance Survey, kur ieņēma nozīmīgu lomu pārejā no tradicionālās kartogrāfijas uz ģeogrāfiskajām informācijas sistēmām. Tur viņš kļuva par IT nodaļas direktoru. Kad 2005. gadā parādījās Google Maps, tā ļoti aizrāva Edu kā IT un ģeogrāfijas entuziastu, kurš novērtēja tās lielo devumu ĢIS nozarē. 2006. gada decembrī viņš pameta Ordnance Survey un saņēma darba piedāvājumu no Google, kuras Londonas birojā strādā kopš 2007. gada. 2010. gadā Eds saņēma goda doktora grādu zinātnē no Kingstonas Universitātes par savu ieguldījumu ĢIS nozares un universitātes atpazīstamībā. Papildu profesionālajai karjerai, Eds darbojas arī akadēmiskajā vidē, kur popularizē savas idejas un atklājumus. Viņš atbalsta relatīvi jauno neoģeogrāfijas konceptu un ir Karaliskās ģeogrāfijas biedrības loceklis. Autors vairākām zinātniskām publikācijām par ĢIS un kartogrāfiju. Eds bieži uzstājās ĢIS profesionāļu un akadēmiķu konferencēs, tostarp uzstājās otrajā Latvijas ģeotelpisko informācijas tehnoloģiju konferencē 2018. gada 7. decembrī Rīgā. «The Man who is making Google Maps Smarter». Arhivēts no oriģināla, laiks: 2019. gada 16. augustā. Skatīts: 2018. gada 12. oktobrī. «A Selfie for the Planet». «Kingston Centre for GIS (CGIS)». «Ed Parsons Geospatial Technologist, Google Geography BSc(Hons) 1987». «Ordnance Survey comes under renewed pressure». «The UK’s Ordnance Survey - Slicing and Dicing Data and Services». «Google Geography Apps – Do they justify the hype?». «Ed Parsons is leaving the Ordnance Survey». Arhivēts no oriģināla, laiks: 2017. gada 2. augustā. Skatīts: 2018. gada 12. oktobrī. «Meet Ed Parsons, Google Maps’ Man Behind The Curtain». «Doctorate puts Google pioneer on the map». «Google maps - reinventing cartography with Ed Parsons». «Ed Parsons Geospatial Technologist, Google». «Ed Parson’s profile at crunchbase». Atvērta reģistrācija Latvijas ģeotelpisko informācijas tehnoloģiju konferencei Oficiālā mājaslapa Twitter profils