Elvīra Kārina Ēberga (zviedru: Elvira Karin Öberg; dzimusi 1999. gada 26. februārī Kirunā) ir zviedru biatloniste, 2022. gada ziemas olimpisko spēļu čempione stafetē un divu sudraba medaļu ieguvēja. Ar biatlonu sākusi nodarboties 2006. gadā. Viņas vecākā māsa Hanna arī ir biatloniste. 2017. gada Pasaules čempionātā junioriem Brezno izcīnīja bronzas medaļu 10 km individuālajā distancē jauniešu (U-19) vecuma grupā. Nākamajā gadā, kad Pasaules čempionāts junioriem norisinājās Otepē, joprojām startēja jauniešu vecumā grupā un izcīnīja trīs zelta medaļas — sprintā, individuālajā distancē un stafetē. 2018.—2019. gada sezonā debitēja pieaugušo sacensībās, piedaloties IBU kausā. 2019. gada Pasaules čempionātā junioriem ieguva bronzas godalgu stafetē, startējot jau junioru (U-21) konkurencē. Pasaules kausa sacensībās debitēja 2019. gada 1. decembrī Estešundā ar 12 vietu sprintā. Tajā pašā posmā stafetes komandas sastāvā izcīnīja 3. vietu. Piedalījās 2020. gada Pasaules čempionātā Antholcā, kur labāko individuālo rezultātu sasniedza sprintā, ieņemot 13. vietu, bet ar stafetes komandu ieņēma 5. vietu. 2020. gada 3. decembrī Kontiolahti pirmo reizi individuāli izcīnīja godalgotu vietu PK posmos, iegūstot 3. vietu sprintā. Divas dienas vēlāk izcīnīja savu pirmo uzvaru stafetes komandas sastāvā. 2021. gada 18. decembrī iedzīšanas sacensībās Ansī izcīnīja savu pirmo individuālo uzvaru PK posmos. 2022. gada ziemas olimpiskajās spēlēs Pekinā kļuva par olimpisko čempioni stafetē, kā arī izcīnīja divas sudraba medaļas — sprintā un iedzīšanā. 2021.—2022. gada sezonā ieguva 2. vietu Pasaules kausa kopvērtējumā un uzvarēja U-25 ieskaitē. 2023. gada Pasaules čempionātā Oberhofā izcīnīja bronzu stafetē. Sezonu noslēdza 5. vietā kopvērtējumā, bet U-25 ieskaitē uzvarēja otro gadu pēc kārtas. Arī 2023.—2024. gada sezonā uzvarēja U-25 vērtējumā. Sezonas galvenajās sacensībās Pasaules čempionātā Nove Mesto ieguva divas medaļas stafetēs — sudrabu sieviešu stafetē un bronzu jauktajā stafetē. «Elvira Öberg, 18, bättre än storasyster Hanna». biathlonworld.com (zviedru). 2018. gada 26. februāris. Skatīts: 2021. gada 18. janvārī. «Repeat Performance for Hanna Oeberg; Second Sprint Win». biathlonworld.com (angļu). 2020. gada 3. decembris. Skatīts: 2021. gada 18. janvārī. «Sweden Dominates, Wins Kontiolahti Women’s Relay». biathlonworld.com (angļu). 2020. gada 5. decembris. Skatīts: 2021. gada 18. janvārī. «First Career Victory for Elvira Oeberg». biathlonworld.com (angļu). 2021. gada 18. decembris. Skatīts: 2022. gada 5. janvārī. Vikikrātuvē par šo tēmu ir pieejami multivides faili. Skatīt: Elvīra Ēberga. Olympedia profils (angliski) IBU profils (angliski) biathlon.com.ua profils (ukrainiski)