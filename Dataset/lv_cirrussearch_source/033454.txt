Leonīds Beresņevs (dzimis 1958. gada 6. jūlijā, Kirovas apgabalā, Krievijā) ir bijušais hokeja aizsargs, šobrīd treneris. Pašlaik (2022) Beresņevs ir Latvijas čempionāta komandas Rīgas "Dinamo" galvenais treneris. Savas hokeja gaitas aizsargs Leonīds Beresņevs uzsāka Kirovočepeckā, kur vietējā "Olimpija" rindās spēlējis līdz 1977. gadam, pēcāk vienu sezonu nospēlējis Minskas "Dinamo". No 1978. līdz 1987. gadam Beresņevs spēlējis Rīgas "Dinamo", pēcāk Iževskas "Ižstaļ" un Zviedrijas zemāko līgu klubā. Karjeras noslēgumā Beresņevs spēlēja arī vairākos Latvijas klubos "Latvijas Zelts", "NIK's-Brih", Lido/Nafta. Par treneri pārkvalificējies deviņdesmito gadu sākumā. Vispirms trenējis jauniešu komandas, taču 1995. gadā bijis pēdējais meistarkomandas HK "Pārdaugava" treneris un pēcāk veiksmīgi vadīja Rīgas "Juniors" vienību, kas izcīnīja AEHL zelta godalgas. Pēcāk bijis vadošo Latvijas klubu "Juniors/Essamika", HK Rīga 2000 un HK Liepājas Metalurgs galvenais treneris. Klubu līmenī lielākas sasniegums bija 2003./2004. gada sezona, kad Beresņevam tika uzticēts Krievijas Superlīgas klubs Habarovskas "Amur". Beresņevs vadījis arī jauniešu, junioru un pieaugušo izlases. 1996. gada pasaules čempionāta „B” grupā Eindhovenā Latvijas izlase Leonīda Beresņeva vadībā pirmo reizi ieguva tiesības startēt pasaules čempionāta „A” grupā. Jau nākamajā 1997. gada pasaules čempionātā Somijā Beresņeva vadītā Latvija izcīnīja septīto vietu. Pēc neveiksmīgā 1999. gada pasaules čempionāta Norvēģijā (11. vieta) Beresņevs atkāpās. Pie pieaugušo izlases stūres Beresņevs atgriezās 2004. gadā, kad LHF vadība izlēma pārtraukt darba attiecības ar iepriekšējo treneri Kurtu Lindstrēmu. Otrajā darba ciklā nozīmīgākais panākums bija Latvijas hokeja izlases uzvara Rīgā notiekošajā olimpisko spēļu kvalifikācijas turnīrā (īpaši nozīmīga bija izšķirošā spēle pret Baltkrieviju). Tomēr Turīnas olimpiskajās spēlēs Beresņeva vadītā komanda palika pēdējā vietā un īsi pirms Rīgā notiekošā 2006. gada pasaules čempionāta Leonīdu Beresņevu pie izlases stūres nomainīja ar Pjotru Vorobjovu. 2007./08. gada sezonā Beresņevs bija Igaunijas kluba Tartu "Big Diamonds" galvenais treneris, 2008./09. gada sezonā- ASK Ogre galvenais treneris. Kopš 2009. gada rudens Beresņevs ir Rīgas "Dinamo-Juniors" galvenais treneris. Kopš 2010. gada Beresņevs ir Latvijas U-18 un U-20 izlašu treneris. 2010. gada decembrī ar Latvijas U-20 izlasi izcīnīja 1. vietu Pasaules čempionāta 1. divīzijas A grupā un ieguva tiesības nākamajā sezonā startēt Elites divīzijā. 2016. gada februārī Beresņevs jau trešo reizi tika apstiprināts par Latvijas hokeja izlases galveno treneri. Eliteprospects profils (angliski) Internet Hockey Database profils (angliski)