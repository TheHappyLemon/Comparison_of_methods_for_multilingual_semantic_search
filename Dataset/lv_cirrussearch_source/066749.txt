Tu-144 (krievu: Ту-144) bija PSRS ražota virsskaņas pasažieru un transporta lidmašīna, kas bija paredzēta liela attāluma (līdz 6500 km) reisiem. Tu-144 programmu uzsāka 1963. gada 26. jūlijā, lai konkurētu ar Francijas uzņēmuma Aérospatiale virsskaņas pasažieru lidmašīnu izstrādātājiem. Izstrādes periodā atklātībā nokļuva vairāki padomju rūpnieciskās spiegošanas skandāli. Ražošana notika Voroņežas lidmašīnu rūpnīcā. Pirmo izmēģinājuma lidojumu no Žukovskas lidostas tā veica 1968. gada 31. decembrī, divus mēnešus pirms Concorde pirmā lidojuma. Nepārvaramu tehnisku problēmu dēļ Tu-144 veica tikai 102 komerciālus lidojumus, no kuriem 55 no 1977. gada 1. novembra līdz 1978. gada 23. maijam pārvadāja pasažierus starp Maskavas un Almati lidostām. Kā kravas lidmašīna tā kalpoja vēl līdz Tu-144 programmas pārtraukšanai 1983. gadā. Vēlāk Tu-144 izmantoja kosmosa programmas Buran pilotu apmācībai un NASA izmēģinājumiem līdz 1999. gadam. Tu-144 savu pēdējo lidojumu veica 1999. gada 26. jūnijā. Līdztekus Tupoļeva konstruktoru birojs strādāja pie starpkontinentālā reaktīvā virsskaņas bumbvedēja Tu-160 programmas, kuru pirmo reizi izmēģināja 1981. gadā un sāka izmanot 1987. gadā.