Citava (vācu: Zittau, augšsorbu: Žitawa) ir pilsēta Vācijā, Saksijas zemē, Gerlicas apriņķī pie Neises upes, netālu no vietas, kur satiekas Vācijas, Polijas un Čehijas robežas. Rakstos pirmoreiz minēta 1238. gadā. Viduslaikos ietilpa t.s. Lauzicas līgā. Pēc kontrreformācijas sākuma no Bohēmijas Citavā ienāca daudzi protestanti. Pilsēta gandrīz pilnīgi nopostīta Septiņgadu karā. 18. un 19. gadsimtā attīstījās kā tekstilrūpniecības centrs. Pēc Otrā pasaules kara ietilpa VDR. Pēc 1991. gada Vācijas apvienošanās tika slēgtas tekstilrūpnīcas un lignīta ieguve apkārtnē. Citavā dzimuši komponists Melhiors Franks (Melchior Franck, 1579-1639), komponists Heinrihs Maršners (Heinrich Marschner, 1795-1861) un slēpotājs Renē Zommerfelds (René Sommerfeldt, 1974). 17. gadsimta beigās pilsētā dzīvoja komponists Johans Kūnavs (Johann Kuhnau, 1660-1722). Savulaik pilsētas ģimnāzijā mācījies filozofs Hermanis Loce (Hermann Lotze, 1817-1881) un mākslinieks Gerhards Rihters (Gerhard Richter, 1932). 2022. gada Vācijas pašvaldību reģistrs; pārbaudes datums: 7 oktobris 2023. Vikikrātuvē par šo tēmu ir pieejami multivides faili. Skatīt: Citava. Encyclopædia Britannica raksts (angliski)