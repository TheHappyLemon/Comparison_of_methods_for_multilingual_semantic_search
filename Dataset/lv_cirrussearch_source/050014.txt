Tetrazols (pirotriazols, CH2N4) ir heterociklisks "aromātiskais" savienojums. Tā pieclocekļu cikls satur 4 slāpekļa atomus. Tetrazols ir bezkrāsaina cieta viela, kas šķīst ūdenī (kristalizējas no etanola). Tetrazola atvasinājumi dabā nav atrasti. Tetrazols veidojas, ilgstoši karsējot slāpekļūdeņražskābi kopā ar sausu ciānūdeņradi. 5-aizvietotie tetrazoli iegūstami analoģiski, ar slāpekļūdeņražskābi iedarbojoties uz atbilstošajiem nitriliem vai imidohlorīdiem. 5-aminotetrazolu iegūst, aminoguanidīnam reaģējot ar slāpekļpaskābi. Tetrazols un tā pie slāpekļa neaizvietotie atvasinājumi ūdens šķīdumos dod vāji skābu reakciju un veido stabilus sāļus ar sudrabu un sārmu metāliem. Vairums tetrazola atvasinājumu ir samērā stabili (karsējot vai detonējot var eksplodēt), kas liecina par tetrazola gredzena aromātisko raksturu. Tetrazolu un 5-aminotetrazolu lieto automašīnu drošības spilvenos kā gāzi radošas vielas (tie eksplozīvi sadalās, radot lielu daudzumu netoksisku gāzveida produktu un tai pašā laikā ir pietiekami stabili, lai nesadalītos bez vajadzības). Pentametilēntetrazolu ar nosaukumu kardiazols lieto farmakoloģijā. Svarīgākie heterocikli *divi sajūgti sešlocekļu cikli    **cikls sastāv tikai no slāpekļa atomiem    ***satur kondensētu benzola gredzenu    ****satur 2 kondensētus benzola gredzenus  