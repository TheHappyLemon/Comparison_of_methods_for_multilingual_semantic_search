Sārtais vēdzeļzutis (latīņu: Genypterus blacodes) ir liela plēsīga zivs, kas mīt Dienvidu puslodes jūrās. Tam ir garš, apaļš ķermenis ar zutim līdzīgu asti un gludu raibi sārtu ādu, kā likums, uz vēdera āda ir gaišāka un mazāk raiba. Zivis ir pārklātas ar biezu gļotu slāni. Garums ir no 80 līdz 200 cm, svars 20 kg (parasti apmēram 50—90 cm un 0,6—4,5 kg), dzīves ilgums līdz 30 gadiem. Izplatīts Austrālijas dienvidu, Čīles, Brazīlijas, Dienvidāfrikas piekrastes ūdeņos. Tas dzīvo vairāku metru līdz 1000 m dziļumā. Sārtais vēdzeļzutis ir plēsējs, kurš jūras dibenā barojas ar dažādiem bezmugurkaulniekiem, vēžveidīgajiem, piemēram, garnelēm, kā arī daudzām mazām un vidēja lieluma zivīm.