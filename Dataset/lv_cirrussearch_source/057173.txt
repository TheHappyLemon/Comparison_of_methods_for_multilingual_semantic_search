Ņerčinskas līgums (latīņu: Pactum Nertschiae, krievu: Нерчинский договор, ķīniešu: 尼布楚條約) bija starptautisks līgums, kas izbeidza 1685. un 1686.-1689. gada krievu-ķīniešu robežkonfliktus. Noslēgts 1689. gada 6. septembrī starp Krievijas caristi un Cjinu dinastijas pārvaldīto Ķīnas impēriju Ņerčinskas ciemā (tagad pilsēta Aizbaikāla novadā). Līgums sagatavots latīņu valodā, bet tulkojumi mandžūru un krievu valodā, līguma krievu valodas oriģināls tiek uzskatīts par nozaudētu. Ņerčinskas sarunas no Krievijas puses vadīja Feodors Golovins (Головин), bet no Ķīnas puses Songotu (索額圖), Ķīnas delegācijā kā tulki darbojās jezuītu misionāri, tādēļ tā pamatteksts bija latīņu valodā. Līgumā Krievija atzina Amūras kreisā krasta zemju piederību Ķīnai. Līgums zaudēja spēku līdz ar Aigunas (1858) un Pekinas (1860) līgumu noslēgšanu. 1682. gadā Krievijas caristes vojevoda Aleksejs Tolbuzins (Толбузин) Amūras kreisajā krastā uzcēla Albazinas (Албазин) nocietinājumu ar trim lielgabaliem, kurā nometināja ap 500 karavīru. 1685. gada jūnijā apmēram 3000 karavīru liela ķīniešu un mandžūru armija Lantaņa vadībā ar 30 lielgabaliem aplenca Albazinu. Pēc nedēļu ilgas apšaudes ķīnieši gāja uzbrukumā, pirmo uzbrukumu krievi atsita, tad vojevoda panāca vienošanos, ka krievu garnizons atstās cietoksni un dosies ar tiem uz Ņerčinsku. Tomēr pēc diviem mēnešiem krievi atgriezās Albazinā un ar 700 cilvēku garnizonu tur atjaunoja vēl stiprāku cietoksni. 1686. gada aprīlī Ķīnas imperators Kansi pavēlēja pulkvedim Lantaņam vēlreiz patriekt krievus no Albazinas. Tā paša gada jūlijā ķīniešu karaspēks pa Amūras upi sasniedza Albazinas apkaimi un sāka cietokšņa aplenkumu. Aplenkums ieilga līdz ziemai. Kaut gan Krievijas caristes reģentes Sofijas Romanovas sūtītā krievu delegācija oktobrī Pekinā noslēdza pamieru, tomēr Albazinas cietokšņa aplenkums turpinājās. 1686. gada decembrī cietokšņa aizstāvju skaits samazinājās līdz 150, bet 1687. gadā maijā līdz 66. 1687. gada maijā ķīnieši pārtrauca aplenkumu. 1689. gada septembrī pēc Ņerčinskas līguma parakstīšanas krievu garnizons atstāja Albazinas cietokni. Ķīnas ziemeļaustrumu daļas teritorija pēc 1689. gada līguma. Kartē tagadējais Piejūras novads un Habarovskas novads attēloti kā Ķīnas impērijas daļa Ķrievijas impērijas Irkutskas guberņas teritorija (1808) Līguma teksts Vikitēkā АЛБА́ЗИНА ОБОРО́НА 1680-х гг. Arhivēts 2021. gada 21. aprīlī, Wayback Machine vietnē. Большая российская энциклопедия (krieviski)