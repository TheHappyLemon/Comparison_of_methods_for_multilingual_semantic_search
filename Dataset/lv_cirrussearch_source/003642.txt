O. Henrijs (angļu: O. Henry), īstajā vārdā Viljams Sidnijs Porters (William Sydney Porter, dzimis 1862. gada 11. septembrī, miris 1910. gada 5. jūnijā), bija amerikāņu rakstnieks. Viljams Sidnijs Porters dzimis Grīnsboro, Ziemeļkarolīnā, ārsta ģimenē. Kad Viljamam bija trīs gadi, viņa māte nomira no tuberkulozes. 1876. gadā viņš pabeidza pamatskolu un iestājās vidusskolā. 1879. gadā viņš sāka strādāt par grāmatvedi sava tēvoča aptiekā, bet no 1881. gada bija licencēts farmaceits. 1882. gadā viņš pārcēlās uz Teksasu, kur sākumā strādāja kādā rančo par aitu ganu, tad strādāja dažādus darbus Ostinā. Teksasā viņš iemācījās arī spāņu valodu. 1887. gadā viņš uzsāka kopdzīvi ar septiņpadsmit gadus veco Atolu Estesu, kas nāca no turīgas ģimenes un tāpat kā Porters slimoja ar tuberkulozi. 1888. gadā viņiem piedzima dēls, kas nomira neilgi pēc dzemdībām. 1889. gadā piedzima meita Margarēta. 1894. gadā Porters sāka izdot humoristisku nedēļas izdevumu The Rolling Stone, kas pastāvēja līdz 1895. gadam. 1895. gadā viņš pārcēlās uz Hjūstonu, kur sāka rakstīt avīzei Houston Post. Drīz pēc tam sakarā ar mantas nelikumīgu piesavināšanos viņa iepriekšējā darbavietā Ostinā viņš tika arestēts. Porteram draudēja cietumsods, taču dienu pirms tiesas viņš aizbēga uz Jaunorleānu, bet pēc tam uz Hondurasu. Taču 1897. gadā, kad viņa sievas veselības stāvoklis bija pasliktinājies tiktāl, ka draudēja nāve, viņš atgriezās ASV un lūdza tiesai apžēlošanu. Viņa sieva nomira 1897. gada 25. jūlijā, bet viņš tika atzīts par vainīgu nelikumīgā mantas piesavināšanā un notiesāts uz pieciem gadiem cietumā. 1901. gadā par labu uzvedību viņš tika atbrīvots. Būdams cietumā, Porters publicēja vismaz 12 stāstu, lai varētu finansiāli palīdzēt meitai. Tā kā viņš nevēlējās lasītājiem atklāt, ka atrodas cietumā, viņš sāka lietot pseidonīmu "O. Henrijs". Iespējams, ka pseidonīmu viņš izveidoja no kāda cietumsarga vārda (Orins Henrijs). Taču viņš lietoja arī citus pseidonīmus, piemēram, "Džeimss L. Bliss" (James L. Bliss), un turpināja tos lietot arī pēc atbrīvošanas, kad rakstīja Ņujorkas žurnālam Ainslee's Magazine . Taču par pazīstamāko pseidonīmu kļuva "O. Henrijs", un pēc 1903. gada viņš lietoja vairs tikai to. 1907. gadā viņš apprecējās ar jau bērnībā iemīlēto Sāru Lindsiju Kolmenu. Kaut arī viņa stāsti tika regulāri publicēti žurnālos un krājumos, viņš, par spīti gūtajiem panākumiem, — vai arī to spiediena dēļ — kļuva par alkoholiķi. 1909. gadā viņu pameta sieva. Viņš nomira 1910. gadā, nāves cēlonis — aknu ciroze. Vikikrātuvē par šo tēmu ir pieejami multivides faili. Skatīt: O. Henrijs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski)