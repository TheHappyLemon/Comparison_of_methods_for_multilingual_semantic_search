Jūdžīns Endrū Sernans (angļu: Eugene "Gene" Andrew Cernan; dzimis 1934. gada 14. martā, miris 2017. gada 16. janvārī) bija ASV NASA astronauts un pašlaik pēdējais cilvēks, kas izkāpis uz Mēness. Sernans ir dzimis Čikāgā, Ilinoisas štatā. 1956. gadā Perdju Universitātē viņš ieguva bakalaura grādu elektroinženierijā. Studiju laikā viņš apguva Jūras kara flotes rezerves virsnieku apmācību un pēc absolvēšanas iestājās Jūras kara flotē. 1957. gada decembrī Sernans ieguva jūras lidotāja kvalifikāciju. Pēc tam dienēja Miramaras aviostacijā Kalifornijā. 1963. gadā viņš ieguva maģistra grādu aeronautikas inženierijā Naval Postgraduate School 1963. gada 17. oktobrī Jūdžīns Sernans tika uzņemts trešajā NASA astronautu grupā. Pēc astronautu pamatapmācības sāka gatavoties lidojumam Gemini programmā. 1966. gada janvārī Sernanu kopā ar Tomasu Stefordu apstiprināja Gemini 9 dublieru apkalpē. 1966. gada februārī Gemini 9 pamatapkalpes locekļi Eliots Sī un Čārlzs Basets gāja bojā aviokatastrofā. Dublieru apkalpe kļuva par Gemini 9A pamatapkalpi. Jūdžīna Sernana pirmais lidojums kosmosā notika 1966. gada jūnijā, esot Gemini 9A pilotam. Lidojuma laikā viņš veica iziešanu kosmosā, bet bez pieredzes pārvietošanās kosmosā sagādāja lielas grūtības, un viņš nepaveica visus ieplānotos uzdevumus. Sernans bija Gemini 12 dublieru apkalpes pilots. 1966. gada decembrī Sernans tika iekļauts Apollo otrā pilotējamā lidojuma dublieru apkalpē. Pēc Apollo 1 apkalpes bojāejas ugunsgrēkā starta laukumā 1967. gadā tika izmainītas apkalpes. Sērnans tika iekļauts pirmā pilotējamā lidojuma dublieru apkalpē. Novembrī viņš tika apstiprināts par Apollo 7 dublieru apkalpes mēness moduļa pilotu. Otro reizi kosmosā Jūdžīns Sernans devās 1969. gada maijā kā kosmosa kuģa Apollo 10 mēness moduļa pilots. Tika veikts Mēness aplidojums un izmēģināts mēness modulis. Sērnans bija Apollo 14 dublieru apkalpes komandieris. Jūdžīna Sernana trešais lidojums kosmosā notika 1972. gada decembrī, esot Apollo 17 komandierim. Tika veikta pēdējā nolaišanās uz Mēness virsmas, kur viņš ar Herisonu Šmitu pavadīja 75 stundas, trīs reizes izejot no moduļa. 1976. gadā Sērnans atvaļinājās no bruņotajiem spēkiem un atstāja NASA. Viņš kļuva par Coral Petroleum vice izpilddirektors. 1981. gadā Jūdžīns Sernans dibināja uzņēmumu The Cernan Corporation, kas konsultēja aeronautikas, enerģētikas un ar tām saistītās nozarēs. Miris 2017. gadā. Biogrāfija Johnson Space Center (angliski) Biogrāfija Arhivēts 2017. gada 18. janvārī, Wayback Machine vietnē. Starptautiskā kosmosa slavas zāle, (angliski) Biogrāfija astronaut.ru (krieviski)