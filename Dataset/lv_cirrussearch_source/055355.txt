Hatangas līcis (krievu: Хатангский залив, jakutu: Хатанга хомото) ir Laptevu jūras līcis Taimiras pussalas dienvidaustrumu piekrastē, faktiski Hatangas upes estuārs. Administratīvi lielākā daļa ietilpst Krasnojarskas novada Taimiras Dolganu—Ņencu rajonā, bet ziemeļaustrumu daļa — Jakutijā. Līcis ir ap 240 km garš un platākajā vietā ap 50 km plats. Tajā ietek vairākas upes, lielākās no kurām ir Hatanga, Boļšaja Balahņa, Novaja un Sangajurjaha. Līča austrumu krasts stipri izrobots, atzarojas Koževņikova līcis un Nordvikas līcis. Lielā Begičeva sala pie līča ieejas sadala to divos šaurumos — galvenāis 13 km platais Ziemeļu šaurums un 8 km platais Austrumu šaurums. Līcis lielāko gada daļu klāts ar ledu. Līča piekraste faktiski neapdzīvota, vienīgā apdzīvotā vieta ir dolganu apdzīvotais Sindasko ciemats ar 530 iedzīvotājiem. Līča šelfa daļā atklātas ievērojamas naftas iegulas. Большая Советская Энциклопедия (БСЭ). Хатангский залив «Лукойл» приобрел первое месторождение в Восточной Сибири