Žaklīna (Džekija) Sonija Darela, dzimusi Volfendena (angliski Jacqueline ("Jacquie") Sonia Durrell (née Wolfenden)), dzimusi 1929. gadā Mančestrā) ir Džeralda Darela pirmā sieva. Viņa pavadīja vīru vairākās zooloģiskās ekspedīcijās, palīdzēja dibināt un izveidot Džersijas zoodārzu, kā arī sarakstīja divas grāmatas. Džekija iepazinās ar Darelu deviņpadsmit gadu vecumā. Viņas tēvs, kurš bija viesnīcas īpašnieks, strikti iebilda pret abu laulību, tāpēc Džekija pameta vecāku mājas. Tēvam nezinot, viņa 1951. gadā apprecējās ar Džeraldu. Dzīvnieku vākšanas ekspedīcijas nenesa peļņu, un ģimene nonāca nopietnās materiālās grūtībās. Džekija kopā ar Lorensu Darelu pamudināja Džeraldu sākt rakstīt grāmatas par saviem ceļojumiem. Džekija atceras savu sarunu ar vīru: "Beidz jel gausties un kaut vai pamēģini, Džerij. Galu galā tu ar saviem stāstiem par afrikāņiem un savāktajiem dzīvniekiem spēj mani uzjautrināt stundām ilgi, kāpēc gan nepamēģināt to visu sniegt klausītājiem? Apsoli, ka tu to izdarīsi'". Ienākumi no grāmatām deva iespēju finansēt jaunas ekspedīcijas un Džērsijas salā izveidot zoodārzu. Kopā ar vīru viņa apceļoja Paragvaju, Argentīnu, Meksiku, Kamerūnu, Maurīciju, Jaunzēlandi, Austrāliju un Malaiziju. Šo ekspedīciju gaitu Darels aprakstījis vairākās savās grāmatās, un vienu no tām — "Apskurbušais mežs" — viņš veltījis Džekijai. Viņa izšķīrās no vīra 1979. gadā. Tam par iemeslu kalpoja Džeralda pārlieku lielā pieķeršanās darbam un atkarība no alkohola. Džekija Darela ir divu grāmatu autore, viena no kurām — "Zvēri manā gultā" — tulkota latviski. Džekija Darela. Zvēri manā gultā. Nordik. 2004. ISBN 9984-751-28-7