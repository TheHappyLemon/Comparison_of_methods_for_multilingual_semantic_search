Masbate (filipīniešu: Lalawigan ng Masbate, angļu: Province of Masbate, masbateņu: Probinsya san Masbate) ir viena no Filipīnu provincēm valsts vidusdaļā, Bikolas reģionā. Aizņem Masbates, Tikao un Buriasas salas Sibujanas jūrā, kā arī vairākas nelielas saliņas to piekrastē. Ziemeļaustrumos Tikao un Buriasas šaurumi salas šķir no Bikolas pussalas, dienvidaustrumos krastus apskalo Samaras jūra, bet dienvidos — Visaju jūra. Administratīvi dalās 1 pilsētā un 20 municipalitātēs un sīkāk 550 barangajās. Provinces centrs un lielākā apdzīvotā vieta ir Masbates pilsēta Masbates salas ziemeļaustrumos. Provincē jaukts etniskais sastāvs; apmēram puse iedzīvotāju ir masbateņi, nozīmīgas kopienas ir ilongiem un sebuāņiem, dzīvo arī varaji un bikoli. Arheoloģiskie izrakumi liecina, ka Masbate bijusi apdzīvota jau bronzas laikmetā 4000 gadus p.m.ē. Spāņu dokumentos Masbate pirmoreiz parādās 1569. gada Jaunās Spānijas vicekaraļa vēstulē, kā ar zelta raktuvēm bagāta vieta. Tajā pašā laikā sākta salu iedzīvotāju kristianizācija — pirmā baznīca Buriasas salā uzbūvēta 1570. gadā. Ap 1600. gadu Sanhasinto Tikao salā kļuva par vienu no pieturas punktiem galeonu maršrutā starp Manilu un Akapulko. 1791. gadā tika dibināta Masbates pilsēta. Administratīvi Masbate sākotnēji ietilpa Nueva Kaseresas provincē, kas iekļāva visu Lusonas dienvidaustrumu daļu. 1574. gadā tā sadalījās un Masbate palika Albajas provinces sastāvā. 1846. gadā tā kļuva par Albajas subprovinci, bet 1964. gadā — pirmoreiz par patstāvīgu provinci. Pēc 1908. gada postošā taifūna Masbate tika pievienota Sorsogonas provincei, bet par patstāvīgu atkal kļuva 1920. gadā. Vikikrātuvē par šo tēmu ir pieejami multivides faili. Skatīt: Masbate. Encyclopædia Britannica raksts (angliski)