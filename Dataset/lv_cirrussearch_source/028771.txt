Androgīnija (latīņu: androgynus, no sengrieķu: ἀνδρόγυνος, no ἀνδρ (andr) — 'vīrietis' un γυνή (gyné) — 'sieviete') ir vīrišķības un sievišķības īpašību apvienojums. Tā ir sastopama modē, dzimtes identitātē, dzimuma identitātē, seksuālajā dzīvessveidā, utt. To var attiecināt arī uz bioloģisko interseksualitāti, īpaši, kad runa ir par augiem un cilvēkiem. Viens no pirmajiem rakstiem, kurā parādījās androginitāte un homoseksualitāte, ir Platona simpozijas mīts, kuru Aristofans stāsta auditorijai. Šajā mītā tiek izteikta doma, ka agrāk cilvēki bijuši sfēriskas būtnes, kuras sastāvēja no diviem ķermeņiem, kuri savienoti ar mugurām un pārvietojās ripojot. Pastāvēja trīs dzimumi: vīrietis-vīrietis — cēlies no Saules, sieviete-sieviete — cēlies no Zemes, un vīrietis-sieviete — cēlies no Mēness (androgīns pāris). Šie sfēriskie cilvēki neveiksmīgi mēģināja iegūt dievu spējas. Tad Zevs nolēma viņus pārcirst uz pusēm, vēlāk Apollonam pavēlot viņus sašūt atpakaļ kopā, kā rezultātā cilvēkiem radās nabas, kuras kalpo kā atgādinājums par to, ka dievu gribu nedrīkst pārkāpt. Platons savos darbos vēstīja, ka homoseksualitāte nav nekas tāds, par ko būtu jākrīt kaunā. Šis ir viens no senākajiem rakstiem par androginitāti. Citi senie raksti, kuros tiek minēta androginitāte, ir attiecināti uz astronomiju. Šāda rakstura rakstos ar vārdu "androgīns" tika apzīmētas planētas, uz kurām tika novērotas biežas temperatūras svārstības. Runājot par cilvēkiem, apzīmējums „androgīns” tiek lietots, ja indivīda dzimtes identitāti nevar pieskaitīt pie sabiedrībā pieņemtās vīrišķās vai sievišķās dzimtes sociālās lomas. Sevis raksturošanai androgīni var izmantot arī tādus terminus kā "divdzimtes persona" vai "viendzimtes persona". Daudzi androgīni garīgajā līmenī identificējas kā kaut kas starp vīrieti un sievieti, vai pat kā bezdzimuma persona. Viņi var identificēties kā "bezdzimtes persona", "dzimtes neitrāla persona", "starpdzimtes persona", "dzimtes kvīrs/kvīra", "daudzdzimšu persona", "pandzimtes persona" vai "cilvēks ar plūstošu dzimtes identitāti", utt. Par androgīniem sauc tos indivīdus, kuriem piemīt bezdzimtes vai arī pretējam dzimumam pielīdzināmas īpatnības. Fiziskā androginitāte (salīdzināma ar interseksualitāti), kas attiecas uz fiziskajām īpašībām, atšķiras no uzvedības androginitātes, kura saistīta ar dzimtes personiskajām un sociālajām anomālijām. Tā atšķiras arī no psiholoģiskās androginitātes, kura saistīta ar dzimtes identitāti. Apgalvot, ka kultūra vai attiecības ir androgīna / androgīnas ir tas pats, kas apgalvot to, ka šajā kultūrā / šajās attiecībās nav stingri noteiktu dzimtes sociālo lomu, un ka iesaistītie cilvēki piekopj darbības, kas parasti tiek pielīdzinātas pretējam dzimumam. Ar terminu „androgīns” nereti apzīmē personu, pēc kuras izskata vai miesasbūves ir grūti noteikt tās dzimumu. Šo terminu parasti neizmanto, lai apzīmētu interseksuālu vai transdzimuma personu. Dažkārt cilvēki, kuri neidentificējas kā androgīni, pielāgo savu ārējo izskatu tā, lai izskatītos pēc androgīnas personas. Šī ārējā androginitāte — tiesa, maigākā formā — tiek izmantota modes pasaulē (sievietes nēsā vīriešu bikses un vīrieši nēsā sieviešu svārkus, bet šīs darbības netiek raksturotas kā transdzimuma uzvedība). Lesbietes, kuras sevi nedefinē kā vīrišķīgas vai sievišķīgas, var identificēties ar vairākiem citiem apzīmējumiem, tostarp, „androgīna” vai saīsināti — „andro”. Nesen izdomātais vārds „dzimtes kvīrs/kvīra” bieži tiek lietots, lai apzīmētu androginitāti, lai gan „dzimtes kvīrs/kvīra” un „androginitāte” (vai „androgīns”) nav sinonīmi. Ar šo terminu „dzimtes kvīrs/kvīra” netiek apzīmēta dzimtes identitāte, un šis termins var attiekties uz jebkuru cisdzimtes personu vai transdzimuma personu, kuras uzvedība neatbilst sabiedrībā noteiktajām normām. Turklāt, ņemot vērā termina „dzimtes kvīrs/kvīra” saistību ar „kvīru” kultūru, ir jāatzīst, ka terminam „dzimtes kvīrs/kvīra” piemīt sociālpolitiskā pieskaņa, ko nevarētu apgalvot par terminu „androgīns”. Šo iemeslu dēļ daži androgīni apzīmējumu „dzimtes kvīrs/kvīra” var uzskatīt par neprecīzu, nepiemērotu vai aizskarošu.