Sodankile (somu: Sodankylä, ziemeļsāmu: Soađegilli) ir ciems un pašvaldība Somijas ziemeļos Lapzemes reģionā. Sodankile ir otra lielākā Somijas pašvaldība pēc platības un lielākā, kuras centram nav pilsētas statusa. Lielākā daļa iedzīvotāju (98%) ir somi un 1,3% — sāmi, bet ziemeļsāmu valoda ir otra oficiālā valoda pašvaldībā. Dienvidos no Sodankiles atrodas Sodankiles ģeofiziskā observatorija, kuras pirmsākumi meklējami Pirmajā Starptautiskajā polārajā gadā (1882-1883). Senākās cilvēku apmetnes Sodankiles apkārtnē datētas ar aptuveni 5000. gadu p.m.ē. Ap 3. tūkstošgadi p.m.ē. apvidū ienāca sāmi, kas ilgstoši domenēja Sodankilē un apkārtnē. Tie runāja Kemi sāmu valodā. No 16. gadsimta apvidus nonāca Zviedrijas ietekmē, 17. gadsimtā to sāka intensīvi apgūt. No dienvidiem ieceļojušajiem kolonistiem piešķīra nodokļu atbrīvojumu uz 15 gadiem. Tika kristianizēts iepriekš šamaniskais apvidus. 1747. gadā nodibināja atsevišķu Sodankiles pagastu. 1809. gadā Sodankile kā Somijas Lielhercogistes daļa nonāca Krievijas pakļautībā. Turpinājās sāmu asimilācija un vietējā sāmu valoda faktiski izzuda 19. gadsimta vidū. 19. gadsimta beigās līdz tam tradicionālo ziemeļbriežu lopkopību kā galveno nodarbošanās veidu aizvietoja mežizstrāde; sāka attīstīties transporta infrastruktūra. 1902. gadā pabeidza šoseju no Rovaniemi uz Sodankilu. Ziemas kara (1939-1940) laikā Sodankile, tāpat kā citi pierobežas ciemi, tika evakuēta. Pēc Maskavas pamiera parakstīšanas 1944. gadā, kad Somija pievienojās Sabiedrotajiem, sākās Somijas un Vācijas Lapzemes karš. Vācu karaspēka atkāpšanās laikā Sodankile tika stipri nopostīta. Pēc kara ciems tika atjaunots. Apkārtnē attīstījas enerģētika — tika uzbūvētas vairākas hidroelektrostacijas. Pie ciema uzbūvēta Sodankiles lidosta. «Kaupunkien ja kuntien lukumäärät ja väestötiedot». Q11894857. Skatīts: 15 februāris 2019. IPY History Mistä Sodankylä on saanut nimensä? Vikikrātuvē par šo tēmu ir pieejami multivides faili. Skatīt: Sodankile.