Sāra Marija Hektore (zviedru: Sara Maria Hector; dzimusi 1992. gada 4. septembrī) ir zviedru kalnu slēpotāja, 2022. gada ziemas olimpisko spēļu čempione milzu slalomā. Pasaules kausa sacensībās debitēja 17 gadu vecumā 2009. gada 12. decembrī Orē ar 22. vietu milzu slalomā. Izcīnījusi vairākas medaļas Pasaules čempionātos junioriem. 2010. gadā ieguva bronzu slalomā, 2011. gadā kļuva par pasaules junioru čempioni milzu slalomā, bet 2012. gada Pasaules čempionātā junioriem izcīnīja sudraba godalgu. Pasaules čempionātā pieaugušajiem pirmoreiz piedalījās 2011. gadā Garmišā-Partenkirhenē, milzu slaomā ieņēma 17. vietu, bet komandu sacensībās izcīnīja bronzas medaļu. Piedalījās 2014. gada ziemas olimpiskajās spēlēs Sočos, labāko rezultātu sasniedzot kombinācijā (13. vieta). 2014. gada 12. decembrī Orē pirmoreiz kāpa uz goda pjedestāla PK posmos, milzu slalomā ieņemot 2. vietu. Tā paša gada 28. decembrī sacensībās milzu slalomā Austrijā izcīnīja savu pirmo uzvaru PK posmos. 2015. gada Pasaules čempionātā Bīverkrīkā vēlreiz izcīnīja bronzas medaļu komandu sacensībās. 2018. gada ziemas olimpiskajās spēlēs Phjončhanā piedalījās tikai milzu slalomā un ieņēma 10. vietu. 2021. gada Pasaules čempionātā Kortīnā d'Ampeco ieguva sudraba medaļu komandu sacensībās. 2022. gada ziemas olimpiskajās spēlēs Pekinā kļuva par čempioni milzu slalomā, tā bija pirmā zelta medaļa Zviedrijai šajā disciplīnā pēc 20 gadu pārtraukuma. «Sara Hector all smiles after maiden World Cup win». eurosport.com (angļu). 2014. gada 28. decembris. Skatīts: 2021. gada 21. decembrī. «Hektore atnes Zviedrijai zeltu milzu slalomā pēc 20 gadu pārtraukuma». delfi.lv. 2022. gada 7. februāris. Skatīts: 2022. gada 5. februārī. Vikikrātuvē par šo tēmu ir pieejami multivides faili. Skatīt: Sāra Hektore. Olympedia profils (angliski) The Sport.org profils (angliski) FIS profils (kalnu slēpošana) (angliski)