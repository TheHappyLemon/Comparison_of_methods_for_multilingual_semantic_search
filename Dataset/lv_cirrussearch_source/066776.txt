Gulošā gaurenīte (latīņu: Sagina procumbens) ir neļķu dzimtas suga, kura ir sastopama Eiropā, Rietumāzijā un Ziemeļamerikā. Tā ir diezgan bieži sastopama visā Latvijas teritorijā, kur atsevišķi eksemplāri un nelielas grupas aug vietās ar skraju veģetācijas segumu: atmatās, karjeros, izžūstošos grāvjos un peļķēs, uz ceļiem un takām, kā arī nezālienēs. Gulošā gaurenīte ir daudzgadīgs, 2—10 cm garš lakstaugs ar kailu, zarainu un gulošu stublāju. Augs veido velēnveidīgu ceru. Tā lapas ir lineāras, 0,3—1 cm garas un aptuveni 0,05 cm platas, īlenveidīgas, galā ar īsu akotsmaili. Zaru galos ir 1—3 ziedi, kuriem ir 4 olveidīgas, aptuveni 0,3 cm garas kauslapas. Ziediem ir 4, ļoti sīkas vainaglapas, kas ir līdz četrreiz īsākas nekā kauslapas vai arī vainaglapu vispār nav. Auglis ir olveidīga četrvāršņu pogaļa, kas garāka nekā kauss. Gatava pogaļa atveras gandrīz līdz pamatam, zobiņi 4, pastrupi. Zied no maija līdz septembrim. 1998. gadā daudzi labi attīstīti augi tika atrasti UNESCO Pasaules mantojuma sarakstā esošajā Gofa salā, kur tā ir introducēta suga. Ņemot vērā salas attālumu no dabiskā izplatības areāla, sēklas visticamāk ievazāja salas apmeklētāji (ar apaviem vai apģērbu). Pastāv risks, ka bez kontroles augs pārveidos salas augstienes ekosistēmu, kā tas jau ir noticis Prinča Edvarda salās, kur tas ir izplatījies ar ātrumu no 100 līdz 300 metriem gadā un tagad tiek uzskatīts par nekontrolējamu. Gofa salā turpinās sugas izskaušanas programma un paredzams, ka tai būs vajadzīgi gadiem ilgi “saskaņoti centieni”. «gulošā gaurenīte - Sagina procumbens L. - Augi - Latvijas daba». www.latvijasdaba.lv. Skatīts: 2023-05-06. Cooper, J., Cuthbert, R. J., Gremmen, N. J. M., Ryan, P. G., and Shaw, J. D. (2011). Earth Fire and Water: applying novel techniques to eradicate the invasive procumbent pearlwort Sagina procumbens, on Gough Island, a World Heritage Site in the South Atlantic. International Conference on Island Invasives, Auckland, New Zealand, 2010. Gland, Switzerland: IUCN. Visser P., Louw H. & Cuthbert R.J. (2010) Strategies to eradicate the invasive plant procumbent pearlwort Sagina procumbens on Gough Island, Tristan da Cunha. Conservation Evidence, 7, 116-122.