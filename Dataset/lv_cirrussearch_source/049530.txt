Helēna Luīze Marulisa (angļu: Helen Louise Maroulis ; dzimusi 1991. gada 19. septembrī) ir grieķu izcelsmes amerikāņu brīvā stila cīkstone, 2016. gada vasaras olimpisko spēļu čempione un 2020. gada vasaras olimpisko spēļu bronzas medaļniece, divkārtējā pasaules čempione (2015, 2017). Helēna Marulisa dzimusi 1991. gadā Rokvillā, Mērilendā. Viņas tēvs ir grieķis, kas, labāku dzīvi meklēdams, Amerikas Savienotajās Valstīs ieceļoja 1968. gadā. Trīs gadus viņa apmeklēja Magruderas vidusskolu, kur jau pirmajā gadā kļuva par skolas labāko sieviešu cīkstoni. Pēc vidusskolas beigšanas viņa vispirms mācījās Saimona Frasera universitātē Bērnabijā (Kanāda) un pēc tam Misūri Baptistu universitātē. Pirmo ievērojamāko panākumu Helēna guva 2006. gadā, kad viņa izcīnīja 3. vietu ASV Junioru čempionāta kadetu grupā (līdz 16 gadiem) svara kategorijā līdz 52 kg. Nākamajā gadā viņa tajā pašā vecuma grupā un svara kategorijā kļuva par valsts čempioni. 2008. gadā viņa pirmoreiz piedalījās starptautiskajās sacīkstēs. Pasaules Junioru čempionātā Stambulā svara klasē līdz 51 kg vispirms viņa uzvarēja četras cīņas, tad zaudēja japāņu juniorei, ieguva trešo vietu un bronzas medaļu. 2009. gadā savā svara kategorija līdz 55 kg Helēna kļuva par ASV čempioni gan junioriem, gan pieaugušajiem, bet pasaules junioru čempionātā Ankarā cieta neveiksmi, zaudēja pirmo cīņu un palika 17. vietā. Toties starts Panamerikas čempionātā Marakaibo atkal bija veiksmīgs un viņa ieguva bronzas medaļu. 2010. un 2011. gadā Helēna izcīnīja vairākas godalgotās vietas dažādos junioru un reģionālajos turnīros un 2011. gadā pirmoreiz startēja pieaugušo pasaules čempionātā. Vispirms viņa izcīnīja divas uzvaras, tad pēc punktiem zaudēja slavenajai Saori Jošidai. Gandarījuma turnīrā guva vēl divas uzvaras, bet cīņā par bronzu zaudēja zviedru cīkstonei, vairākkārtējai Eiropas čempionei Idai-Terezai Nerellai. 2012. gada februārī Helēna uzvarēja Panamerikas čempionātā Kolorādospringsā, taču nespēja nokļūt uz Olimpiskajām spēlēm Londonā, jo zaudēja ASV olimpiskajā kvalifikācijas turnīrā Kelsijai Kembelai. Tomēr 2012. gada septembrī Pasaules čempionātā Kanādā viņa iekļuva finālā, kur zaudēja Saori Jošidai, un saņēma sudraba medaļu. 2014. gadā viņa atkal ieguva medaļu Pasaules čempionātā Taškentā. Lai gan pusfinālā viņa zaudēja japānietei Čiho Hamadai, taču gandarījumā cīņā uzvarēja Polijas cīkstoni Katažinu Kravčiku un ieguva bronzas medaļu. 2015. gada Pasaules čempionātā Lasvegasā Helēna Marulisa beidzot ieguva čempiones titulu. Pusfinālā pārliecinoši ar 11-0 viņa pieveica Irinu Ologonovu no Krievijas. 2016. gada olimpiskajās spēlēs Riodežaneiro, guvusi trīs pārliecinošas uzvaras, Helēna iekļuva pusfinālā, kur guva plecu uzvaru pār spēcīgo zviedru cīkstoni Sofiju Matsoni. Finālā viņa pieveica trīskārtējo olimpisko čempioni Saori Jošidu un ieguva zelta medaļu. 2017. gadā Parīzē Helēna Marulisa otrreiz kļuva par pasaules čempioni. Finālā viņa uzvarēja Marvu Amri no Tunisijas. 2018. gada janvārī Indijas profesionālajā cīņas līgā Helēnai atkal sanāca cīņa ar Marvu Amri. Šajā cīņā viņa ieguva smagu galvas traumu, no kuras atguvās ļoti lēni. Šī iemesla dēļ viņa tikai oktobrī kvalificējās pasaules čempionātam Budapeštā. Tā pirmajā kārtā viņa cīnījās ar Aļonu Koļesņiku no Azerbaidžānas un cieta plecu zaudējumu. Tā kā Aļona Koļesņika nesasniedza finālu, Helēna Marulisa nekvalificējās gandarījuma cīņām un ierindojās tikai 21. vietā. 2021. gada augustā Tokijā 2020. gada vasaras olimpiskajās spēlēs svara kategorijā līdz 57 kg Helēna Marulisa pusfinālā zaudēja japānietei Risako Kavai, bet cīņā par trešo vietu pārspēja mongolieti Boldsajhani Hongorzulu un ieguva bronzas medaļu. 2021. gada oktobrī pasaules čempionātā Oslo viņa finālā uzvarēja Indijas cīkstoni Anšu Maliku un ieguva zelta medaļu svara kategorijā 57 kg. «Who Is Olympic Gold Medalist Helen Maroulis» (angļu). usa.greekreporter.com. 2016. gada 19. augusts. Skatīts: 2019-06-17. Vikikrātuvē par šo tēmu ir pieejami multivides faili. Skatīt: Helēna Marulisa. Olympedia profils (angliski) FILA profils (angliski)