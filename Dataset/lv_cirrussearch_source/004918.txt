Latvijas rokmūzika ir nozīmīgs mūzikas žanrs Latvijas mūzikā kopš 1960. gadiem, kad Latvija bija iekļauta Padomju Savienībā. Daudzus nozīmīgākos ierakstus šī Latvijas žanra mūzikā apskatījis Uldis Rudaks savā raidījumā Zibens pa dibenu. 20. gadsimta 60. gados Latvijā radās pirmās rokgrupas (toreiz sauktas arī par bigbīta grupām, oficiāli rokmūzikas grupas padomju laikā dēvēja par vokāli instrumentālajiem ansambļiem), kas sākumā spēlēja ārzemju grupu dziesmas, taču drīz vien "Eolika", "Katedrāle" un citas grupas sāka izpildīt arī pašu sacerētus skaņdarbus. Padomju kultūras iestādes lika šķēršļus rokmūzikas attīstībai un grupu koncertdarbībai. 70. gadu sākumā pazīstama kļuva grupa "Menuets", kas izpildīja Imanta Kalniņa un arī grupas dalībnieku dziesmas. Raimonds Pauls nodibināja ansambli "Studija", kas vēlāk kļuva par "Modo" un līdzās šlāgermūzikai atskaņoja arī atsevišķas rokmūzikas kompozīcijas. Vairāki Latvijas rokmūzikas mākslinieki nāk no Liepājas. Tur ir radušās tādās grupas kā "Līvi", "Credo" un Remix, kā arī dzimuši rokmūzikas komponisti Imants Kalniņš un Zigmars Liepiņš. 80. gados līdzās estrādes mūzikai kļuva pazīstamas arī vairākas rokgrupas. Mārtiņa Brauna dziesmas izpildīja "Sīpoli", Jāņa Lūsēna kompozīcijas atskaņoja "Zodiaks", Jura Kulakova dziesmas atnesa popularitāti grupai "Pērkons", taču tās darbība tika ierobežota. Pagrīdes grupas kā NSRD un "Dzeltenie Pastnieki" bija pirmie, kas plaši sāka pielietot elektronisko instrumentāciju, pārsvarā darbodamās kā studijas grupas. 80. gadu otrajā pusē popularitāti guva grupas "Jumprava", "Jauns Mēness", un "Linga", alternatīvās rokmūzikas laukā darbojās "K. Remonts", "Zig zag" un "Aurora". 1988. gadā Zigmars Liepiņš un Māra Zālīte sarakstīja rokoperu Lāčplēsis, balstoties uz Andreja Pumpura eposu ar tādu pašu nosakumu, kas kļuva par sensāciju, ar Igo (Rodrigo Fominu) galvenajā lomā. "Inokentijs Mārpls", "Baložu Pilni Pagalmi", "Skumju akmeņi" un "Sirke" ir vienas no populārākajām vēlākajām alternatīvās rokmūzikas grupām. Sākot no 20. gadsimta 60. gadiem, popmūzikas, folkmūzikas un rokmūzikas grupas radās arī trimdas latviešu centros dažādās zemēs. Starp nozīmīgākajiem un populārākajiem māksliniekiem ir "Čikāgas piecīši", Ilmārs Dzenis, "Akacis", "Robis un latvieši", "Skandāls", "Portlandes dzintars" (ASV), "Elektriskie burkāni" (Kanāda), "Dundurs", "Prusaku ansamblis", "Alis P" (Zviedrija), Larisa Mondrusa, "Ludvigs dzird", Kristaps Grasis (Vācijas Federatīvā Republika), "Alva" (Lielbritānija). "Liepājā šo sestdien iestāsies 1979. gads" micrec.lv Arhivēts 12.11.2007, Wayback Machine vietnē.