Viktors Juščenko (ukraiņu: Віктор Андрійович Ющенко; dzimis 1954. gada 23. februārī, Horuživkā, Sumu apgabalā Ukrainā) ir Ukrainas politiķis. No 2005. līdz 2010. gadam bijis 3. Ukrainas prezidents. Dzimis 1954. gadā Ukrainas ziemeļaustrumos Sumu apgabalā skolotāju ģimenē. Studēja Ternopiļas Finanšu tehniskajā institūtā. No 1975. līdz 1985. gadam strādāja par bankas ierēdni Sumu apgabalā, pēc tam Kijivā. No 1987. gada strādāja PSRS Agroprombankas Ukrainas filiālē, no 1990. gada Ukrainas Zemkopības bankā. Pēc Ukrainas neatkarības atgūšanas 1991. gadā Juščenko bija Ukrainas Centrālās bankas prezidents (1993—1999) un Ukrainas premjerministrs (1999—2001). Kā politiskās koalīcijas Mūsu Ukraina (Наша Україна) līderis Juščenko bija galvenais opozīcijas kandidāts 2004. gada oktobra/novembra Ukrainas prezidenta vēlēšanās. Vēlēšanu kampaņas laikā 2004. gada septembrī Juščenko mēģināja noindēt ar dioksīnu, bet viņš izdzīvoja. Pēc sākotnējiem vēlēšanu rezultātiem par uzvarētāju tika pasludināts viņa galvenais konkurents Viktors Janukovičs, taču Ukrainas Augstākā tiesa 3. decembrī apmierināja Juščenko prasību un daudzo pārkāpumu dēļ anulēja Centrālās vēlēšanu komisijas lēmumu par 21. novembrī notikušās prezidenta vēlēšanu otrās kārtas uzvarētāju pasludināt promaskavisko premjerministru Viktoru Janukoviču. Atkārtotajās decembra vēlēšanās saņemot 52% balsu, uzvarēja Juščenko. 2006. gadā Ukrainas prezidentu Juščenko apbalvoja ar Triju Zvaigžņu ordeni. 2010. gada Ukrainas prezidenta vēlēšanu pirmajā kārtā savāca tikai 5,45% balsu. 2010. gada 25. februārī Juščenko prezidenta amatā nomainīja vēlēšanās uzvarējušais Viktors Janukovičs. Austrijas ārsti apstiprina, ka Juščenko ticis saindēts ar dioksīnu BNS-AFP-REUTERS, 2004. gada 12. decembrī «Президенты Украины и Латвии обменялись орденами — ЛІГА.Новости». Arhivēts no oriģināla, laiks: 2007. gada 14. novembrī. Skatīts: 2009. gada 22. februārī. Vikikrātuvē par šo tēmu ir pieejami multivides faili. Skatīt: Viktors Juščenko. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski)