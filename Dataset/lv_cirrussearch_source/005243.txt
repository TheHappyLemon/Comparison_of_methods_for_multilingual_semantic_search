Kriss Saimons (dzimis 1972. gada 30. janvārī; miris 2024. gada 18. martā) bija kanādiešu hokejists, kreisās malas uzbrucējs un policists. Karjeras laikā aizvadījis 782 spēles NHL. Visnozīmīgāko laiku, septiņas sezonas, Saimons aizvadīja Vašingtonas "Capitals" rindās. Karjeras nogalē aizvadīja piecas sezonas KHL. Savu spēlētāja karjeru Saimons iesāka OHL klubā Otavas "67's", kurā spēlēja no 1988. līdz pat 1992. gadam. 1990. gada NHL draftā viņu izvēlējās Filadelfijas "Flyers", taču jau drīz vien Saimons tika aizmainīts uz Kvebekas "Nordiques" vienību, kuras rindās viņš arī debitēja NHL, tajā spēlējot no 1992. līdz 1995. gadam. 1995.—96. sezonā "Nordiques" franšīze pārcēlās uz Kolorādo. Saimons turpināja savas gaitas nu jau Kolorādo "Avalanche" vienībā, 1995.—96. sezonā kopā ar komandu izcīnot Stenlija kausu. 1996. gadā Saimons tika aizmainīts uz Vašingtonas "Capitals", kuras sastāvā Saimons aizvadīja veselas septiņas sezonas, pirms 2002. gadā nonāca Čikāgas "Blackhawks" rindās. Nākamo sešu gadu laikā viņš spēlēja arī Ņujorkas "Rangers", Kalgari "Flames", Ņujorkas "Islanders", kā arī Minesotas "Wild" rindās. Pirms 2008. gadā pievienojās Čehovas "Vitjaz" sastāvam. 2011. gadā pārcēlās uz Maskavas "Dinamo", tās sastāvā aizvadot deviņas spēles. No 2011. līdz 2013. gadam spēlēja Novokuzņeckas "Metallurg" sastāvā, taču tad noslēdza profesionālu karjeru. 2017. gadā Saimons iesniedza bankrota pieteikumu un apgalvoja, ka nespēj strādāt hokeja radīto traumu dēļ. Iesniegumā ārsts liecināja, ka Saimonam bija CTE simptomi, kas domājams, ir saistīti ar nopietnu smadzeņu traumu viņa hokeja karjeras laikā. Ārsts arī apgalvoja, ka Saimons cieta no depresijas, trauksmes, pēctraumatiskā stresa un artrīta. Kriss Saimons nomira 2024. gada 18. martā 52 gadu vecumā Vavā, Ontārio provincē. https://hokejazinas.com/nhl/paragri-miris-bijusais-nhl-rupeklis/ https://www.sportsnet.ca/nhl/article/former-nhler-chris-simon-dead-at-52 https://ottawacitizen.com/news/local-news/ex-nhl-enforcer-chris-simon-files-for-bankruptcy-court-documents-say-hes-broke https://www.sportsnet.ca/nhl/article/former-nhler-chris-simon-dead-at-52/ Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)