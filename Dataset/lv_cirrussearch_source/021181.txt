Annaberga-Buholca (vācu: Annaberg-Buchholz) ir pilsēta Vācijā, Saksijas zemē, Rūdu kalnu apriņķa centrs. Annaberga-Buholca izveidota 1945. gadā, apvienojot Annabergas un Buholcas pilsētas. Tās kopš 15. gadsimta attītījušās kā kalnraču pilsētas, jo apkārtnes kalnos tradicionāli ieguva sudrabu, alvu un kobaltu. Kopš 16. gadsimta beigām pilsēta ir arī mežģīņu ražošanas centrs, kad to ieviesa bēgļi no mūsdienu Beļģijas. Mūsdienās pilsēta ir tūrisma un ziemas sporta centrs. Tā ir pazīstama ar saviem ziemassvētku tirdziņiem un sarežģītiem Ziemassvētku kokgriezumiem. Šeit atrodas matemātiķa Ādama Rīza un Rūdu kalnu muzeji. Notiek tradicionāls folkloras festivāls Annaberger Kät un Vācijā lielākā kalnraču parāde (Bergparade). Anjnabergas pilsētas vārdā nosaukts minerāls annabergīts. Annaberga-Buholca ir slēpotājas Violas Baueres (Viola Bauer, 1976), divcīņnieka Tino Edelmaņa (Tino Edelmann, 1985), divcīņnieka Ērika Fencela (Eric Frenzel, 1988), futbolista Matiāsa Hergeta (Matthias Herget, 1955), diskmetējas Evelīnas Jālas (Evelin Jahl, 1956) dzimtā pilsēta. Pilsētā lielu daļu no mūža pavadījis matemātiķis Ādams Rīzs (Adam Ries, 1492-1559). 1907. gadā Annabergas lauksimniecības skolā strādāja Kārlis Ulmanis. 2022. gada Vācijas pašvaldību reģistrs; pārbaudes datums: 7 oktobris 2023. Vikikrātuvē par šo tēmu ir pieejami multivides faili. Skatīt: Annaberga-Buholca. Encyclopædia Britannica raksts (angliski) Brockhaus Enzyklopädie raksts (vāciski)