SKS 63. ekspedīcija (Expedition 63, ISS-63, Экспедиция МКС-63) ir ASV Nacionālās aeronautikas un kosmosa administrācijas (NASA) un Krievijas Roskosmos kosmonautu pastāvīgā ekspedīcija Starptautiskajā kosmosa stacijā (SKS) no 2020. gada 14. aprīļa. 63. ekspedīcija sākās 2020. gada 17. aprīlī ar kosmosa kuģa Sojuz MS-15 atvienošanos un turpinājās līdz kosmosa kuģa Sojuz MS-16 atvienošanai 2020. gada 21. oktobrī. Šis bija neierasts SKS ekspedīcijas dalībnieku paplašinājums. Sākotnēji ekspedīcijas sastāvā bija amerikāņu komandieris Kristofers Kesidijs, kā arī krievu lidojumu inženieri Anatolijs Ivaņišins un Ivans Vagners. Ekspedīcija 2020. gada 31. maijā sagaidīja kosmosa kuģa SpaceX Crew Dragon pirmā pilotējamā lidojuma Crew Dragon Demo-2 apkalpi. Divi apkalpes locekļi Daglass Hērlijs un Roberts Bēnkens palika stacijā divus mēnešus, palīdzot pētījumos stacijā un piedaloties vairākās iziešanās ārpus stacijas. Ekspedīcijas beigās ieradīsies Krievijas kosmosa kuģis Sojuz MS-17 ar trīs apkalpes locekļiem. Septembrī bija plānots arī pirmais NASA komerciālās apkalpes programmas USCV-1 operatīvais lidojums Crew-1, bet tas tika pārcelts uz oktobri (vēlāk uz novembri), 64. ekspedīcijas laikā. 2020. gada augustā publiski kļuva zināms, ka stacijā ir neliela gaisa noplūde. To pirmoreiz pamanīja 2019. gada septembrī, bet 2020. gada augustā izplūdes ātrums palielinājās. Gaisa zaudēšana nepārsniedza pieļaujamās normas un kosmonautiem briesmas nedraudēja. Pēc moduļu izolēšanas netika atrasta noplūdes vieta. Septembra beigās izplūda jau aptuveni 220 grami gaisa diennaktī, un atkal tika izolēts Krievijas segments. 29. septembrī Roskosmos paziņoja, ka noplūde notiek Zvezda modulī, bet nav lokalizēta konkrēta vieta. 4. oktobrī tika izteikta hipotēze, ka sūce notiek Zvezda moduļa gala nodalījuma pieslēgvietas gumijas blīvējumā. Kosmonauti noņēma aizsargpārvalku un ar līmlenti aplīmēja gumijas blīvējumu. Nākamajā rītā izrādījās, ka gaisa noplūde nav apstājusies (6 milimetri dzīvsudraba stabiņa stundā). Vairākkārt tika izmēģināta metinājuma šuvju noklāšana ar līmlentu un no amerikāņiem palienētu hermētiķi, bet tas nedeva vēlamo rezultātu. 15. oktobrī kosmonautiem izdevās noteikt iespējamo sūces vietu, fotografējot un filmējot tējas lapiņu kustību gaisa plūsmā. Pēc tam viņi aizlīmēja šo vietu ar līmlentu, un nākamajā dienā gaisa izplūdes ātrums bija samazinājies līdz 4 mm Hg. Pirms tam gaiss izplūda 7–9 mm Hg. 19. oktobrī tika ziņots, ka ir izdevies atrast 2–4 cm garu plaisu un apturēt gaisa izplūšanu, plaisai uzlīmējot termoizturīgo kaptona lenti kā pagaidu risinājumu. 20. oktobrī tika ziņots, ka gaiss joprojām izplūst (kopš nodalījuma aizvēršanas spiediens bija samazinājies par 50 mm Hg). Sergejam Rižikovam tika dots norādījums noņemt kaptona lentu, to uzlīmēt uz dokumentācijas vāka, plaisu notīrīt ar spirtā samērcētu salveti un no jauna uzlīmēt lentu. Kaptona lentu un tīrīšanā izmantotās salvetes tika nogādātas uz zemi analīzei. Информационное сообщение о ситуации на МКС Роскосмос, 2020-09-29 Экипаж МКС не смог устранить утечку воздуха в модуле с помощью скотча РИА Новости, 2020-10-05 Обнаруженную пакетиком чая негерметичность российской «Звезды» заклеят скотчем lenta.ru, 2010-10-15 Источник рассказал о размере трещины в российском модуле МКС РИА Новости, 2020-10-19 63. ekspedīcija NASA mājas lapā Arhivēts 2020. gada 12. aprīlī, Wayback Machine vietnē. (angliski) 63. ekspedīcija Energija mājas lapā[novecojusi saite] (krieviski)