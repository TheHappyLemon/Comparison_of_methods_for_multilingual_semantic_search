Namonuito (Namonuito), agrāk arī Maguras salas (angļu: Magur islands), ir koraļļu atols Klusajā okeānā, Karolīnu salu arhipelāga centrālajā daļā. Ietilpst Mikronēzijas Federatīvo Valstu Čūkas pavalstī. Veido četras municipalitātes — Onouna (598 iedzīvotāji) dienvidrietumos, Makura (156 iedzīvotāji) ziemeļos, Piherarha (227 iedzīvotāji) dienvidaustrumos, kā arī Unanu (178 iedzīvotāji) un Onou (182 iedzīvotāji) austrumos. Atola iedzīvotāji ir mikronēzieši, runā namonuitiešu valodā, kas tuva čūkiešu valodai. Namonuito ir koraļļu atols Karolīnu salu vidusdaļā. Atrodas 170 km uz ziemeļrietumiem no Čūkas un 140 km uz rietumiem no Nomvinas Hola salās. Atola 12 salu kopējā sauszemes platība ir 4,38 km². Rifa lielākā daļa ir iegrimusi — virsūdens rifs saglabājies ap salām atola ziemeļos, austrumos, dienvidaustrumos un dienvidrietumos. Atolam ir 1875 km² liela lagūna, kopējā atola platība ir 2267 km² — trešais lielākais Mikronēzijas atols pēc Kvadžaleinas un Čūkas. Atola lielākās salas ir Onouna (2,54 km², 598 iedzīvotāji), citas apdzīvotās salas ir Piherarha, Unanu, Onou un Makura. Salas biezi apaugušas ar tropu mežu. Atola salās ir piecas sākumskolas — pa vienai katrā apdzīvotajā salā, kā arī Ziemeļrietumu vidusskola Onounas salā. Onounas salā uzbūvēts civilais lidlauks, ko apkalpo Caroline Islands Air. Northwest Unified Schools. Our Schools F.S.M. Airports & Civil Airfields. Onoun (Ulul) Civil Airfield Vikikrātuvē par šo tēmu ir pieejami multivides faili. Skatīt: Namonuito.