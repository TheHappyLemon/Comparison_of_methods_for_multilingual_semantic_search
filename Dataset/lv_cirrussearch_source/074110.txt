Pateicības diena ir valsts svētki ASV un Kanādā. ASV pateicības diena tiek svinēta novembra ceturtajā ceturtdienā, bet Kanādā tos atzīmē oktobra otrajā pirmdienā. Šajā dienā ir pieņemts turēt īpaši gatavotas pusdienas ģimenes lokā un izteikt pateicību viens otram. Skatīt arī: Patukseti un Masasoits Pateicības dienas izcelsme tiek saistīta ar pļaujas un ražas svētkiem, kuri daudzās kultūrās kopš seniem laikiem tradicionāli ir tikuši svinēti, tomēr tās pamatā ir arī vairāki vēsturiski un reliģiozi notikumi. Visplašāk pazīstamais šāds notikums ir saistīts ar angļu kolonistu nodibināto Plimutu Masačūsetsā. Pirmā ziema jaunajā kolonijā izrādījās īpaši barga un daudzi kolonisti mira no bada un slimībām, taču, pateicoties vietējiem vampanoagu cilts indiāņiem, kolonija izdzīvoja. Pēc pirmās sekmīgās ražas 1621. gadā kolonisti sarīkoja pateicības svinības. Ar laiku Pateicības dienas tradīcija izplatījās, lai gan precīza diena ilgu laiku nebija oficiāli noteikta. Pateicības dienas rīkoja lai atzīmētu ražu vai citus ievērojamus notikumus. Piemēram, Amerikas neatkarības kara laikā dažādas kolonijas atzīmēja Pateicības dienas par godu atsevišķām uzvarām pār angļiem, vai par godu štata konstitūcijas pieņemšanai. Īpaši ievērojama ir 1777. gada Pateicības diena, ko pasludināja Džordžs Vašingtons par godu uzvarai pār angļiem pie Saratogas. 1863. gadā Amerikas pilsoņu kara laikā prezidents Abrahams Linkolns noteica, ka Pateicības diena svinama novembra pēdējā ceturtdienā. Šis datums tika ievērots ik gadu līdz lielās depresijas laikam. 1941. gadā ASV Kongress pārcēla Pateicības dienu uz novembra ceturto ceturtdienu. ASV Pateicības dienas mielastā tradicionāli galvenais ēdiens ir tītara cepetis. Populārs uzskats saista šo tradīciju ar Plimutas kolonistiem un indiāņiem, kas cēla tītaru galdā savā pirmajā Pateicības dienā. Tītars ir kļuvis par neoficiālu Pateicības dienas simbolu un daļa amerikāņu šo dienu pat sauc par tītardienu. Kopš 1947. gada ir iegājies Pateicības dienā svinīgi pasniegt vienu dzīvu tītaru un divus cepešus ASV prezidentam. Pateicības dienai ir liela loma sabiedrības un īpaši ģimenes kopības sajūtas veicināšanā. Tā tiek uzskatīta arī par amerikāņu identitātes sastāvdaļu. Sākotnēji pateicība tika vērsta uz Dievu - par ražu, brīvību un citām svētībām. Mūsdienās vairums cilvēku svin pateicības dienu kā sekulārus svētkus un izsaka pateicību, pirmām kārtām, saviem ģimenes locekļiem, draugiem un kopienu vadītājiem.