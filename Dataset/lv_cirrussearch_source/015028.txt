Jānis Čoke (dzimis 1878. gada 24. septembrī, miris 1910. gada 9. jūnijā), segvārds Brašais, bija latviešu sociāldemokrāts un profesionāls revolucionārs. Dzimis 1878. gada 24. septembrī Idus pagastā. Strādāja Rīgas fabrikās. 1902. gadā iestājās LSDSP, 1905. gada revolūcijas laikā kopā ar jaunākajiem brāļiem Kārli (1884-1929), Gustavu (1886-1952) un Ādamu (1890-1911) izveidoja kaujinieku pulciņu "Brašie". 1905. un 1906. gadā piedalījās kaujinieku uzbrukumos Rīgas centrālcietumam, fabrikas "Provodņik" dragūnu sardzes komandai, Rīgas Policijas pārvaldei. Pēdējais uzbrukums Krievijas Valsts bankai Helsinkos notika 1906. gada 26. februārī [v.s. 13. februārī]. Nākamajā dienā Tamperes stacijā Jāni Čoki arestēja un aizveda uz policijas iecirkni. Tur viņš nogalināja divus policistus, bet trešo ievainoja. Pēc vairāk nekā trīs stundu apšaudes Čoki saņēma gūstā. Turku apgabala tiesa notiesāja viņu par laupīšanu un tīšu slepkavošanu un piesprieda mūža ieslodzījumu. Miris 1910. gada 9. jūnijā Turku cietumā. Latvijas padomju enciklopēdija. 2. sējums. Rīga : Galvenā enciklopēdiju redakcija. 360. lpp.