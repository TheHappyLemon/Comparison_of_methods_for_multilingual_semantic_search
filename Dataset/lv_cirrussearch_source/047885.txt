Starptautiskā fonētiskā asociācija (angļu:International Phonetic Association, IPA: [ði ɪntəˈnæʃənəl fəˈnɛtɪk əsoʊsiˈeɪʃn] (IPA), franču: L'Association Phonétique Internationale (API)) ir organizācija, kas veicina fonētikas zinātniskos pētījumus un dažādus šīs zinātnes praktiskos pielietojumus. Asociācijas lielākais ieguldījums zinātniskajā sabiedrībā ir Starptautiskais fonētiskais alfabēts - visu valodu fonētiskā attēlojuma pieraksta standarts. Abreviatūra IPA tiek lietota gan asociācijai, gan alfabētam. Asociācija publicē "Starptautiskās fonētiskās asociācijas žurnālu" (Journal of the International Phonetic Association). 1886. gadā neliela grupa franču un britu valodu pasniedzēju franču lingvista Pola Pasī (Paul Passy) vadībā nodibināja biedrību, kuras mērķis bija veicināt fonētiskā pieraksta lietošanu skolās, lai palīdzētu bērniem apgūt reālistisku svešvalodu izrunu, kā arī palīdzētu jaunāko bērnu lasītapmācībā. Šī grupa pati sevi sauca par Fonētikas skolotāju asociāciju (Dhi Fonètik Tîtcerz' Asóciécon). 1889. gada janvārī asociācijas nosaukums tika mainīts uz Dzīvo valodu profesoru fonētikas asociācija (L'Association Phonétique des Professeurs de Langues Vivantes), bet 1897. gadā - Starptautiskā fonētiskā asociācija (L'Association Phonétique Internationale). Asociācijas lielākā ietekme pasniedzēju aprindās un kuplākais dalībnieku sastāvs bija ap 1914. gadu, kad tās sastāvā bija 1751 biedrs no 40 valstīm. Pirmais pasaules karš un tā sekas stipri iedragāja asociācijas aktivitātes un žurnāls atjaunoja regulāras publikācijas tikai 1922. gadā. Grupas sākotnējais mērķis bija izveidot tādu fonētisko simbolu kopumu, kas derētu dažādām izrunām. Respektīvi, lai katrai valodai būtu alfabēts, kurš detaļās atbalstītu šīs valodas skaņas. Vēlāk tika izlemts, ka tam jābūt universālam alfabētam, kur katram simbolam atbilstu viena skaņa dažādās valodās. Alfabēta izveide raiti progresēja līdz 20. gadsimtam. Kopš tā laika ir veikti vairāki alfabēta grozījumi, ko noteica fonētikas zinātnes attīstība. Asociācija kopš 1908. gada rīko eksāmenus fonētikā, piešķirot Kompetences sertifikātu (Certificates of Proficiency) angļu, franču un vācu valodas fonētikā. Asociācijas oficiālā mājaslapa (angliski) International Phonetic Association. (1999). Handbook of the International Phonetic Association: A guide to the use of the International Phonetic Alphabet. Cambridge: Cambridge University Press.