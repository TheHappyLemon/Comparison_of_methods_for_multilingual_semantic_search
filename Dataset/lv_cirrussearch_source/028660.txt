Ievārījums jeb sarunvalodā zapte (no vācu: Saft — 'sula') ir līdz plūstošai konsistencei savārīta veselu vai gabaliņos sagrieztu augļu vai ogu un cukura masa. Ievārījums no džema lielākoties atšķiras vien ar savu konsistenci, kas džemam ir želejveida, ko panāk, izmantojot augļus un ogas ar lielāku pektīnu un organisko skābju saturu vai gatavošanas laikā šīs vielas pievienojot mākslīgi. Ievārījumu gatavojot mājās, augļus vai ogas parasti ap 100 °C lielā temperatūrā aptuveni pusstundu vāra cukura sīrupā, kura cukura koncentrāciju atkarībā no augļu un ogu veida izvēlas no 40 līdz 70%. Savārīšanas laikā cukura sīrups iesūcas augļos vai ogās, saglabājot ne vien to formu, bet arī garšu, smaržu un krāsu. Ievārījumu ražojot rūpnieciski, augļiem un ogām papildus cukuram pievieno arī citronskābi, invertcukuru, askorbīnskābi un pārtikas krāsvielas, un vārīšanas vietā vien īslaicīgi uzkarsē līdz temperatūrai virs 100 °C, tādējādi labāk saglabājot augļos un ogās esošās dabīgās vielas. Daina Kārkliņa, Inga Ciproviča. Pārtikas produktu tehnoloģija. Rīga : LU Akadēmiskais apgāds, 2008. 70. lpp. ISBN 978-9984-45-156-5. Zigurds Zariņš, Lolita Neimane, Edgars Bodnieks. Uztura mācība (6. pārstrādātais un papildinātais izd.). Rīga : LU Akadēmiskais apgāds, 2015. 229. lpp. ISBN 978-9984-45-932-5. Vikikrātuvē par šo tēmu ir pieejami multivides faili. Skatīt: Ievārījums.