The Elder Scrolls III: Morrowind ir Bethesda Softworks izstrādāta lomu spēle. Tā ir trešā spēle The Elder Scrolls spēļu sērijā. Spēle publicēta 2002. gadā, tai ir divi papildinājumi — The Elder Scrolls III: Bloodmoon un The Elder Scrolls III: Tribunal, 2003. gadā spēle kopā ar papildinājumiem tika publicēta vēlreiz kā Morrowind: Game of the Year Edition. Spēle norisinās Dunmeru jeb tumšo elfu apdzīvotajā Tamrielas Impērijas ziemeļaustrumu provincē Morrovindā uz Vvardenfellas salas. Spēles sākumā spēlētāja tēls, pēc atbrīvošanas no cietuma, ar kuģi tiek nogādāts Vvardenfellā. Pirms spēlētāja tēls tiek oficiāli atbrīvots, citi tēli viņu izjautā, tādejādi spēlētājs var izvēlēties sava tēla vārdu, dzimumu, rasi, zodiaka zīmi un klasi. Rase, zodiaka zīme un klase ietekmē spēlētāja tēla prasmes, spējas un īpašības. Spēlētāja tēla prasmes, piemēram, dažādas cīņas prasmes, var uzlabot vai nu tās pielietojot vai arī par samaksu trenējoties pie spēlē sastopamajiem treneriem. Īpašības, tādas kā veiklība, spēks, izturība utml., uzlabojas ar katru spēlētāja tēla sasniegto līmeni un ietekmē, piemēra, spēlētāja tēla veselību, uzlabo spēlētāja prasmes utml. Spēlētāja prasmes dalās trijās grupās — nozīmīgajās un nenozīmīgajās, kuras nosaka tēla rase un klase, un pārējās prasmēs ko spēlētāja tēls apguvis spēles gaitā. Attīstot sava tēla nozīmīgās un nenozīmīgās prasmes, spēlētājs iegūst augstāku līmeni. Iegūstot jaunu līmeni spēlētājs var izvēlēties trīs īpašības, kuras uzlabot. Tāpat kā citās The Elder Scrolls sērijas spēlēs, spēlētājs var brīvi izvēlēties, ko darīt un spēles pamatuzdevuma izpilde nav obligāta. Lai šī brīvība būtu saistoša, spēlē ir dažādi grupējumi — ģildes, releģiskas organizācijas un aristokrātu apvienības, kā arī dažādi uzdevumi. Pildot pamatuzdevumu atklājās, ka spēlētājs ir senlaiku varoņa Nerevara reinkarnācija. Sākotnēji spēlētājam jāpalīdz Impērijas aģentam ievākt informāciju par vietējajiem kultiem, tādejādi noskaidrojas, ka spēlētāja tēls atbilst pareģojumā par Nerevara reinkarnāciju minētajām pazīmēm. Pēc tam spēlētājam ir jāsaņem vietējo dunmeru grupējumu atbalsts, lai apstiprinātos, ka viņš ir Nerevara reinkarnācija. Kad spēlētājs ir ieguvis vietējo atbalstu, viņam jātiekas ar dievu Viveku, kurš viņam iedod ieročus, lai sakautu citu dievību — Dagot Urul, kurš cer sagrābt varu Morrovindā. The Elder Scrolls III: Tribunal darbība norisinās Mournholdas pilsētā, kas neatrodas Vvardenfellā, tāpēc spēlētāja tēlam uz to ir jāteleportējas. Papildinājuma sižets saistīts ar vietējajām dievībām. Papildinājums uzlaboja spēles žurnālu, ļaujot vieglāk pārskatīt uzdevumus, kuri sākotnēji tika kārtoti hronoloģiskā kārtībā. The Elder Scrolls III: Bloodmoon pievieno spēlei mežiem klāto Solstheimas salu, kas atrodas uz ziemeļrietumiem no Vvardenfellas. Bloodmoon parādās vilkači un infekcija, kas par vilkati var padarīt arī spēlētāja tēlu. The Elder Scrolls oficiālā mājaslapa Par Morrowind neoficiālajā The Elder Scrolls viki