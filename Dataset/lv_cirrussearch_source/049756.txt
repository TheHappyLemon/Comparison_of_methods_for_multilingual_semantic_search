Tonija Linna Verbīka (angļu: Tonya Lynn Verbeek; dzimusi 1977. gada 14. augustā) ir bijusī kanādiešu brīvā stila cīkstone, 2004., 2008. un 2012. gada vasaras olimpisko spēļu medaļniece. Tonija Verbīka dzimusi Ontārio provinces pilsētā Grimsbi. Ar cīņu viņa sāka nodarboties vidusskolas 11. klasē un bija nepārspējama visā skolā. Pēc skolas beigšanas viņa trenējās Broka universitātē Sentkatarinsā trenera Mārtija Koldera vadībā. 1994. gadā viņa kļuva par Kanādas vicečempioni svara klasē līdz 57 kg, bet gadu vēlāk pirmoreiz ieguva Kanādas čempiones titulu. Šo agrīno panākumu viņai izdevās atkārtot tikai 2005. gadā. Lai gan viņa bija viena no labākajām Kanādas cīkstonēm savā svara klasē, periodā no 1995. līdz 2005. gadam Kanādas čempionātā viņa regulāri ierindojās 2. vai 3. vietā aiz Ērikas Šārpas vai Dženiferes Rīzas. 2003. gadā viņa uzvarēja Panamerikas čempionātā un bija otrā Panamerikas spēlēs. 2004. gadā Kanādas olimpiskajās atlases sacensībās viņa pārspēja abas savas pēdējo gadu konkurentes un ieguva tiesības piedalīties olimpisko spēļu kvalifikācijas turnīrā, kur ieguva ceļazīmi uz Atēnām. 2004. gada vasaras olimpiskajās spēlēs Tonija Verbīka pusfinālā uzvarēja zviedrieti Idu-Teresi Karlsoni, bet finālā zaudēja japānietei Saori Jošidai. Viņa bija pirmā kanādiešu cīkstone, kas ieguva olimpisko medaļu sieviešu brīvajā cīņā. Arī 2005. gada pasaules čempionātā Budapeštā Verbīka izcīnīja medaļu. Pēc vairākām uzvarām, pusfinālā atkal nācās atzīt japānietes Jošidas pārākumu, tomēr gandarījuma cīņā gūtā uzvara pār rumānieti Ludmilu Kristju deva bronzas medaļu. 2008. gadā Tonija Verbīka atkal kļuva par Panamerikas čempioni. Olimpiskajās spēlēs Pekinā svara klasē līdz 55 kg viņa uzvarēja Naidangīnu Otgondschargalu no Mongolijas un Ludmilu Kristju. Pusfināla viņa zaudēja Saori Jošidai, cīņā par bronzas medaļu viņa uzvarēja zviedru konkurenti Idu-Teresi Nerellu tikai pēc punktiem (2:0 kārtas, 2:0 tehniskie punkti) un tādējādi ieguva savu otro olimpisko medaļu. 2009. gada pasaules čempionātā Herningā (Dānija) (klasē līdz 55 kg) viņa uzvarēja pirmās trīs cīņas un iekļuva pusfinālā, kur atkal neizdevās uzvarēt nepārspējamo Saori Jošidu. Cīņā par Pasaules čempionāta bronzas medaļu viņai izdevās uzvarēt Annu Gomis no Francijas. 2010. gada pasaules čempionātā Maskavā Tonija Verbīka savā pirmajā cīņā, pirmo reizi cīnoties svara klasē līdz 59 kg, zaudēja šī turnīra uzvarētājai Batcecegai Soronzonboldinai no Mongolijas un tad uzvarēja pirmo gandarījumu cīņu, bet zaudēja nākamo cīņu pret Ajako Sjodu no Japānas un ierindojās 5. vietā. 2010. gada beigās Deli notika Sadraudzības spēles. Tonija Verbīka atkal cīnījās svara klasē līdz 59 kg un finālā pēc punktiem zaudēja Indijas cīkstonei Alkai Tomarai. 2011. gadā, pēc sakāves finālā pret Saori Jošidu, Tonija Verbīka ieguva otro vietu Pasaules čempionātā Stambulā. Pirms šī fināla, viņa uzvarēja Mariju Gurovu no Krievijas, Batbatarinu Nominu-Erdeni no Mongolijas, Jūliju Ratkeviču no Azerbaidžānas un Tetjanu Lasarevu no Ukrainas. 2012. gada maijā Tonija Verbīka uzvarēja Pasaules kausa izcīņas turnīrā Tokijā, aiz sevis atstājot Valēriju Šolobovu no Krievijas un Saori Jošidu. Šo panākumu viņai deva uzvara pār Valēriju Šolobovu, kas iepriekš bija pārspējusi Saori Jošidu. Līdz ar to Tonijai Verbīkai šajā turnīrā ar Saori Jošidu nebija jācīnās. Ar Saori Jošidu viņa atkal tikās 2012. gada Londonas olimpisko spēļu finālā. Šo cīņu viņa atkal zaudēja un ieguva sudraba medaļu. «Tonya Verbeek» (angļu). Canadian Olympic Team Official Website. Skatīts: 2019-07-13. Vikikrātuvē par šo tēmu ir pieejami multivides faili. Skatīt: Tonija Verbīka. Olympedia profils (angliski) FILA profils (angliski)