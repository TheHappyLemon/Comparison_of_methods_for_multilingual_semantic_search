"Sjerramadres dārgumi" (angļu: The Treasure of the Sierra Madre) ir 1948. gada ASV vesterna filma, kuras režisors un scenārija autors ir Džons Hjūstons. Filmā galvenās lomas atveido Hamfrijs Bogarts, Volters Hjūstons, Tims Holts un Brūss Benets. Filma balstīta uz Bruno Travena 1927. gada romānu ar tādu pašu nosaukumu. Filma stāsta par diviem nabadzīgiem amerikāņiem Fredu Dobsu (Bogarts) un Bobu Kertinu (Holts), kuri apvienojas ar vecu zeltraci (Volters Hjūstons), lai meklētu zeltu Sjerramadres kalnos Meksikā. Filma "Sjerramadres dārgumi" bija viena no pirmajām Holivudas filmām, ko filmēja uz vietas ārpus ASV (Durango štatā un Tampiko pilsētas ielās Meksikā), lai gan vairākas ainas filmētas studijā un citviet ASV. 1990. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". 1925. gadā Meksikas pilsētā Tampiko uzņēmējs Pats Makormiks savervē divus amerikāņu bezdarbniekus Fredu Dobsu un Bobu Kertinu, lai viņi palīdzētu būvēt naftas platformas par 8 dolāriem dienā. Kad projekts ir pabeigts un vīrieši atgriežas Tampiko, Makkormiks viņus apkrāpj un aizlaižas. Vēlāk abi klaidoņi satiek vecu vīru vārdā Hovards, kurš ir bijušais zeltracis. Dobss un Kertins satiek Makormiku un pēc kautiņa atgūst naudu, kas viņiem pienākas. Kad Dobss loterijā gūst nelielu laimestu, viņam, Kertinam un Hovardam ir pietiekami daudz naudas, lai iegādātos instrumentus un dotos meklēt zeltu. Izbraucot no Tampiko ar vilcienu, viņi trīs palīdz atvairīt "Zelta cepures" uzbrukumu. Uz ziemeļiem no Durango, trijotne nokļūst Sjerramadres kalnos un sāk meklēt zeltu. Hovards izrādās izturīgākais un zinošākais no trijotnes. Pēc vairāku dienu smaga ceļojuma viņš pamana zeltu, ko citi bija palaiduši garām. Vīrieši strādā smagos apstākļos, tomēr zeltu atrod. Zeltam uzkrājoties, Dobss kļūst arvien neuzticīgāks pret abiem. Vīri vienojas sadalīt zelta putekļus un paslēpt savas daļas. Atpakaļ Durango, teksasietis Kodijs pamata Kertinu iepērkam materiālus. Kodijs slepeni seko Kertinam atpakaļ uz nometni. Kad viņš atrod trijotni, viņi melo par to, ko viņi tur dara, taču viņš Kertins tam nenotic. Viņš ierosina pievienoties viņiem un piedalīties visos turpmākajos meklējumos. Hovards, Kertins un Dobss to apspriež un nolemj Kodiju nogalināt. Kad viņi gatavojas Kodiju nogalināt, ierodas "Zelta cepure" un viņa bandīti. Viņš apgalvo, ka viņi ir policija. Pēc saspringtas sarunas sākas apšaude, un Kodijs tiek nogalināts. Pēkšņi parādās īstā policija un sāk vajāt "Zelta cepuri" un viņa bandu. Viņi pārbauda Kodija mantas un atrod vēstuli no viņa sievas, kas atklāj, ka viņš tikai centās nodrošināt savu ģimeni. Hovards un Kertins piekrīt daļu no savas daļas atdot Kodija ģimenei, lai gan Dobss atsakās darīt to pašu. Hovardu izsauc vietējā ciema iedzīvotāji, lai viņš palīdzētu smagi slimam mazam zēnam. Kad zēns atveseļojas, nākamajā dienā ciema iedzīvotāji uzstāj, lai Hovards atgrieztos ciemā, kur viņu varētu pagodināt. Hovards atstāj savas preces Dobsam un Kertinam un saka, ka tiksies ar viņiem vēlāk. Dobss un Kertins strīdas, līdz kādu nakti Dobss nošauj Kertinu un paņem visu zeltu. Kertins nemirst un pa nakti viņam izdodas aizbēgt un paslēpties. Redzot, ka Kertins ir aizbēdzis, Dobss bēg, bet "Zelta cepure" un viņa vīri viņu sagūsta un vēlāk nogalina. Bandīti sajauc zelta putekļu maisus ar smiltīm un izgāž tos, paņemot tikai ēzeļus un instrumentus. Kertinu atrod vietēji indiāņi un aizved viņu uz Hovarda ciemu, kur viņš atveseļojas. "Zelta cepure" mēģina pārdot nozagtos ēzeļus pilsētā, bet bērns atpazīst tos un ziņo par tiem policijai. Bandu sagūsta un viņiem izpilda nāves sodu. Hovards un Kertins atgriežas pilsētā, cerot atgūt savu zeltu, bet atrod tikai tukšus maisiņus. No sākuma satriekti, vispirms Hovards, pēc tam Kertins, aptver savas situācijas lielo ironiju un izplūst smieklos. Hovards nolemj atgriezties un dzīvot ciemā, kamēr Kertins pārdod viņu atgūtos īpašumus, lai atgrieztos ASV, kur viņš meklēs Kodija atraitni. Saskaņā ar Variety, filma nopelnīja 2,3 miljonus ASV dolāru ASV. Pēc Warner Bros. datiem, filma nopelnīja 2,7 miljonus ASV un 1,3 miljonus ārvalstīs. Filmu bieži raksturo kā stāstu par alkatības samaitājošo ietekmi. Filmu kritiķis Rodžers Īberts teicis, ka "filma patiesībā nekad nav bijusi par zeltu, bet gan par raksturu." 21. Amerikas Kinoakadēmijas balvu pasniegšanas ceremonijā filmu "Sjerramadres dārgumi" nominēja četrās kategorijās, uzvarot trīs: "Labākais aktieris otrā plāna lomā" (Volters Hjūstons), "Labākais scenārijs" un "Labākais režisors". Šīs bija divas vienīgas Oskara balvas, ko Džons Hjūstons savā karjerā saņēma. Ceremonija izraisīja plašus strīdus par to, ka Bogarts nenominēja kategorijā "Labākais aktieris galvenajā lomā", ko mūsdienu kritiķi un Kinoakadēmijas locekļi ir nosodījuši. Bograta sniegums filmā ir vairākkārt atzīts par labāko viņa karjerā. Britu aktieris Denjels Dejs-Lūiss izteicies, ka viņa sniegumu alkatīga naftas barona loma filmā "Plūdīs asinis" (2008) ietekmēja Bogarta tēlojums. Tīmekļa vietnē Rotten Tomatoes filmai ir 100% vērtējums. "Sjerramadres dārgumi" tiek uzskatīta par vienu no visu laiku labākajām filmām, kā arī par Hjūstona meistardarbu. Režisors Stenlijs Kubriks filmu "Sjerramadres dārgumi" 1963. gadā nosauca par savu 4. mīļāko filmu. Režisors Sems Reimi intervijā ar Rotten Tomatoes to nosauca par savu visu laiku mīļāko filmu un režisors Pols Tomass Andersons to noskatījās iepriekšējā naktī pirms "Plūdīs asinis" rakstīšanas. Seriāla "Pārkāpt robežu" radītājs Vinss Giligans atzinis, ka "Sjerramadres dārgumi" ir viena no viņa mīļākajām filmām un ka Dobsam bija galvenā ietekme, veidojot Voltera Vaita tēlu. Barbara Gamarekian. «Library of Congress Adds 25 Titles to National Film Registry». The New York Times (en-US), 1990-10-19. ISSN 0362-4331. Skatīts: 2022-12-31. Variety. Variety (January 1949). New York, NY: Variety Publishing Company, 1949. Warner Bros financial information in The William Shaefer Ledger. See Appendix 1, Historical Journal of Film, Radio and Television, (1995) 15:sup1, 1—31 p 28 DOI: 10.1080/01439689508604551 Bosley Crowther. «'Treasure of Sierra Madre,' Film of Gold Mining in Mexico, New Feature at Strand». The New York Times (en-US), 1948-01-24. ISSN 0362-4331. Skatīts: 2022-12-31. Roger Ebert. «The Treasure of the Sierra Madre movie review (1948) | Roger Ebert». https://www.rogerebert.com/ (angļu). Skatīts: 2022-12-31. «Humphrey Bogart performances ranked - RYM/Sonemic». Rate Your Music (angļu). Skatīts: 2022-12-31. «Humphrey Bogart: 10 essential films». BFI (angļu). Skatīts: 2022-12-31. «The 10 greatest films starring Humphrey Bogart». faroutmagazine.co.uk (en-US). 2021-12-25. Skatīts: 2022-12-31. «The Treasure of the Sierra Madre». Rotten Tomatoes. Skatīts: 31.12.2022. MANK. «The Treasure of Sierra Madre: Humphrey Bogart at his greatest in John Huston’s gritty masterpiece». MANK'S MOVIE MUSINGS (angļu), 2019-04-14. Skatīts: 2022-12-31. John Baxter. Stanley Kubrick: A Biography. HarperCollins, 1997. ISBN 978-0-00-638445-8. Lynn Hirschberg. «The New Frontier’s Man». The New York Times (en-US), 2007-11-11. ISSN 0362-4331. Skatīts: 2022-12-31. «The classic western movie that inspired Paul Thomas Anderson». faroutmagazine.co.uk (en-US). 2021-12-09. Skatīts: 2022-12-31. Guest Author. «“I’m in the Empire Business” Greed, Hubris, and Obsession in Breaking Bad and The Treasure of the Sierra Madre». PopMeC research blog (en-US). Skatīts: 2022-12-31. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Rotten Tomatoes profils (angliski)