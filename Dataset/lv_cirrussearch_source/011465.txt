Aktebe (kazahu: Ақтөбе, Aqtöbe, اقتٶبه), agrāk saukta pēc krieviskās nosaukuma formas par Aktjubinsku (krievu: Актюбинск), ir pilsēta Kazahstānas rietumos, Ilekas upes krastos, Aktebes apgabala administratīvais centrs. Tās iedzīvotāju skaits ir 371 546, no kuriem nepilni 70% ir kazahi, bet nepilni 20% - krievi. Aktebe ir nozīmīgākais dzelzceļa mezgls un rūpniecības centrs Kazahstānas rietumos. Nosaukums "Aktebe" cēlies no kazahu valodas vārdiem "ақ" (balts) un "төбе" (pakalns); nosaukums ir atsauce uz augstienēm, kurās atradās sākotnējā apmetne 19. gadsimtā. Pilsēta radusies ap 1869. gadā būvēto cietoksni, kas tika izveidots, lai aizsargātu Krievijas dienvidus no klejotāju uzbrukumiem. Uz šejieni pārcēlās cilvēki no dažādām Krievijas vietām, līdz ar to sākotnēji tā ir bijusi izteikti krieviska pilsēta. Ap 1890. gadu šai vietā sāka apmesties arī kazahi. 20. gadsimta sākumā (1901. gadā) cauri Aktjubinskai tika izbūvēta dzelzceļa līnija Orenburga-Taškenta, kas bija ļoti nozīmīgs notikums pilsētas tālākai attīstībai. Pilsētas iedzīvotāju skaits strauji palielinājās: 1889. gadā šeit dzīvoja 2600 cilvēki, bet 1909. gadā jau 10 716. Krievijas pilsoņu kara laikā Aktjubinska, kā nozīmīgs dzelzceļa mezgls, tika iesaistīta sīvās cīņās starp Sarkano armiju un Balto kustību, 1919. gada septembrī Mihaila Frunzes komandētā armija, ieņemot pilsētu, šeit sagūstīja ap 20 000 Kolčaka armijas karavīru. 1932. gadā pilsēta kļuva par Aktjubinskas apgabala centru, bet 1936. gadā par Rietumkazahijas novada centru (tas pastāvēja līdz 1964. gadam). Pēc Kazahstānas neatkarības iegūšanas 1991. gadā pilsēta ievērojami mainījās. PSRS tirgum paredzētā smagā rūpniecība samazinājās, toties attīstījās citas rūpniecības nozares, tostarp saistībā ar Aktjubinskas apgabalā esošajām naftas un gāzes atradnēm. Liela daļa etnisko krievu iedzīvotāju izceļoja uz Krieviju, savukārt ieceļoja kazahi no lauku apvidiem un citām valsts daļām. Aktebe ir piedzīvojusi vairākus teroristu uzbrukumus. 2011. gadā pilsētā uzspridzinājās terorists-pašnāvnieks, kas kļuva par pirmo terora aktu Kazahstānas vēsturē. 2016. gada maijā pilsētā notika lielāks islāmistu uzbrukums ieroču veikalam un armijas bāzei, kurā gāja bojā 14 cilvēki, tostarp 4 uzbrucēji. http://pop-stat.mashke.org/kazakhstan-cities.htm. Islāmistu uzbrukumos Kazahstānas pilsētā Aktebē 10 nogalināti, tostarp četri uzbrucēji LSM Vikikrātuvē par šo tēmu ir pieejami multivides faili. Skatīt: Aktebe. Encyclopædia Britannica raksts (angliski) Krievijas Lielās enciklopēdijas raksts (krieviski) Aktebes pilsētas administrācija. (krieviski) (kazahiski) Rika TV portāls Arhivēts 2020. gada 25. martā, Wayback Machine vietnē. — jaunumi un informācija no Aktebes (krieviski)