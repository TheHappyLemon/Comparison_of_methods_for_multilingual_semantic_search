Džons Herdmens (angļu: John Herdman; dzimis 1975. gada 19. jūlijā Konsetā, Daremas grāfistē) ir angļu futbola treneris. No 2018. līdz 2023. gadam bija Kanādas futbola izlases galvenais treneris. Pirms tam trenējis Kanādas un Jaunzēlandes sieviešu izlases. Kopš 2023. gada oktobra ir MLS kluba Toronto FC galvenais treneris. Profesionālā līmenī pats futbolu nav spēlējis. Sāka trenēt agrā vecumā, kamēr bija students un nepilna laika pasniedzējs Nortumbrijas Universitātē. Līdz 2001. gadam strādāja par Sunderland AFC jaunatnes akadēmijas attīstības treneri. Pēc tam pārcēlās uz Jaunzēlandi. 2003. gadā pievienojās valsts futbola attīstības programmai. Sākotnēji pildīja treneru izglītības menedžera pienākumus un vēlāk strādāja par futbola attīstības direktoru. 2006. gadā kļuva par Jaunzēlandes sieviešu izlases galveno treneri. Vadīja izlasi 2007. un 2011. gada FIFA Pasaules kausā sievietēm, kā arī 2008. gada vasaras olimpiskajās spēlēs. Strādājot Jaunzēlandē, spēlēja futbolu amatieru līmenī Hibiscus Coast komandā. 2011. gadā kļuva par Kanādas sieviešu izlases galveno treneri. Viņa vadībā komanda izcīnīja zelta medaļas 2011. gada Panamerikas spēlēs. Divreiz aizveda Kanādas sieviešu izlasi līdz bronzas medaļām olimpiskajās spēlēs — 2012. gadā Londonā un 2016. gadā Riodežaneiro. Vadīja izlasi arī 2015. gada FIFA Pasaules kausā, kur aizkļuva līdz ceturtdaļfinālam. 2018. gada 8. janvārī tika apstiprināts par Kanādas vīriešu izlases galveno treneri. Viņa vadībā komanda uzvarēja 2022. gada FIFA Pasaules kausa CONCACAF zonas kvalifikācijas turnīrā, kvalificējoties finālturnīram pēc 36 gadu pārtraukuma. Herdmens kļuva par pirmo treneri, kurš ir kvalificējies Pasaules kausa finālturnīram gan ar vīriešu, gan sieviešu izlasēm. Pasaules kausa finālturnīrā zaudēja visās spēlēs un palika pēdējā vietā grupā. 2023. gadā ar Kanādas izlasi iekļuva CONCACAF Nāciju līgas finālā, bet tur piekāpās ASV. Drīz pēc tam amatu atstāja un kļuva par Toronto FC galveno treneri. «With inspiration and motivation, John Herdman is changing the face of Canadian soccer». cbc.ca (angļu). Skatīts: 2022. gada 23. oktobrī. «Former NRFL player becomes national hero as Canada qualifies for World Cup». friendsoffootballnz.com (angļu). Skatīts: 2022. gada 23. oktobrī. «John Herdman, decorated women's coach, makes sudden move to Canada's men's team». cbc.ca (angļu). 2018. gada 8. janvārī. Skatīts: 2022. gada 23. oktobrī. «How Māori wisdom helped football coach John Herdman on the road to World Cup glory». stuff.co.nz (angļu). 2022. gada 2. aprīlī. Skatīts: 2022. gada 23. oktobrī. «Toronto FC name John Herdman as Head Coach». torontofc.ca (angļu). 2023. gada 28. augustā. Skatīts: 2024. gada 25. martā. Vikikrātuvē par šo tēmu ir pieejami multivides faili. Skatīt: Džons Herdmens. Olympedia profils (angliski) National-Football-Teams profils (angliski) Transfermarkt trenera profils (angliski)