Karoni (spāņu: Río Caroní) ir upe Venecuēlas dienviddaļā, Orinoko kreisā krasta pieteka. Otra nozīmīgākā Venecuēlas upe; tiek uzskatīta par vienu no jaudīgākajām upēm pasaulē pēc vidējās caurteces (5093 m³/s) attiecībā pret upes baseinu. Upes ielejā uzbūvētas četras hidroelektrostacijas, tajā skaitā viena no jaudīgākajām pasaulē — Simona Bolivara HES. Upe sākas Gvajānas plakankalnē, saplūstot nelielajām Kukenanas un Juruani upēm dienvidos no Roraimas tepuja (galda kalna). Karoni garums no satekas ir 750 km, bet kopā ar Kukenanu — 935 km. Augštecē plūst ziemeļrietumu virzienā gar Lagransavanas rietumu malu, veidojot Kanaimas nacionālā parka robežu. Pie Kanaimas pagriežas uz ziemeļiem. Ieplūst Orinoko pie Sjudadgvajānas. Lielākās pietekas ir Karkupi, Paragva (kreisās), Apongvao, Karuaja (labās). Pašā Karoni, kā arī tās pietekās daudz ūdenskritumu un krāču, augstākais — Kukenanas ūdenskritums. Vikikrātuvē par šo tēmu ir pieejami multivides faili. Skatīt: Karoni. Encyclopædia Britannica raksts (angliski) Krievijas Lielās enciklopēdijas raksts (krieviski)