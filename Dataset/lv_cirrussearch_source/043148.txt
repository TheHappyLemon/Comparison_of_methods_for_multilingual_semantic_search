Mika Mati Peteri "Miksu" Pātelainens (somu: Mika-Matti Petteri "Mixu" Paatelainen; dzimis 1967. gada 3. februārī) ir somu futbola treneris un bijušais futbolists. Spēlējis uzbrucēja pozīcijā, bijis Somijas futbola izlases dalībnieks, pārstāvējis Somijas, Skotijas, Anglijas un Francijas klubus. Trenera karjeras laikā strādājis ar vairākiem Skotijas klubiem, vadījis Somijas izlasi, neilgu laiku strādājis arī Taizemē. 2018. gadā bija Latvijas futbola izlases galvenais treneris. Mika Pātelainens dzimis 1967. gada 3. februārī Helsinkos. Viņa tēvs Mati Pātelainens arī bija futbolists, spēlējis Somijas izlasē. No divu gadu vecuma tēvs ņēma dēlu līdzi uz futbola treniņiem. No septiņu gadu vecuma daudz braukājis līdzi tēvam un viņa futbola komandai FC Haka. Mika Pātelainens ir trenējies arī vingrošanā, vieglatlētikā, hokejā, slēpošanā un basketbolā. 10–12 gadu vecumā izlēma pievērsties tikai futbolam. Futbolista karjeru sāka 1985. gadā Somijas klubā FC Haka. Savā debijas sezonā kļuva par Somijas kausa ieguvēju. 1987. gada oktobrī pievienojās Skotijas klubam Dundee United. 1992. gada martā pārgāja uz citu Skotijas klubu Aberdeen FC, kura sastāvā spēlēja divos kausu finālos — 1992. gadā Skotijas Līgas kausa finālā un 1993. gadā Skotijas kausa finālā. 1994. gada vasarā Pātelainens parakstīja līgumu Anglijas klubu Bolton Wanderers. 1994.—1995. gada sezonā komanda izcīnīja ceļazīmi uz Premjerlīgu un Pātelainens kļuva par pirmo Somijas futbolistu, kurš spēlēja Premjerlīgā kopš tās izveidošanas 1992. gadā. 1997. gadā pārgāja uz citu Anglijas klubu Wolverhampton Wanderers, tomēr tajā aizvadīja tikai vienu sezonu. 1998. gadā pievienojās Skotijas klubam Hibernian. 2001.—2002. gada sezonu aizvadīja Francijā, pārstāvot Strasbūras "Racing", pēc tam atgriezās Hibernian. Spēlētāja karjeras izskaņā pārstāvēja Skotijas klubus St Johnstone un St Mirren, paralēli spēlēšanai strādājot klubos arī kā trenera asistents. Somijas futbola izlasē Pātelainens debitēja 1986. gada 9. septembrī draudzības spēlē pret VDR izlasi. Pirmos vārtus izlases labā guva 1988. gada 12. janvārī pret Čehoslovākiju. 1994. gada decembrī 1996. gada Eiropas čempionāta kvalifikācijas spēlē pret Sanmarīno guva četrus vārtus vienā spēlē. Karjeru izlasē noslēdza 2000. gada 3. jūnijā Daugavas stadionā, Rīgā, pret Latvijas izlasi. Kopumā izlases rindās aizvadījis 70 spēles un guvis 18 vārtus. Pēc pirmās trenera pieredzes iegūšanas kā asistentam St Johnstone un St Mirren klubos 2005. gadā kļuva par Skotijas Trešās divīzijas (pēc līmeņa 4. līgas) kluba Cowdenbeath galveno treneri un jau pirmajā sezonā palīdzēja komandai uzvarēt līgā. 2006. gada oktobrī atgriezās Somijā un kļuva par Turku TPS galveno treneri. 2007. gadā ar klubu ieguva 3. vietu Veikkausliiga. Karjeras turpinājumā strādāja ar Skotijas klubiem Hibernian un Kilmarnock. 2011. gada 31. martā Pātelainens tika apstiprināts par Somijas izlases galveno treneri. 2015. gada jūnijā tika atlaists pēc četriem zaudējumiem pēc kārtas 2016. gada Eiropas čempionāta kvalifikācijas turnīrā. 2015. gada oktobrī atgriezās Skotijā kā Dundee United galvenais treneris. 2016. gada maijā, kad komada izkrita no Skotijas Premjerlīgas, Pātelainens amatu atstāja. 2018. gada pirmajā pusē neilgu laiku strādāja ar Taizemes klubu Ubon UMT United. 2018. gada 10. maijā tika izvirzīts Latvijas futbola izlases galvenā trenera amatam. 24. maijā tika oficiāli apstiprināts amatā, parakstot līgumu līdz gada beigām. Pātelainena vadībā Latvijas izlase uzvarēja 2018. gada Baltijas kausa izcīņā. 2018.—2019. gada UEFA Nāciju līgas turnīrā izlase nespēja uzvarēt nevienā spēlē un ar 4 iegūtajiem punktiem četru komandu konkurencē ierindojās 3. vietā grupā. 2018. gada 4. decembrī, nesagaidot lēmumu par iespējamo līguma pagarināšanu, nolēma neturpināt darbu ar Latvijas izlasi. 2019. gada aprīlī kļuvis par Honkongas izlases treneri, parakstot divu gadu līgumu. 12 spēlēs galvenā trenera amatā guva tikai vienu uzvaru, un līgums pēc termiņa beigām netika pagarināts. 2022. gada sezonā vadīja Somijas klubu HIFK. Viktors Sopirins. «No Taizemes uz Latviju». Latvijas futbols #24. «Mika-Matti Paatelainen - national football team player» (angļu). eu-football.info. Skatīts: 2018. gada 26. maijā. «Mixu Paatelainen leaves Kilmarnock to take Finland job» (angļu). BBC.com. 2011. gada 31. martā. Skatīts: 2018. gada 26. maijā. «Finland sack coach Paatelainen after Euro losses» (angļu). Reuters. 2015. gada 14. jūnijā. Skatīts: 2018. gada 26. maijā. «Latvijas izlases galvenā trenera amatam virza Miksu Pātelainenu». LFF. 2018. gada 10. maijā. Skatīts: 2018. gada 26. maijā. «Miksu Pātelainens paziņo 23 kandidātu sarakstu valstsvienības spēlēm jūnijā». LFF. 2018. gada 24. maijā. Skatīts: 2018. gada 26. maijā. «Miksu Pātelainens neturpinās vadīt Latvijas izlasi». lff.lv. LFF. 2018. gada 4. decembrī. Skatīts: 2018. gada 4. decembrī. «Mixu Paatelainen impressed by Hong Kong’s work ethic as he takes over coaching hot seat». SCMP. 2019. gada 9. aprīlis. Skatīts: 2019. gada 9. aprīlis. Vikikrātuvē par šo tēmu ir pieejami multivides faili. Skatīt: Miksu Pātelainens. WorldFootball profils (angliski) Soccerbase spēlētāja profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)