Asaugļu sūrene (latīņu: Polygonum oxyspermum) ir augu suga sūreņu dzimtā. Tā sporādiski ir sastopama Baltijas jūras piekrastes valstīs — mitros un akmeņainos smiltājos jūras krastā. Latvijā šī ir uzskatāma par ļoti retu, iespējams, izzudušu sugu. Kādreizējais atradņu apvidus, kur sugu visticamāk varētu atrast atkārtoti, ir jūras piekraste starp Tūju un Ainažiem. Latvijai ģeogrāfiski tuvākās pastāvīgo atradņu vietas mūsdienās ir Zviedrija un Igaunijas salas Baltijas jūrā. Ierakstīta Baltijas jūras reģiona Sarkanajā grāmatā un Latvijas Sarkanajā grāmatā nulles kategorijā. Augļu sūrene ir daudzgadīgs, gulošs lakstaugs. Auga stublājs ir zarains, plati izpleties, kails. Tā zari ir 15—70 cm gari. Lapas ir izvietotas pamīšus, tās ir veselas, lineāras, aptuveni 1—2 cm garas un 0,3—0,6 cm platas, to mala ir gluda, gals smails un kāts — īss. Ziedi pa vienam vai nedaudzi pušķī lapu žāklēs. Apziednis ir vainagveidīgs, tā gals sārts vai sarkans. Auglis ir iegareni zaļganbrūns riekstiņš. Augļu gatavības laikā zaļās apziedņa lapas riekstiņu nosedz tikai līdz pusei vai trešdaļai tā garuma. Zied jūlijā un augustā. «asaugļu sūrene - Polygonum oxyspermum C.A.Mey. et Bunge ex Ledeb. - Augi - Latvijas daba». www.latvijasdaba.lv (latviešu). Skatīts: 2022-03-19. Vikikrātuvē par šo tēmu ir pieejami multivides faili. Skatīt: Asaugļu sūrene. Encyclopædia of Life raksts (angliski)