Svinoujsces bāka (poļu: Latarnia Morska Świnoujście) atrodas Polijā, Rietumpomožes vojevodistē, Svinoujscē , Baltijas jūras krastā. Tā ir augstākā Polijas bāka, kā arī augstākā bāka Baltijas jūras piekrastē. 53°55′11.25″N 14°17′09.57″E﻿ / ﻿53.9197917°N 14.2859917°E﻿ / 53.9197917; 14.2859917 Bāka šajā vietā atrodas kopš 1857. gada. Dažādos laikos šeit bijušas dažādas celtnes navigācijas atvieglošanai. 1805. gadā šeit bija uzstādīta ugunszīme, kuru veidoja koka latas un spoguļu sistēma uz mola. 1828. gadā to nomainīja 13 m augsta metāla konstrukcija ar signāluguni. 1854. gadā sāka būvēt pašreizējo bāku. Celtniecība ilga trīs gadus un 1857. gada 1. decembrī bākā tika iedegta uguns. Sākotnēji bākā bija uzstādīts Frenela I klases gaismas aparāts ar četriem eļļas lampu degļiem. Lampas darbojās ar rapšu eļļu. Gaismas signāls bija redzams 24 jūras jūdžu attālumā. 1920. gados eļļas lampas nomainīja ar elektriskajām spuldzēm. Gaismas mirgošanu panāca ar stroboskopa aparāta palīdzību. Tas sastāvēja no četrām rotējošām plātnēm, kuras darbināja pulksteņmehānisms. Mūsdienās pulksteņmehānismu nomainījis elektromotors. Bākas augstums ir 64,8 m. Bāku veido apaļš ķieģeļu tornis ar galeriju un laternu. Tornis balstās uz astoņstūrainas pamatnes, uz kuras arī ir galerija. Laterna ir melnā krāsā. Gaismas elements atrodas 68 m virs jūras līmeņa. Gaismas iekārtu veido Frenela I klases aparāts ar 4200 W spuldzi maiņas iekārtā. Ja spuldze izdeg, automātiski ieslēdzas rezerves spuldze. Gaisma balta un sarkana, atkarībā no virziena (4 s deg, 1 s pārtraukums). Gaismas signāls redzams 25 jūras jūdžu attālumā. Bāka darbojas visu gadu, diennakts tumšajā laikā. Lovers of lighthouses association (angliski)