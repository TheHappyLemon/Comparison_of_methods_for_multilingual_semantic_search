Aleksandrs Koroļuks (krievu: Алекса́ндр Королю́к; dzimis 1976. gada 15. janvārī) ir bijušais krievu hokejists, malējais uzbrucējs. Karjeras laikā aizvadījis 296 spēles Nacionālās hokeja līgas klubā Sanhosē "Sharks". Krievijas hokeja izlases sastāvā spēlējis 2006. gada olimpisko spēļu turnīrā. Savu profesionālā spēlētāja karjeru Koroļuks uzsāka 1993. gadā Starptautiskās hokeja līgas kluba Maskavas "Krylia Sovetov" rindās. Pēc 1993.—94. sezonas noslēguma NHL draftā viņu ar kopējo 141. numuru izvēlējās Sanhosē "Sharks" vienība, taču uz Ziemeļameriku Koroļuks pārcēlās vien 1997. gada vasarā. Jau savā pirmajā aizokeāna sezonā Koroļuks aizvadīja 19 spēles Nacionālajā hokeja līgā. "Sharks" rindās Koroļuks spēlēja līdz pat 2001.—02. sezonas noslēgumam. 2002.—03. sezonu Aleksandrs aizvadīja Krievijas Superlīgas klubā Kazaņas "Ak Bars", taču tad uz vēl vienu sezonu atgriezās Sanhosē. 2004.—05. sezonas NHL lokauta laikā Koroļuks bija atgriezies Eiropā, spēlējot Voskresenskas "Himik" rindās. No 2005. līdz 2008. gadam Koroļuks papildināja Čehovas "Vitjaz" sastāvu. 2008.—09. sezonā uzbrucējs spēlēja Mitišču "Atlant" vienībā, taču nākamo sezonu aizvadīja Sanktpēterburgas "SKA" sastāvā. Turpmākajās sezonās spēlēja virknē dažādu KHL klubu, līdz 2015. gadā noslēdza karjeru. Krievijas izlases rindās spēlējis 2006. gada olimpisko spēļu turnīrā, kā arī 1997. un 2001. gada Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)