Yahoo! ir tīmekļa pakalpojumu sniedzējs, kas pieder uzņēmumam Yahoo, Inc. Tā mītnes vieta ir ASV pilsētā Saniveilā, Kalifornijā. Uzņēmumu Yahoo 1994. gadā dibināja Džerijs Jangs, Deivids Filo. Tā kļuva par populārāko vietni ASV, bet 2000. gadu otrajā pusē Yahoo zaudēja pozīcijas. 2017. gadā Yahoo! daļu iegādājās Verizon, bet daļa tika atdalīta uzņēmumā Altaba. Yahoo! pazīstamākie pakalpojumi ir meklētājprogramma, interneta portāls, tīmekļa vietņu katalogs, elektroniskā pasta pakalpojumi, ziņas, sociālo mediju vietnes u.c. 2016. gada 25. jūlijā paziņots, ka uzņēmumu par 4,83 miljardiem ASV dolāru iegādāsies telesakaru uzņēmums Verizon. Mērķis bija Yahoo apvienot ar AOL, ko Verizon iegādājās 2015. gadā. Darījumu bija paredzēts pabeigt 2017. gada pirmajā ceturksnī, 22. septembrī Yahoo atklāja, 2014. gadā bija notikusi datu noplūde, kas saistīta ar vismaz 500 miljoniem lietotāju kontu. Decembrī tika paziņots, ka 2014. gadā notikusi vēl viena datu noplūde. Verizon atsāka sarunas par pirkšanas cenas samazināšanu. 2017. gada janvārī paziņots, ka pārdošana atlikta līdz nākamajam ceturksnim. 8. jūnijā Yahoo akcionāri apstiprināja uzņēmuma pārdošanu par 4,48 miljardiem ASV dolāru. Pārdošanas darījums pabeigts 13. jūnijā; Yahoo! un AOL apvienoti uzņēmumā Oath Inc. Darījums neietvēra Yahoo piederošās 15 % kapitāldaļas uzņēmumā Alibaba Group un 35,5 % Yahoo! Japan akciju; pēc iegādes pabeigšanas šie aktīvi tika atdalīti atsevišķā uzņēmumā Altaba. Nasdaq biržā Yahoo "mantinieks" bija Altaba, un 2017. gada 19. jūnijā biržas kods YHOO pārdēvēts par AABA (2019. gadā tas tika likvidēts). 2018. gada 17. jūlijā tika pārtraukts pakalpojums Yahoo! Messenger. 2019. gada 8. janvārī mātes uzņēmums Oath tika pārdēvēts par Verizon Media. 2019. gada aprīlī tika pārtraukts pakalpojums Yahoo! Together. 2021. gada 1. septembrī mātes uzņēmums Verizon Media tika pārdots investīciju fondiem, ko pārvaldīja uzņēmums Apollo Global Management; Verizon Media tika pārdēvēts par Yahoo, Inc. Vindu Goel, Michael J. De La Merced. «Yahoo’s Sale to Verizon Ends an Era for a Web Pioneer». The New York Times, 2016-07-24. ISSN 0362-4331. Skatīts: 2016-07-25. Tracey Lien. «Verizon buys Yahoo for $4.8 billion, and it's giving Yahoo's brand another chance», 2016-07-25. Atlikta «Yahoo» pamataktīvu pārdošana «Verizon» LETA, 2017. gada 24. janvāris Vikikrātuvē par šo tēmu ir pieejami multivides faili. Skatīt: Yahoo!. Oficiālā tīmekļa vietne