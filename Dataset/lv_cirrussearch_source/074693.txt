Zvaigžņu kopa ir zvaigžņu grupa, kura kustas ap galaktikas centru kā viens veselums. Zvaigznes sastarpēji kopā sasaista gravitācijas lauks un tām ir kopīga izcelsme. Zvaigžņu kopas iedala lodveida un vaļējās zvaigžņu kopās, kā arī starpformās. Lodveida zvaigžņu kopas ir zvaigžņu izteikti lodveida grupējums no 10 000 līdz vairākiem miljoniem zvaigžņu, kas sablīvētas apgabalā ar 10 līdz 30 gaismas gadu diametru. Tās sastāv galvenokārt no II populācijas tipa ļoti vecām zvaigznēm — tikai dažu simtu miljonu gadu jaunājām par pašu Visumu. Mūsu galaktikā lodveida zvaigžņu kopas izvietojušās sfēriski galaktikas halo, ap galaktikas centru, ļoti eliptiskās orbītās. 1917. gadā astronoms Harlijs Šeplijs spēja noteikt Saules attālumu no galaktikas centra, balstoties uz lodveida zvaigžņu kopu izkārtojumu. Piena Ceļā ir atrastas aptuveni 150 lodveida zvaigžņu kopas. Citās galaktikās to var būt vairāk. Vaļējās zvaigžņu kopas ir ļoti atšķirīgas no lodveida zvaigžņu kopām. Tās galaktikās atrodas spirālzaros, kurās pat mūsdienās veidojas jaunas zvaigznes. Tās sastāv galvenokārt no jaunām zvaigznēm, līdz desmit miljonu gadu vecumu ar nelieliem izņēmumiem līdz vairākiem miljardiem gadu. Tās veidojas no H II reģiona. Vaļējās zvaigžņu kopās parasti ir līdz vairākiem simtiem objektu apgabalā līdz 30 gaismas gadu diametru. Tā kā tajos blīvums ir mazāks par lodveida zvaigžņu kopām, tad zvaigznes kopā satur mazāks gravitācijas spēks. Ar laiku tās izjauc gigantiskais molekulārais mākonis vai citas zvaigžņu kopas.