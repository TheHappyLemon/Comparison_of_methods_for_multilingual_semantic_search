Eiropas Savienības atvērto datu portālā ir daudz dažādu datu no Eiropas Savienības iestādēm, aģentūrām un citām struktūrām. Šis portāls ir ES atvērto datu stratēģijas galvenais elements. Formāli portālu izveidoja ar Komisijas 2011. gada 12. decembra Lēmumu 2011/833/ES par Komisijas dokumentu atkalizmantošanu, un tas sāka darboties 2012. gada decembrī. Pamatojoties uz šo lēmumu, visas ES iestādes ir aicinātas publicēt informāciju, piemēram, atvērtos datus, un pēc iespējas nodrošināt tās pieejamību sabiedrībai. Portāla darbības nodrošināšana ir Eiropas Savienības Publikāciju biroja uzdevums. Tomēr par ES atvērto datu politikas īstenošanu atbild Eiropas Komisijas Komunikācijas tīklu, satura un tehnoloģiju ģenerāldirektorāts (CONNECT ĢD). Metadatu katalogā portāla apmeklētāji datus var ērti meklēt, aplūkot, sasaistīt, lejupielādēt un vairākkārt izmantot komerciāliem un nekomerciāliem mērķiem. Portālā var piekļūt ES iestāžu, aģentūru un citu struktūru vietnēs publicētajiem datiem. Semantiskās tehnoloģijas piedāvā jaunas funkcijas. Metadatu katalogā meklēšanā var izmantot meklētājprogrammu (datu cilne) un SPARQL vaicājumus (saistīto datu cilne). Lietotāji var ierosināt, kādi dati portālā būtu ievietojami, un dot atsauksmes par iegūstamo datu kvalitāti. Saskarne ir 24 oficiālajās ES valodās, bet lielākā daļa metadatu patlaban ir pieejami tikai angliski, franciski un vāciski. Taču atsevišķi metadati (piemēram, datu sniedzēji, ģeogrāfiskais sadalījums) ir 24 valodās. Uz lielāko daļu datu, kas publicēti ES atklāto datu portālā, attiecas Europa.eu tīmekļa vietnes juridiskais paziņojums. Parasti datu izmantošana komerciāliem un nekomerciāliem mērķiem ir bezmaksas, ja vien ir norādīts avots. Nelielai daļai datu piemērojami īpaši atkalizmantošanas nosacījumi, kas galvenokārt saistīti ar personas datu un intelektuālā īpašuma tiesību aizsardzību. Saite uz šiem nosacījumiem ir pieejama katrai datu kopai. Portālā ir brīvi pieejami dažnedažādi vērtīgi dati par daudzām ES politikas jomām, tostarp ekonomiku, nodarbinātību, zinātni, vides aizsardzību un izglītību. Datu nozīmīgums tika apstiprināts G8 grupas hartā par atvērtajiem datiem. Līdz šim datus ir sniegušas ap 70 ES iestāžu, struktūru un nodaļu (piemēram, Eurostat, Eiropas Vides aģentūra, Kopīgais pētniecības centrs, dažādi Eiropas Komisijas ģenerāldirektorāti un ES aģentūras). Patlaban portālā ir vairāk nekā 11 700 datu kopu. Portālā pieejama arī lietotņu galerija un vizualizācijas katalogs (pieejams kopš 2018. gada marta). Lietotņu galerijā portāla apmeklētāji var atrast lietotnes, kurās izmantoti ES dati un kuras izstrādājušas ES iestādes, aģentūras vai citas struktūras, kā arī trešās personas. Šīs lietotnes ir ievietotas informatīvās vērtības dēļ un arī tādēļ, lai parādītu, kādas lietotnes var izstrādāt, izmantojot šī portāla datus. Vizualizācijas katalogs ir vizualizācijas rīku, mācību materiālu un atkalizmantojamu vizualizāciju krājums lietotājiem ar dažāda līmeņa pieredzi (no iesācējiem līdz ekspertiem). Portāls veidots, izmantojot atvērtā pirmkoda risinājumus, piemēram, satura pārvaldības sistēmu “Drupal” un “Open Knowledge Foundation” izstrādāto datu katalogu programmatūru CKAN. Tajā par RDF datubāzi ir izmantota “Virtuoso”, un tam ir SPARQL galapunkts. Metadatu katalogs veidots pēc starptautiskajiem standartiem, piemēram: Dublin Core, datu kataloga krājums DCAT-AP un resursu apraksta metadatu shēma ADMS. Atvērtie dati Institūcijas Eiropas Savienības Aģentūras Eiropas Savienības Struktūrvienības Eiropas Savienības Kurš sniedz datus publicēšanai ES atklāto datu portālā? Komisijas 2011. gada 12. decembra Lēmums 2011/833/ES ES atklāto datu portāla komanda Kā atrast datus ES atklāto datu portāla katalogā? Juridisks paziņojums G8 grupas harta par atklātajiem datiem To lietotņu galerija, kuras atkārtoti izmanto ES datus ES atklāto datu portāla vizualizācijas katalogs