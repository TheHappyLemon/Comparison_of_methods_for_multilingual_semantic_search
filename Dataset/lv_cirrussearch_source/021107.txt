Pīters Veirs Higss (angļu: Peter Ware Higgs; dzimis 1929. gada 29. maijā) ir britu fiziķis teorētiķis. 2013. gadā kopā ar Fransuā Anglēru saņēmis Nobela prēmiju par teorētiskā Higsa mehānisma atklāšanu, kas deva ieguldījumu izpratnē par elementārdaļiņu masas izcelsmi, un kas guva apstiprinājumu, atklājot iepriekš paredzēto, fundamentālo Higsa bozonu ATLAS un CMS eksperimentos CERN Lielajā hadronu pretkūļu paātrinātājā. Augstāko izglītību fizikā ieguvis Londonas Karaliskajā koledžā. 1954. gadā ieguvis doktora grādu. 1964. gadā publicējis pētījumu, kurā definē Higsa bozonu. Strādājis Edinburgas Universitātē, Londonas Universitātes koledžā, Londonas Impērijas koledžā un Londonas Karaliskajā koledžā. Teorētiskās fizikas jomā strādājis no 1950. gadiem līdz aiziešanai no Edinburgas Universitātes 1996. gadā. 1997. gadā saņēmis Diraka medaļu par ieguldījumu teorētiskajā fizikā, tajā pašā gadā Eiropas Fizikas biedrība (European Physical Society) viņam piešķīra augstās enerģijas un elementārdaļiņu fizikas balvu, 2004. gadā saņēmis Volfa balvu, 2010. gadā — Sakurai balvu. 2013. gadā kopā ar Fransuā Anglēru saņēmis Nobela prēmija fizikā. Higss bija aktīvs dalībnieks organizācijā "Kodolatbruņošanās kampaņa", bet vēlāk izstājās no šīs organizācijas, jo tā uzsāka cīņu arī pret kodolspēkstacijām. Viņš bija arī Greenpeace biedrs, līdz šī organizācija sāka uzstāties pret ģenētiski pārveidotiem organismiem. Kad 2004. gadā Higsam piešķīra Volfa balvu (prestižāko apbalvojumu aiz Nobela prēmijas), viņš atteicās braukt uz Jeruzalemi to saņemt oficiālā Izraēlas valsts pasākumā, jo bija pret Izraēlas rīcību Palestīnā. Higsa bozons ir kļuvis populārs masu kultūrā un bieži tiek dēvēts par "Dieva daļiņu". Higss, pats būdams ateists, neatbalsta šo nosaukumu, sakot, ka tādējādi varētu tikt aizskartas ticīgo jūtas. Šis apzīmējums izplatījās, kopš 1993. gadā Leons Ledermans (1988. gada Nobela prēmijas fizikā laureāts) sarakstīja populārzinātnisku grāmatu, kuras nosaukumā bija ietverti vārdi "Dieva daļiņa" (The God Particle: If the Universe Is the Answer, What Is the Question?). Patiesībā Ledermans gribēja nosaukumā likt "Nolādētā daļiņa" (Goddamn Particle), bet grāmatas izdevējs stingri pastāvēja uz apzīmējumu "Dieva daļiņa". «The Nobel Prize in Physics 2013». Nobel Foundation. «Profile: Prof Peter Higgs of Higgs boson fame». BBC. Skatīts: 2013. gada 8. oktobrī. «Peter Higgs profile: the self-deprecating physicist revered by his peers». The Guardian. Skatīts: 2013. gada 8. oktobrī. «Nobela prēmija fizikā piešķirta Higsa bozona atklājējiem». Diena.lv. Skatīts: 2013. gada 8. oktobrī. «The Nobel Prize in Physics 2013». Nobelprize.org. Skatīts: 2013. gada 8. oktobrī. Roger Highfield. «Prof Peter Higgs profile». The Telegraph (London), 2008. gada 7. aprīlis. Arhivēts no oriģināla, laiks: 2013. gada 15. oktobrī. Skatīts: 2011. gada 16. maijs. Peter Rodgers. «The heart of the matter». The Independent (London). Skatīts: 2011. gada 16. maijs. Vikikrātuvē par šo tēmu ir pieejami multivides faili. Skatīt: Pīters Higss. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Biogrāfija Nobela prēmijas mājaslapā (angliski) Higsa centrs (angliski)