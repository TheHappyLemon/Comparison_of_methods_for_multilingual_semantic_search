Westar 1 bija ASV uzņēmuma Western Union Telegraph Company sakaru pavadonis. Orbītā tas tika palaists 1974. gada 13. aprīlī. Pavadonis nodrošināja sakarus Amerikai līdz 1983. gada maijam. Tas izmaksāja 90 miljonus ASV dolāru. Kosmisko aparātu izgatavoja ASV uzņēmums Hughes Aircraft uz platformas HS-333AS bāzes. Tas bija cilindra formas, stabilizācija tika nodrošināta ar rotāciju ap centrālo asi. Westar 1 bija apgādāts ar 12 C joslas raiduztvērējiem, kas varēja nodrošināt 7000 telefona zvanus vai 12 vienlaicīgus krāsu televīzijas kanālus vai jauktu sakaru plūsmu, ietverot arī datu un faksa pārraidi. Pavadoņa plānotais darbības laiks bija 7 gadi. Pavadoni Western Union izmantoja saviem iekšējiem sakariem, piemēram, telegrammu un mailgrammu sūtīšanai attiecīgi uz Western Union birojiem un ASV pasta nodaļām. To izmantoja arī ārējie klienti, piemēram, PBS, NPR un Mutual Broadcasting System, kas 1970. un 1980. gados to izmantoja televīzijas un radio programmu nosūtīšanai uz savām filiālēm. To izmantoja arī sakaru nodrošināšanai ar naftas platformām atklātā jūrā. Westar 1 īsu laiku izmantoja arī HBO, 1975. gadā pirmajiem visā valstī piedāvājot televīzijas signāla pārraidīšanu kabeļtelevīzijas uzņēmumiem (HBO vēlāk 1976. gada februārī pārgāja uz konkurējošā uzņēmuma RCA pavadoni Satcom 1). Westar 1 tika palaists 1974. gada 13. aprīlī 23:33 UTC ar nesējraķeti Delta 2914 no Kanaveralas zemesraga Gaisa spēku stacijas starta laukuma LC-17B. No ģeosinhronās pārejas orbītas pavadonis ar savu dzinēju sasniedza gandrīz ģeosinhrono orbītu (slīpums 13,4°). Kosmisko aparātu sākotnēji izvietoja virs Klusā okeāna punktā 99 grādi rietumu garuma. 1982. gadā to pārvietoja uz punktu 79° R. 1983. gada 2. maijā tika pārtraukta Westar 1 ekspluatācija. Pēc tam tas nekontrolēti dreifēja ģeosinhronā orbītā uz rietumiem aptuveni 1,37 grādi dienā. Satellite Launched By Western Union For Communication The New York Times, 1974-04-14 Westar 1, 2, 3 Gunter's Space Page, (angliski) Westar Encyclopedia Astronautica, (angliski)