Mamblreps (angļu: mumble rap, no mumble — 'murmināt') ir 2010. gadu sākumā tiešsaistes audio izplatīšanas platformā SoundCloud radies hiphopa mikrožanrs, kam raksturīgs neskaidrs, murmināšanai līdzīgs vokāls un atkāpes no žanram tradicionālā lirisma. Lai gan apzīmējums ir plaši kritizēts kā neprecīzs un nievājošs, daži mākslinieki to ir pieņēmuši, bet citi stilu aizstāvējuši kā jaunu posmu žanra attīstībā. Apzīmējumu "mumble rap" 2014. gadā pirmo reizi lietoja VladTV repa cīņu žurnālists Maikls Hjūzs intervijā ar cīņu dalībnieku Loaded Lux ​​par šī stila parādīšanos pamatplūsmas hiphopā. Pastāv domstarpības par to, kurš pirmais šādā stilā repojis, lai gan tā radīšana ir piedēvēta tādiem reperiem kā Gucci Mane, Chief Keef un jo īpaši Future, kura 2011. gada singls "Tony Montana" bieži tiek minēts kā pirmā mamblrepa dziesma; tomēr ir bijuši avoti, kas datēti jau 2011. gada oktobrī par vēl senākiem citu mākslinieku izdevumiem. Šo apzīmējumu vispirms lietoja, lai aprakstītu reperus, kuru dziesmu teksti bija neskaidri, taču ar laiku šī apzīmējuma lietojums ir paplašinājies. Daži apgalvo, ka tādi mākslinieki kā Das EFX un Fu-Schnickens līdzīgā stilā repojuši jau vairākus gadus pirms šī apzīmējuma radīšanas. Mamblreperi savās dziesmās mēdz runāt par narkotikām, seksu, naudu, rotaslietām, dizaineru apģērbiem un ballītēm. 2017. gadā mūzikas kritiķis Džons Karamanika no The New York Times izteicās, ka SoundCloud reps "pēdējā gada laikā ir kļuvis par visdzīvīgāko un revolucionārāko jauno hiphopa kustību". Alamo Records dibinātājs Tods Maskavics to nosauca par "lo-fi kustību", norādot uz stipri izkropļoto basu un apzināto apstrādes trūkumu skaņā. Spins atzīmēja, ka SoundCloud uzņēmums nav spējis izmantot SoundCloud repa popularitāti, lai risinātu savas finansiālās problēmas. Pēc amerikāņu reperu Lil Peep un XXXTentacion nāves (attiecīgi 2017. un 2018. gadā), Lil Xan iestāšanās rehabilitācijā un 6ix9ine juridiskajām problēmām mamblreps piedzīvoja pagrimumu, bet Juice WRLD nāvi 2019. gadā Rolling Stone žurnālists Stīvens Vits ir nosaucis par visa mamblrepa nāvi.