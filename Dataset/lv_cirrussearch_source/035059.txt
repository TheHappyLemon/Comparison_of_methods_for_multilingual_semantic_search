Britu invāzija (angļu: British Invasion) bija parādība ASV 1960. gadu kultūrā. 1960. gadu vidū popularitāti ASV strauji ieguva populārās mūzikas grupas no Apvienotās Karalistes, kā arī citi britu kultūras aspekti. 1963. gada nogalē ASV izplatījās pirmās ziņas no Lielbritānijas par «bītlomāniju» — fanu apsēstību ar grupas The Beatles mūziku. Par spīti pirmā singla She Loves You viduvējiem panākumiem, klausītāju interese pieauga, un singls I Want to Hold Your Hand ASV tika izdots 26. decembrī — trīs nedēļas pirms paredzētā laika. 1964. gada janvāra vidū dziesma sasniedza ASV singlu topu virsotnes, un 7. februārī grupa ieradās ASV. 9. februārī The Beatles uzstājās televīzijas raidījumā The Ed Sullivan Show (latviešu: Eda Salivana šovs), un viņu uzstāšanos skatījās aptuveni 73 miljoni skatītāju (45% no ASV televīzijas skatītājiem). Aprīlī pieci The Beatles singli bija Billboard Hot 100 topa pirmajās piecās vietās. Nevienam citam izpildītājam līdz šim nav izdevies būt vairāk nekā pirmajās trijās vietās. Līdz ar The Beatles, ASV popularitāti ieguva arī citas mūzikas grupas — gan uz popmūziku tendētie The Hollies un The Zombies, gan mazliet smagākie The Kinks un The Rolling Stones. 1965. gada maijā deviņus no pirmajiem desmit Billboard Hot 100 singliem izpildīja mūziķi no Apvienotās Karalistes. Britu invāzijas grupas dominēja arī Lielbritānijas singlu topos. Tiek uzskatīts, ka britu invāzija beidzās ap 1967. gadu, kad popularitāti guva jauns, rokmūzikas stils, kas tik ļoti neatšķīrās dažādās valstīs. Turpmākajos gados ASV ir bijuši vēl vairāki periodi, kad britu mūzika ir guvusi lielu popularitāti. Televīzijas kanāla MTV atklāšana motivēja mūziķus veidot videoklipus savām dziesmām, un tas noveda pie tā sauktās Otrās britu invāzijas 1980. gadu pirmajā pusē. 2002. gada 27. aprīlī Billboard Hot 100 topā pirmo reizi kopš 1963. gada nebija nevienas britu mākslinieku dziesmas. Martin Lewis. «Tweet The Beatles! How Walter Cronkite Sent The Beatles Viral... in 1963! (angliski)». Huffington Post, 2009. gada 18. jūlijā. Skatīts: 2021. gada 21. janvārī. Michael Ross. «1964: Brits invade U.S. — no one can escape! (angliski)». TODAY.com, 2004. gada 9. februārī. Skatīts: 2021. gada 21. janvārī. Todd Leopold. «When the Beatles hit America (angliski)». CNN, 2004. gada 10. februārī. Skatīts: 2021. gada 21. janvārī. Gary Trust. «Ariana Grande Claims Nos. 1, 2 & 3 on Billboard Hot 100, Is First Act to Achieve the Feat Since The Beatles in 1964 (angliski)». Billboard, 2019. gada 19. februārī. Skatīts: 2021. gada 21. janvārī. «British Invasion (angliski)». Allmusic. Skatīts: 2021. gada 21. janvārī. «8 May 1965 Hot 100 (angliski)». Billboard. Skatīts: 2021. gada 21. janvārī. Mark Jenkins. «The end of the British invasion (angliski)». Slate, 2002. gada 3. maijā. Skatīts: 2021. gada 21. janvārī.