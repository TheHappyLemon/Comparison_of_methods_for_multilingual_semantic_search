BMW Sauber bija Formula 1 autosacīkšu komanda, kura piederēja BMW automašīnu koncernam. Tā tika izveidota uz Sauber komandas pamata. Pamatraksts: Sauber BMW piegādāja dzinējus Williams komandai no 2000. līdz 2005. gadam. Sākotnēji līgums bija uz desmit gadiem, taču tas tika lauzts pēc pieciem, jo Williams un BMW nebija īpaši labas attiecības, kā arī BMW nopirka Sauber komandu. 2006. gadā BMW Sauber brauca Niks Heidfelds, kurš iepriekš bija Williams pilots un Žaks Vilnēvs, kuram ar Sauber bija līgums uz diviem gadiem. Abi lielākie Sauber sponsori, Petronas un Credit Suisse, atjaunoja līgumus ar jauno komandu. Formula tika krāsota tradicionālajās BMW sporta krāsās: baltā, zilā un sarkanā. Sezonas vidū komanda atklāja jaunu aerodinamisko risinājumu, kurš tika nosaukts par "dvīņu torņiem". Starptautiskā Automobiļu federācija centās to aizliegt, jo tas ierobežoja pilota redzamību. Līdz sezonas beigām šie "torņi" jau tika noņemti. Neilgi pēc šī risinājuma atklāšana smagu avāriju piedzīvoja Vilnēvs un viņš paziņoja par to, ka sezonā vairs nepiedalīsies, ļaujot debitēt polim Robertam Kubicam. Savā trešajā sacīkstē pilots izcīnīja pirmo komandas goda pjedestālu. Komanda paturēja Kubicu un Heidfeldu 2007. gadam un manāmi uzlaboja sniegumu: lai arī piloti nespēj panākt divas ātrākās komandas, McLaren un Ferrari, tomēr tā bija izteikti ātrāka par visām pārējām. Kubica piedzīvoja smagu avāriju Kanādas Grand Prix tāpēc ASV viņu aizvietoja komandas testpilots, jaunais vācietis Sebastiāns Fetels. Viņš finišēja astotais, kļūstot par jaunāko pilotu, kurš ir izcīnījis punktus Formula 1 sacīkstē. Sakarā ar McLaren diskvalifikāciju, BMW Sauber ierindojās 2. vietā konstruktoru kausā. 2008. gadā vietu komandā saglabāja abi pamatsastāva piloti, tomēr testpilots Timo Gloks devās uz Toyota komandu, tāpēc komanda aizvietoja viņu ar Kristianu Klīnu un Marko Asmeru. Komanda pirmo uzvaru izcīnīja tā gada Kanādas Grand Prix. Roberts Kubica finišēja pirmais, bet Heidfelds — otrais. Sākot ar šo sacīksti Kubica tika pieskaitīts titula pretendentiem un divas sacīkstes līdz beigām joprojām bija pretendentu lokā, lai izcīnītu F1 pasaules čempiona titulu. Ķīnas Grand Prix viņš zaudēja matemātiskas izredzes kļūt par čempionu. 2009. gada pirmajā sacīkstē, Austrālijas Grand Prix, Kubica izstājās cīnoties par vietu uz pjedestāla. Malaizijas Grand Prix Heidfelds izcīnīja komandas pirmo pjedestālu tosezon, tomēr pēc sešām aizvadītām sacīkstēm BMW Sauber bija izcīnījusi tikai 6 punktus. Arī turpmākajā sezonas daļā punkti tika gūti visai reti. Pēc neveiksmīgas 2009. gada pirmās puses BMW vadība jūlijā paziņoja par F1 programmas pārtraukšanu pēc sezonas beigām. Līdz ar to BMW Sauber neieguva vietu 2010. gada sezonā. Drīz pēc tam komandu iegādājās uzņēmums Qadbak Investments Limited, tomēr darījums netika pabeigts, tā kā uzņēmums nespēja atrast līdzkeļus komandas iegādei. BMW pārdeva komandu Pēterim Zauberam un atjaunotajai Sauber komandai tika dota iespēja piedalīties jaunajā sezonā.