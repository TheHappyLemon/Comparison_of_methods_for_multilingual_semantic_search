Martins Mīrseps (igauņu: Martin Müürsepp; dzimis 1974. gada 26. septembrī Tallinā) ir bijušais igauņu basketbolists, spēlējis spēka uzbrucēja pozīcijā, bijis Igaunijas basketbola izlases dalībnieks. M. Mīrseps ir vienīgais Igaunijas basketbolists, kas spēlējis NBA. Pēc sportista karjeras beigām kļuvis par treneri. M. Mīrseps ir dzimis Tallinā, 9 gadu vecumā sācis trenēties basketbolā. 1989. gadā M. Mīrseps tika uzaicināts uz PSRS junioru izlasi, kur spēlēja kopā ar vairākām citām vēlākajām zvaigznēm, piemēram, Vitāliju Potapenko, Zaharu Pašutinu, Robertu Štelmaheru un Daiņu Adomaiti. 1990. gadu pirmajā pusē spēlēja Igaunijas klubos, kā arī vienu sezonu Zviedrijā un divas spēcīgākajā Izraēlas klubā Telavivas "Maccabi". 1996. gada NBA drafta pirmajā kārtā M. Mīrsepu ar kopējo 25. numuru izvēlējās Jūtas "Jazz", taču spēlētājs uzreiz tika aizmainīts uz Maiami "Heat". NBA kopumā nospēlējis 83 spēles "Heat" un Dalasas "Mavericks" sastāvā, gūstot vidēji 4,7 punktus un 2,2 atlēkušās bumbas 11,5 spēles minūtēs. NBA karjeras rezultatīvākajā spēlē M. Mīrseps ir guvis 24 punktus. Viņš ir vienīgais Igaunijas basketbolists, kas ir spēlējis NBA. Pēc atgriešanās Eiropā spēlējis Grieķijas un Krievijas klubos. Ar Atēnu AEK 2000. gadā ieguva Saportas kausu, savukārt ar Kazaņas UNIKS 2004. gadā — FIBA Eiropas kausu (M. Mīrseps tika atzīts par finālspēles labāko spēlētāju). Karjeras noslēgumā spēlējis Igaunijā, nepilnu sezonu arī Austrālijā. Pēdējās sezonās cīnījies ar traumām un 2010. gadā beidzis profesionāla spēlētāja karjeru. Pēc spēlētāja karjeras beigām pievērsies trenera darbam un kopš 2010. gada bija Tallinas "Kalev/Cramo" galvenā trenera asistents. 2022. gada novembrī pievienojās cita Igaunijas kluba Pērnavas "Sadam" treneru korpusam. Piedalījies 2001. gada Eiropas čempionāta finālturnīrā Igaunijas izlases sastāvā, kur bija līderis, taču komanda zaudēja visās spēlēs. Šī ir pēdējā reize, kad Igaunijas basketbola izlase kvalificējusies Eiropas čempionāta finālturnīram. 2005. gadā M. Mīrseps paziņoja, ka beidz karjeru izlasē, tomēr atgriezās uz 2007. gada Eiropas čempionāta kvalifikācijas turnīra spēlēm. «MÜÜRSEPP, MARTIN» (igauņu). ESBL. Skatīts: 2020-11-13. «Igaunijas leģenda Mīrseps pietauvojas "Pērnavas Ostā" un palīdzēs Kullamē». Sportacentrs.com (latviešu). 2022-11-22. Skatīts: 2022-11-22. Vikikrātuvē par šo tēmu ir pieejami multivides faili. Skatīt: Martins Mīrseps. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Eurobasket trenera(-es) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Russiabasket profils (krieviski) Eirolīgas profils (angliski) RealGM Basketball profils (angliski)