Sorbu institūts (augšsorbu: Serbski institut, lejassorbu: Serbski institut, vācu: Sorbisches Institut) ir Vācijas zinātniskā iestāde, kas pēta sorbu valodas, kultūru un vēsturi Augšlužicā un Lejaslužicā. Institūts vāc un arhivē nepieciešamos materiālus, tie arī ir pieejami sabiedrībai. 1951. gada 1. maijā Pavola Novotnija (Pawoł Nowotny) vadībā Baucenē tika dibināts Sorbu tautas pētījumu institūts (augšsorbu: Institut za serbski ludospyt). 1952. gada 1. augustā tas tika iekļauts Vācu Zinātņu akadēmijā Berlīnē (no 1972. gada VDR Zinātņu akadēmija). 1992. gadā uz Sorbu tautas pētījumu institūta bāzes tika izveidots Sorbu institūts. Sorbu institūta galvenā mītne atrodas Baucenē (Saksijā), viena darba vieta Kotbusā (Brandenburgā). Pētniekiem ir 15 amata vietas, bet zinātniski tehniskajiem un administratīvajiem darbiniekiem — 11 amati. Institūta darbinieki veic mācību darbu universitātēs un citās izglītības iestādēs Vācijā un ārvalstīs, pie kam galvenā uzmanība tiek pievērsta sadarbībai ar Leipcigas Universitātes Sorbistikas institūtu. Institūts kopš 1952. gada izdod zinātnisko žurnālu Lětopis, kas iznāk reizi pusgadā. izdevniecība Domowina publicē rakstu krājumus Schriften des Sorbischen Instituts / Spisy Serbskeho instituta (līdz 2019. gadam bija iznākuši 67 sējumi). Baucenes mājvietā atrodas arī Sorbu centrālā bibliotēka (Serbska centralna biblioteka) un Sorbu kultūras arhīvs (Serbski kulturny archiw). Schriften des Sorbischen Instituts : = Spise Serbskego Instituta katalog.slub-dresden.de Sorbu institūta vietne