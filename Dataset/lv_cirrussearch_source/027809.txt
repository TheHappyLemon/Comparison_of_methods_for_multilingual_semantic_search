Kolonija (no latīņu: colōnia — 'apmetne') ir teritorija, kura atrodas ģeogrāfiski attālinātas valsts politiskā un ekonomiskā kontrolē. Mūsdienās koloniju apzīmēšanai lieto arī terminus: aizjūras teritorija vai atkarīgā teritorija, kā arī teritorijas ar nepatstāvīgu pārvaldi. Līdz ar kolonijas un no tās atvasinātajiem terminu analogiem lieto arī jēdzienu metropole vai metropoles valsts, vai arī mātes valsts. Tie ir tādas valsts apzīmējumi, kurām ir kolonijas. Kolonijas jēdziens ir cieši saistīts arī ar politikas kategoriju — koloniālisms. Ar koloniju zooloģijā saprot kādas sugas kukaiņu, putnu vai citu dzīvnieku dzīvošanu vienuviet lielā skaitā. [1]