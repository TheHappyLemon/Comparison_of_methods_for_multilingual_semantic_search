Šis raksts ir par ezeru Krievijā. Par citām jēdziena Eltons nozīmēm skatīt nozīmju atdalīšanas lapu. Eltons (krievu: Эльтон) ir beznoteces sālsezers Krievijā, Piekaspijas zemienes ziemeļu daļā, Volgogradas apgabalā, netālu no Kazahstānas robežas. Lielākais sālsezers Eiropā. Atrodas stepes līdzenumu zonā. Ezers ir ļoti sekls, vidējais dziļums ir tikai 0,1 m, un tikai pavasarī tas kļūst dziļāks — 0,7—0,8 m. Atrodas zem jūras līmeņa. Ūdens pietece galvenokārt no sniega, taču ietek arī septiņas minerālūdens upes. Gultnē sāļu avotu radītas nogulas. Ezeru pilda rapa — augstas mineralizācijas pakāpes ūdens, kas pavasaros tiek atšķaidīts ar saldūdeni. Ezera gultni klāj sāļi — galvenokārt halīts un silvīns un minerālas sērūdeņraža dūņas. Eltona apkaimē vasara ir silta (25 °C), ziema mēreni auksta — −11 °C, gadā ap 300 mm nokrišņu. Ezeram ir neparasta sārta krāsa. Netālu no Eltona atrodas arī ārstniecības kūrorts, kas izmanto šos resursus. Ezera tuvumā atrodas arī Smoragdinas nātrija hlorīda — sulfāta avots, kura ūdeni izmanto ārstniecībā. Tiek ārstētas perifērās nervu sistēmas slimības, balsta sistēmas, gremošanas, ginekoloģiskās problēmas utml. Ezera nosaukums, domājams, cēlies no tjurku vārda altın, kas nozīmē "Zelta [ezers]". Eltona sāli iegūst jau kopš Ivana Bargā laikiem, pēc tam, kad Krievija iekaroja Astrahaņas hanisti. Pirmie sāli sāka iegūt klosteri. Sāls raktuves ieguva lielu slavu — tika slavēta sāls tīrība, uzskatīja, ka resursi ir neizsmeļami. 1980. gados sāls ieguvi nācās pārtraukt un vairāk uzmanību sāka pievērst Eltona un netālā Baskunčaka izmantošana ārstniecībai. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 199. lpp. Vikikrātuvē par šo tēmu ir pieejami multivides faili. Skatīt: Eltons. Encyclopædia Britannica raksts (angliski) Krievijas Lielās enciklopēdijas raksts (krieviski) Ezera apraksti, fotoattēli (krieviski)