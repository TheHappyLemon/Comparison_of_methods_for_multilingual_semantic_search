Maikls Komodors (angļu: Michael Commodore; dzimis 1979. gada 7. novembrī) ir bijušais kanādiešu hokejists, aizsargs. Karjeras lielāko daļu aizvadījis Nacionālās hokeja līgas klubos Ņūdžersijas "Devils", Kalgari "Flames", Karolīnas "Hurricanes", Otavas "Senators", Kolumbusas "Blue Jackets", Detroitas "Red Wings" un Tampabejas "Lightning". Kopā NHL aizvadījis 484 spēles, 2006. gadā kopā ar "Hurricanes" izcīnot Stenlija kausu. Kanādas hokeja izlases rindās kļuvis par 2007. gada Pasaules čempionu. Pēc trim NCAA čempionātā aizvadītām sezonām, profesionāļa karjeru Komodors sāka 2000.—01. gada sezonā, kurā aizvadīja 20 spēles NHL kluba Ņūdžersijas "Devils" rindās, pārējo sezonu aizvadot tās AHL fārmklubā Olbani "River Rats". 2002. gada vasarā tika aizmainīts uz Anahaimas "Mighty Ducks", taču tās rindās laukumā nevienā spēlē tā arī nedevās, sezonas otrajā pusē tiekot aizmainīts uz Kalgari "Flames". 2003.—04. gada sezonā Komodors "Flames" sastāvā aizvadīja 12 spēles, taču pēc 2004.—05. gada NHL sezonas lokauta tika aizmainīts uz Karolīnas "Hurricanes". "Hurricanes" rindās Komodoram izdevās nostiprināties, kopā ar klubu 2006. gadā izcīnot arī Stenlija kausu. "Hurricanes" sastāvā Komodors spēlēja līdz 2007.—08. gada sezonas vidum, kad tika aizmainīts uz Otavas "Senators". 2008. gada vasarā Komodors kā brīvais aģents noslēdza piecu gadu līgumu ar Kolumbusas "Blue Jackets", taču pēc 2010.—11. gada sezonas viņa līgums tika izpirkts. 2011.—12. gada sezonu viņš uzsāka Detroitas "Red Wings" sastāvā, taču tad tika aizmainīts uz Tampabejas "Lightning". 2012.—13. gada sezonu aizsargs jau pilnībā aizvadīja AHL, taču tad noslēdza līgumu ar KHL klubu Vladivostokas "Admiral". Pēc "Admiral" sastāvā aizvadītas sezonas noslēdza karjeru. Kanādas hokeja izlases rindās kļuvis par 2007. gada Pasaules čempionu. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)