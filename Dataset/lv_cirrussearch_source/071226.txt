Ziemeļagusana (filipīniešu: Lalawigan ng Hilagang Agusan, angļu: Province of Agusan del Norte, sebuāņu: Lalawigan sa Amihanang Agusan) ir viena no Filipīnu provincēm valsts dienviddaļā, Karagas reģionā. Administratīvi dalās 1 pilsētā, 10 municipalitātēs un sīkāk 167 barangajās. Provincei dažkārt ģeogrāfiski un statistiski pieskaita Butuanas augsti urbanizēto pilsētu, kas politiski un administratīvi ir no provinces neatkarīga. Provinces oficiālā galvaspilsēta ir Kabadbarana, bet reālais administratīvais centrs — Butuana. Lielākā daļa provinces iedzīvotāju ir visaji (247 866; 64,2 %), sebuāņi (54 552; 14,1 %), manobo (24 389; 6,3 %) un boholi (15 756; 4,1 %). Pēc konfesionālās piederības — pārsvarā katoļi (71 %). Province izvietojusies Mindanao salas ziemeļaustrumos, kur aizņem Agusanas upes ielejas lejasdaļu. Ziemeļos robežojas ar Ziemeļsurigao provinci, ziemeļaustrumos — ar Dienvidsurigao, austrumos un dienvidos — ar Dienvidagusanu, bet rietumos — ar Austrummisamisu. Ziemeļrietumos tās krastus apskalo Boholas jūras Butuanas līcis. Provinces teritoriju faktiski divās daļās dala Butuanas neatkarīgā pilsēta. Reljefs provinces austumos un rietumos kalnains, bet centrālo daļu aizņem Agusanas ielejas zemiene. Augstākā virsotne ir Hilonghilongs (2012 m vjl) provinces austrumos. Valda subtropu klimats. Līdz 20. gadsimta sākumam Agusanas ieleja atradās Misamisas un Surigao provinču sastāvā. 1907. gadā tika izveidota patstāvīga Agusanas province ar galvaspilsētu Butuanā. 1914. gadā no tās tika nodalīta Bukidnonas province, bet 1967. gadā Agusanas provinci sadalīja Ziemeļagusanas un Dienvidagusanas provincēs. Philippine Statistics Authority. Ethnicity Statistical tables Vikikrātuvē par šo tēmu ir pieejami multivides faili. Skatīt: Ziemeļagusana.