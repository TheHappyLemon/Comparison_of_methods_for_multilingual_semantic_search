Kļims Šipenko (Клим Алексеевич Шипенко, dzimis 1983. gada 16. jūnijā) ir Krievijas kinorežisors, kinoproducents, scenārists, aktieris, kosmonauts. Viņš ir ieguvis Krievijas kino un televīzijas balvu "Zelta ērglis" kategorijā "Labākā spēlfilma" 2018. gadā ("Saļut-7", Салют-7) un 2020. gadā ("Teksts", Текст). Šipenko režisētā 2019. gadā izlaistā filma "Kalps" (Холоп) kļuva par Krievijas ienesīgāko filmu. 2021. gada oktobrī viņš kosmosa kuģī Sojuz MS-19 devās kosmosā, lai uzņemtu filmu "Izsaukums" (Вызов). Kļims Šipenko piedzima Maskavā. Viņa tēvs ir aktieris, režisors, dramaturgs Aleksejs Šipenko. 16 gadu vecumā Kļims Šipenko pārcēlās uz Losandželosu ASV. 2002. gadā viņš iestājās Kalifornijas universitātē Nortridžā (kinoražošanas fakultātē). Diploma filmu Šipenko filmēja kā operators. Viņš mācījās aktieru studijā Sal Dano Professional Actors Workshop. 2004. gadā Šipenko atgriezās Maskavā. Viņš neilgu laiku strādāja Krievijas televīzijas "Pirmajā kanālā", bija raidījuma par automašīnām "Ceļteka" (Подорожник) režisors. 2006. gadā tika izlaista pirmā viņa filma "Nakts ekspresis" (Ночной экспресс, īsfilma, ko viņš režisēja, producēja un bija scenārija autors). 2021. gada sākumā Šipenko piedāvāja kosmosā uzņemt filmu "Izsaukums". 14. martā viņš apstiprināja, ka iziet medicīnas komisiju, lai varētu doties kosmosā. 14. maijā Šipenko tika apstiprināts kosmosa kuģa Sojuz MS-19 apkalpē kopā ar aktrisi Jūliju Peresiļdu un komandieri Antonu Škapļerovu. 2021. gada 5. oktobrī Kļims Šipenko sāka lidojumu kosmosā kosmosa kuģī Sojuz MS-19. Starptautiskajā kosmosa stacijā tika uzņemta filma. 17. oktobrī Šipenko atgriezās uz zemes kosmosa kuģī Sojuz MS-18. Kosmisko lidojumu kopsavilkums: Vikikrātuvē par šo tēmu ir pieejami multivides faili. Skatīt: Kļims Šipenko. IMDb profils (angliski) AllMovie profils (angliski)