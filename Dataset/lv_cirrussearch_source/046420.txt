Elisone Brūksa Dženija (angļu: Allison Brooks Janney, dzimusi 1959. gada 19. novembrī) ir ASV aktrise. Būdama izcila raksturlomu aktrise saņēmusi dažādus apbalvojumus, tostarp Amerikas Kinoakadēmijas balvu, septiņas Primetime Emmy balvas, BAFTA kino balvu un Zelta globusa balvu. Dzimusi Bostonā, Masačūsetsā, augusi Deitonā, Ohaio. 1984. gada vasarā pēc Kenjona koledžas absolvēšanas Dženija uzsāka studijas Karaliskajā dramatiskās mākslas akadēmijā. Vairākus gadus viņa kino un televīzijā atveidoja nelielas un titros neminētas lomas, līdz viņa atveidoja C. J. Kregu NBC politiskajā seriālā "Rietumu spārns" (The West Wing, 1999—2006), par ko saņēma četras Primetime Emmy balvas. Šis tēls seriāla demonstrēšanas laikā bija ļoti populārs un vēlāk atzīts par vienu no lieliskākajiem sieviešu tēliem ASV televīzijas vēsturē. 2014. gadā viņa ieguva Primetime Emmy balvu par Margaretas Skallijas lomu kanāla Showtime seriālā "Seksa meistari" (Masters of Sex). Kopš 2013. gada viņa atveidoja cinisku no narkomānijas atlabstošu sievieti CBS situāciju komēdijā "Mamma" (Mom). Par lomu šajā seriālā viņu nominēja piecām Primetime Emmy balvām, no kurām ieguva divas. Dženija savu profesionālo skatuves karjeru uzsāka ar Ofbrodvejas iestudējumu Ladies, turpinot ar neskaitāmām lomām līdzīgos iestudējumos 1996. gadā viņa debitēja Brodvejā lugā Present Laughter. Viņa ieguvusi Drama Desk balvas un Tony balvas nomināciju. Filmējusies filmās Private Parts (1997), "Pamatkrāsas" (1998), "Spītnieces savaldīšana" (1999), "Neiedomājami skaista" (1999), "Amerikāņu skaistums" (1999), "Stundas" (2002), "Matu laka" (2007), "Džuno" (2007), "Kalpone" (2011), The Way, Way Back (2013), "Tamija" (2014), "Spiegs" (2015), Tallulah (2016), "Mis Peregrīnas nams brīnumbērniem" (2016), "Meitene vilcienā" (2016) un "Radītājs" (2023). Par lomu 2017. gada filmā "Es, Tonija" Dženija saņēma pozitīvu kritiku un Kinoakadēmijas balvu kategorijā "Labākā aktrise otrā plāna lomā". Vikikrātuvē par šo tēmu ir pieejami multivides faili. Skatīt: Elisone Dženija. IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski)