Ernests Orlando Lorenss (angļu: Ernest Orlando Lawrence, 1901. gada 8. augusts — 1958. gada 27. augusts) bija ASV fiziķis. Pazīstams kā ciklotrona izgudrotājs, par ko 1939. gadā saņēma Nobela prēmiju fizikā. Kalifornijas Universitātes Bērkli ilgstošs darbinieks. Lorensa vārdā nosaukts periodiskās tabulas 103. elements lourensijs. Dzimis nelielā pilsētiņā Dienviddakotā. 1922. gadā ieguva bakalaura grādu Dienviddakotas Universitātē, bet 1923. gadā — maģistra grādu fizikā Minesotas Universitātē. Jau 1925. gadā ieguva doktora grādu Jeila Universitātē. Jeilā Lorenss pētīja fotoelektrisko efektu. 1928. gadā pārcēlās uz Kalifornijas Universitāti Bērkli, 1930. gadā kļūdams par universitātes gados visjaunāko profesoru. 1929. gadā Lorenss universitātē izgudroja ciklotronu. Pirmais eksperimentālais ciklotrona modelis izmaksāja tikai apmēram 25 ASV dolārus, tomēr tas darbojās. 1931. gadā viņš nodibināja Radiācijas laboratoriju (tagad Lorensa Bērkli Nacionālā laboratorija). 1939. gadā Lorenss par ciklotrona izgudrošanu ieguva Nobela prēmiju fizikā — pirmais Bērkli. Otrā pasaules kara laikā Radiācijas laboratorija bija viens no galvenajiem Manhetenas projekta centriem. Kara laikā urāna bagātināšanai Lorenss izveidoja kalutronu. 1958. gada jūlijā Lorenss ASV prezidenta Dvaita Eizenhauera delegācijas sastāvā Ženēvā piedalījās sarunās ar PSRS par kodolieroču izmēģinājumu aizliegšanu, tur saslima un pēc mēneša mira. «The Nobel Prize in Physics 1939». Nobel Foundation. Vikikrātuvē par šo tēmu ir pieejami multivides faili. Skatīt: Ernests Lorenss. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) Ernesta Lorensa biogrāfija Nobela prēmijas mājaslapā (angliski)