Cikādes (Auchenorrhyncha) ir blakšu kārtas (Hemiptera) apakškārta, kas aptver lielāko daļu no kādreizējās augu sūcēju kārtas (Homoptera) (apmēram 42 000 sugu). Tās ir dziedošās cikādes, cikādiņas, putcikādes, dzeloņcikādes un citi cikāžu veidi. Otra kādreizējās augu sūcēju kārtas grupa - laputis un bruņutis mūsdienās tiek sistematizētas augutu apakškārtā (Sternorrhyncha). Pārējās augu sūcēju sugas tiek sistematizētas sūnu blakšu apakškārtā (Coleorrhyncha). Tomēr taksonomisko vienību - blakšu kārtas (Hemiptera) un augu sūcēju kārtas (Homoptera) - statuss joprojām starp sistemātiķiem tiek diskutēts. Visas cikāžu apakškārtas sugas ir augēdājas un daudzas sugas pārnēsā augu slimību vīrusus un sēnītes. Daudzas cikāžu sugas, komunicējot savā starpā, ir ļoti skaļas. Dažu sugu izdotās skaņas ir dzirdamas vairāku simtu metru attālumā. Cikādes attīstās ar nepilnīgu pārvēršanos - nav kūniņas stadijas. Olas tās dēj stublājos, pārdurot tos ar dējekli. Kāpuri barojas ar augu sulu. Latvijā dzīvojošās cikādes ir nelieli kukaiņi ar labi attīstītām pakaļkājām, kas daudzām sugām piemērotas lēkšanai. Tās sastopamas uz lakstaugiem, retāk uz kokiem un krūmiem. Sūc augu sulu no lapu vai stublāju vadaudiem, daļa tieši no šūnām. Latvijā zināma 231 suga. Viena no biežāk sastopamajām sugām ir parastā putcikāde (Philaenus spumarius). Putcikādes kāpuri izdala īpašu vielu saturošu šķidrumu, ko saputo, ievadot tajā gaisa burbuļus, veidojot putas - tā saucamos „raganu spļaudekļus”. Šādās putu pikās kāpuri dzīvo un sūc augu sulu, kamēr pieaug. Cikāžu apakškārta (Auchenorrhyncha) Cikāžveidīgo infrakārta (Cicadomorpha) Cikāžu virsdzimta (Cicadoidea) Dzeloņcikāžu virsdzimta (Membracoidea) Putcikāžu virsdzimta (Cercopoidea) Laterncikāžveidīgo infrakārta (Fulgoromorpha) Laterncikāžu virsdzimta (Fulgoroidea) «Auchenorrhyncha (Insecta: Hemiptera)». Arhivēts no oriģināla, laiks: 2013. gada 18. februārī. Skatīts: 2013. gada 27. jūnijā. Sorensen J.T., Campbell B.C., Gill R.J., Steffen-Campbell J.D., 1995. Non-monophyly of Auchenorrhyncha ("Homoptera"), based upon 18S rDNA phylogeny: eco-evolutionary and cladistic implications with pre-Heteropteroidea Hemiptera (s.l.) and a proposal for new monophyletic suborders. Pan-Pacific Entomologist, 71 (1): 31–60 «Kukaiņu klase». Arhivēts no oriģināla, laiks: 2014. gada 5. martā. Skatīts: 2013. gada 26. jūnijā. Cikādes (Cicadina) C. H. Dietrich in Resh, V. H. & Carde, R. T. (Eds.) 2003 Encyclopedia of Insects. Academic Press ISBN 0123741440. Vikikrātuvē par šo tēmu ir pieejami multivides faili. Skatīt: Cikādes. Latvijas Daba: Cikādes Dziedava: Cikādes DrMetcalf: a resource on cicadas, leafhoppers, planthoppers, spittlebugs, and treehoppers Arhivēts 2016. gada 12. augustā, Wayback Machine vietnē.