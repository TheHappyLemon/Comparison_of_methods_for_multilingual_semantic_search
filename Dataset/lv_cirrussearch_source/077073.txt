Južnosahaļinska (krievu: Южно-Сахалинск) ir pilsēta Krievijā, Sahalīnas apgabala administratīvais centrs. Tās iedzīvotāju skaits ir 180 700. Izvietojusies Sahalīnas salas dienvidos, apmēram 50 km no rietumu piekrastes, 25 km no austrumu piekrastes un Ohotskas jūras. Apdzīvotā vieta dibināta kā Vladimirovkas (Владимировка) ciems 1882. gadā. No 1905. līdz 1945. gadam kopā ar salas dienviddaļu bija Japānas sastāvā ar nosaukumu Tojohara (japāņu: 豊原市, Toyohara — ‘Skaistais līdzenums’). 1945. gadā to ieņēma Sarkanā armija; pilsētu pārdēvēja tagadējā vārdā, un tā kļuva par jaunizveidotā Južnosahaļinskas apgabala centru. Pilsēta atrodas seismiski ļoti bīstamā rajonā. Ļoti liela ir stipru zemestrīču varbūtība. Mājas tiek celtas ar īpašām tehnoloģijām un iztur pat 8 balles stipru zemestrīci. No austrumiem pilsētu aptver kalnu masīvi. Rietumos no pilsētas ir Rietumsahalīnas kalni. Pati pilsēta atrodas līdzenā vietā, salīdzinājumā ar citām Sahalīnas pilsētām. Tieši tāpēc tai ir savdabīgs klimats. Vasarā Južnosahaļinskā var būt ļoti karsts, bet ziemā, pilnīgā bezvējā var būt arī stiprs sals. Dūmi no vietējām elektrostacijām bieži uzkrājas virs pilsētas. Južnosahaļinska, kā arī visa Sahalīnas sala, ietilpst mēreno platumu musonu klimata zonā. Gada vidējā gaisa temperatūra ir +2,7 °C. Janvāra vidējā temperatūra ir -13,9 °C, bet jūlija: +17,5 °C. Perioda ilgums ar vidējo temperatūru zem nulles, ir 154 dienas, apkures sezona ilgst 230 dienas. Temperatūras absolūtais minimums ir -36 °C (1961. gada janvāris), bet maksimums +34,4 °C (1955. gada jūlijs). Gada nokrišņu daudzums ir 836 mm, tie visvairāk izkrīt jūlijā-oktobrī (nepilni 100 mm katrā mēnesī). http://www.gks.ru/free_doc/doc_2017/bul_dr/mun_obr2017.rar. Vikikrātuvē par šo tēmu ir pieejami multivides faili. Skatīt: Južnosahaļinska. Encyclopædia Britannica raksts (angliski) Krievijas Lielās enciklopēdijas raksts (krieviski)