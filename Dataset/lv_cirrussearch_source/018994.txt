Vladimirs Malahovs (krievu: Владимир Игоревич Малахов; dzimis 1968. gada 30. augustā) ir bijušais krievu hokejists, aizsargs, PSRS, NVS un Krievijas izlašu dalībnieks. 2000. gadā kopā ar Ņūdžersijas "Devils" izcīnījis Stenlija kausu. Malahovs ir neformālā Trīs zeltu kluba biedrs. Profesionāļa karjeru Malahovs sāka 1986.—87. gada sezonā PSRS hokeja līgas kluba Maskavas "Spartak" sastāvā. No 1988. līdz 1992. gadam aizsargs spēlēja Maskavas CSKA rindās. 1992.—93. gada sezonu Malahovs uzsāka NHL kluba Ņujorkas "Islanders" rindās. 1994.—95. gada sezonā viņš tika aizmainīts uz Monreālas "Canadiens" vienību. "Canadiens" rindās Malahovs spēlēja līdz pat 1999.—2000. gada sezonai, kuras gaitā tika aizmainīts uz Ņūdžersijas "Devils", kopā ar klubu izcīnot Stenlija kausu. 2000. gada vasarā spēlētājs noslēdza līgumu ar Ņujorkas "Rangers" vienību. 2003.—04. gada sezonas otrajā pusē Malahovs tika aizmainīts uz Filadelfijas "Flyers". 2004.—05. gada NHL sezonas lokauta laikā Malahovs nespēlēja, taču nākamajā sezonā noslēdza profesionālā spēlētāju karjeru, 29 spēles aizvadot Ņūdžersijas "Devils" sastāvā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)