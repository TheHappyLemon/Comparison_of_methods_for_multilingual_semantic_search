Vjačeslavs Kozlovs (krievu: Вячеслав Анатольевич Козлов; dzimis 1972. gada 3. maijā) ir bijušais krievu hokejists, kreisais malējais uzbrucējs. Karjeras laikā aizvadījis 1182 spēles Nacionālajā hokeja līgā, 1997. un 1998. gadā kopā ar Detroitas "Red Wings" izcīnot Stenlija kausu. Karjeras nogalē divas reizes izcīnījis arī Gagarina kausu. Savulaik spēlējis gan PSRS, gan arī Krievijas hokeja izlases sastāvos. Savu profesionālā spēlētāja karjeru Kozlovs uzsāka 1987. gadā, kad pievienojās PSRS hokeja līgas kluba Voskresenskas "Himik" rindām. "Himik" viņš spēlēja līdz pat 1991. gadam, kad pievienojās Maskavas CSKA vienībai. Sezonas gaitā gan Kozlovs pārcēlās uz Ziemeļameriku, pievienojoties Detroitas "Red Wings". Pēc tam, kad "Red Wings" 1995. gadā pievienojās Igors Larionovs, komandas galvenais treneris Skotijs Boumens izveidoja krievu piecinieku, kurā kopā spēlēja Kozlovs, Fjodorovs un Larionovs, kā arī aizsargi Konstantinovs un Fetisovs. 1997. un 1998. gadā komanda izcīnīja Stenlija kausu. 2001. gada vasarā Kozlovs tika aizmainīts uz Bufalo "Sabres", kurā traumas dēļ nespēja aizvadīt pilnu sezonu. Jau nākamajā vasarā hokejists tika aizmainīts uz Atlantas "Thrashers" vienību. 2004.—05. sezonas NHL lokauta gaitā Vjačeslavs spēlēja gan Voskresenskas "Himik", gan arī Kazaņas "Ak Bars" rindās, taču tad atgriezās Atlantā. 2010. gada vasarā Vjačeslavs parakstīja viena gada līgumu ar Maskavas CSKA vienību, taču februārī pārcēlās uz Ufas "Salavat Julajev", kopā ar komandu izcīnot arī Gagarina kausu. Nākamajā sezonā Kozlovs kausu izcīnīja jau otro reizi, taču šoreiz, spēlējot Maskavas "Dinamo" sastāvā. 2014. gada jūlijā noslēdza viena gada līgumu ar Mitišču "Atlant", pēc sezonas beigām noslēdzot profesionāļa karjeru. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)