SpaceX CRS-9, zināms arī kā SpX-9, bija ASV uzņēmuma SpaceX bezpilota kravas kosmosa kuģa Dragon lidojums uz Starptautisko kosmosa staciju NASA Commercial Resupply Services (CRS) programmā. Tas orbītā palaists 2016. gada jūlijā; nolaižamais aparāts uz Zemes atgriezās augustā. Dragon hermētiskais nodalījums bija iepildīts ar 1790 kg kravas. Transportkuģa hermētiskajā sekcijā atradās: mantas un pārtika apkalpei (370 kg), zinātnisko eksperimentu aparatūra un materiāli (930 kg), stacijas rezerves daļas un aprīkojums amerikāņu segmentam (280 kg), aprīkojums Krievijas segmentam (54 kg), ārpuskuģa aktivitāšu aparatūra (127 kg), datoru piederumi (1 kg). Nehermētiskā kravas sekcijā bija kosmosa kuģu saslēgšanās adapters International Docking Adapter IDA-2 ar masu 467 kg. To bija paredzēts pievienot adapterim Pressurized Mating Adapter pie Harmony moduļa. Dragon tika palaists 2016. gada 18. jūlijā 04:45 UTC ar nesējraķeti Falcon 9 v1.2 no Kanaveralas zemesraga Gaisa spēku stacijas starta laukuma SLC-40. Pēc otrās pakāpes atdalīšanās raķetes pirmā pakāpe nosēdināta Kanaveralas zemesraga Gaisa spēku stacijā. Dragon SKS sasniedza 20. jūlijā. 10:56 UTC to satvēra ar stacijas manipulatoru Canadarm2, kuru vadīja Džefrijs Viljamss. Kosmosa kuģis tika pārvietots uz Harmony moduļa apakšējo pieslēgvietu; pilnībā pieslēgts 14:03 UTC. 17. augustā aptuveni 23:15 UTC ar manipulatora Canadarm-2 galā esošo Dextre satvēra nehermētiskā kravas sekcijā atrodošos IDA-2. 18. augustā 01:20 UTC tas tika atvienots no Dragon un 06:45 adapters bija pārvietots 1 metra attālumā no adaptera PMA-2, kas agrāk kalpoja kā kosmoplānu Space Shuttle saslēgšanās mezgls. Atpakaļceļam uz Zemi kravas kuģis tika iekrauts ar 1550 kg kravas, tai skaitā eksperimentu rezultātiem, skafandru EMU 3005. 25. augustā 21:00 UTC Dragon ar Canadarm2 palīdzību tika atvienots no stacijas; brīvā lidojumā palaists 10:11 UTC. Pēc tam 14:56 UTC kosmosa kuģis iedarbināja dzinējus un veica noiešanu no orbītas. 15:47 UTC nolaižamais aparāts nolaidās Klusajā okeānā 525 km no Kalifornijas krasta. Lidojuma ilgums 39 dienas 11 stundas 3 minūtes. SPACEX CRS-9 MISSION OVERVIEW Dragon cargo craft reaches port at International Space Station Stephen Clark, Spaceflight Now, 2016-07-20 Vikikrātuvē par šo tēmu ir pieejami multivides faili. Skatīt: SpaceX CRS-9. CRS-9 press kit, SpaceX