Vadims Šipačovs (krievu: Вадим Шипачёв; dzimis 1987. gada 12. martā) ir krievu hokejists, centra uzbrucējs. Pašlaik (2022) Šipačovs spēlē KHL kluba Maskavas "Dinamo" sastāvā. Savu karjeru Vadims uzsāka dzimtajā Čerepovecā, 2003.—04. sezonā spēlējot "Severstal" otrajā sastāvā Krievijas Pirmajā līgā. Jau 2005.—06. sezonā Šipačovs debitēja arī Krievijas Superlīgā. No 2006. līdz 2008. gadam Šipačovs spēlēja Krievijas Augstākās līgas kluba HK Belgoroda rindās, taču tad atgriezās "Severstal". Ja 2008.—09. sezonā Šipačovs dalīja spēles laiku starp pirmo un otro sastāvu, jau nākamajās divās sezonās Šipačovs bija kļuvis par vienu no vadošajiem komandas spēlētājiem. Šipačovs tika atzīts arī par 2011.—12. sezonas septembra mēneša labāko KHL uzbrucēju. Pēc 2012.—13. gada sezonas noslēguma tika aizmainīts uz Sanktpēterburgas SKA. 2015. gadā SKA rindās kļuva par Gagarina kausa ieguvēju. 2017. gadā parakstija līgumu ar NHL klubu Vegasas "Golden Knights". NHL debitēja 15. oktobrī, Šipačovam savā debijas spēlē gūstot arī vārtus. Tiesa, uzbrucējs NHL aizvadīja vien trīs spēles, pirms novembra ievadā no komandas rindām tika atskaitīts. Jau drīz Šipačovs atgriezās Sanktpēterburgas SKA sastāvā, savukārt 2018. gada maijā noslēdza līgumu ar Maskavas "Dinamo". Krievijas hokeja izlases rindās kļuvis par 2014. gada Pasaules čempionu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)