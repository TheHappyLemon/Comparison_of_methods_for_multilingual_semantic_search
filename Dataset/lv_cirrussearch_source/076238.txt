Baltā krāsa jeb vienkārši balts ir ahromatiskā krāsa līdzās melnajai un pelēkajai. Cilvēka acī baltās gaismas sajūta rodas, ja tiek stimulētas visu triju veidu acu vālītes vienādi — gan īsos, gan vidējos, gan garos gaismas viļņus uztverošās. Balti izskatās tie priekšmeti, kas maksimāli atstaro visu viļņu garumu redzamo gaismu, kas krīt uz tiem. Atstarošanai jābūt difūzai (spoguļvirsmas neizskatās baltas). Saules gaisma, kā arī gaismas avoti, kas izstaro visu redzamo spektru, cilvēka acij rada baltās gaismas sajūtu. Dabā balts ir sniegs, piens, mākoņi, kaļķakmens, kokvilna un tā tālāk. Sarkanzaļzilajā krāsu modelī (RGB) balto krāsu pieraksta šādi: #FFFFFF. Saskaņā ar aditīvo krāsu modeli (RGB) balto krāsu var iegūt, sajaucot spektrāli tīru sarkano, zaļo un zilo krāsu. Tā tiek iegūta baltā krāsa krāsainajos kineskopos un LCD monitoros. Daudzās Eiropas kultūrās balts ir tīrības un nevainības simbols, pretstats melnajai krāsai, sliktuma un ļaunuma krāsai, bet dažām Austrumāzijas kultūrām balts ir sēru krāsa. Baltā krāsa, saskaņā ar pētījumiem Eiropā un Ziemeļamerikā, tiek saistīta ar labestību, godīgumu, tīrību, sākumu, atjaunošanos, neitralitāti un pilnību. Baltai krāsai ir liela nozīme daudzās reliģijās. Dažām Austrumāzijas kultūrām baltā krāsa ir sēru krāsa — ja kāds ir nomiris, tad piederīgie ģērbjas baltā. Senajiem latviešiem baltā krāsa bija viena no sēru krāsām. Senajā Ēģiptē priesteri valkāja baltu apģērbu kā tīrības simbolu. Senajā Romā baltas krāsas apģērbs (toga) bija pilsonības apliecinājums un parādīja līdz ar to statusu. Arī mūsdienās mediķi valkā baltu apģērbu, līgavas izvēlas baltas kleitas un tamlīdzīgi. Baltā krāsa ir daudzu valstu nacionālajos simbolos (karogos un ģerboņos), bet tai mēdz būt atšķirīga nozīme. Eva Heller. Psychologie de la couleur – effets ets symboliques, 2000. 130–46. lpp. Eva Heller. Psychologie de la couleur – effets ets symboliques, 2000. 137. lpp. «Atvadas». fakti.lv. Skatīts: 2018. gada 19. maijā. Vikikrātuvē par šo tēmu ir pieejami multivides faili. Skatīt: Baltā krāsa. Encyclopædia Britannica raksts (angliski)