Deivids Rendolfs "Deivs" Skots (David Randolph "Dave" Scott; dzimis 1932. gada 6. jūnijā) ir ASV atvaļināts Gaisa spēku lidotājs, pulkvedis, NASA astronauts. Viņš bija trešais cilvēks, kurš izkāpis uz Mēness. Dzimis 1932. gada 6. jūnijā Sanantonio pilsētā Teksasā. 1954. gadā Deivids Skots ieguva bakalaura grādu ASV Militārajā akadēmijā Vestpointā. Viņš iestājās ASV Gaisa spēkos un kļuva par iznīcinātāja pilotu. No 1956. līdz 1960. gadam Skots dienēja 32. taktisko iznīcinātāju eskadriļā Nīderlandē. 1962. gadā Masačūsetsas Tehnoloģiju institūtā Skots ieguva maģistra grādu aeronautikas inženierijā. 1963. gada oktobrī Deivids Skots tika uzņemts trešajā NASA astronautu grupā. Viņš gatavojās lidojumam Gemini programmā. Deivids Skots savu pirmo kosmisko lidojumu veica 1966. gada martā kā Gemini 8 pilots kopā ar Nīlu Ārmstrongu. Lidojuma kosmosa kuģis piedzīvoja kritisku situāciju, kuras dēļ apkalpei bija nepieciešams nekavējoties atgriezties uz zemes. 1966. gada 21. martā Skotu apstiprināja par Apollo 1 dublieru apkalpes pilotu. Pēc tam, kad 1967. gada 27. janvārī starta laukumā treniņu laikā ugunsgrēkā gāja bojā Apollo 1 pamatapkalpe, lidojumu programma tika pārskatīta. 1967. gada novembrī Skots tika apstiprināts par Apollo 8 komandmoduļa pilotu, un starts bija plānots 1968. gada decembrī. Tā kā mēness modulis uz šo laiku vēl nebija gatavs, tika nolemts Apollo 8 veikt Mēness aplidojumu bez mēness moduļa, bet Skotu iecēla Apollo 9 apkalpē. Otro kosmisko lidojumu Deivids Skots veica 1969. gada martā, esot Apollo 9 komandmoduļa pilotam. Septiņu dienu laikā Zemes orbītā tika izmēģināts mēness modulis un veikta ārpuskuģa aktivitāte. Pēc tam Skots bija Apollo 12 dublieru apkalpes komandieris. Trešo lidojumu kosmosā Deivids Skots veica 1971. gada jūlijā un augustā, esot Apollo 15 komandierim. Skots ar Džeimsu Irvinu veica nosēšanos uz Mēness virsmas. Trīs iziešanu laikā pirmoreiz tika izmēģināts transportlīdzeklis Lunar rover un nobraukti 28 km. 1971. gadā Skots tika apstiprināts par Apollo 17 dublieru apkalpes komandieri. Tā kā Apollo 15 astronauti nesaskaņoti bija pārdevuši markas un aploksnes, kas bija ceļojušas uz Mēnesi, NASA veica izmeklēšanu, un 1972. gadā Skots tika atcelts no treniņiem. 1975. gada martā viņš atvaļinājās no bruņotajiem spēkiem, un aprīlī kļuva par Draidena Lidojumu pētījumu centra direktoru. 1977. gada 30. septembrī Skots atstāja NASA. Pēc tam Skots dibināja uzņēmumu Scott Science and Technology. 1970. un 1980. gados viņš iesaistījās dažādos valsts projektos. Pēc Challenger katastrofas 1986. gadā Deivids Skots četrus gadus darbojās Komerciālo kosmosa pārvadājumu uzraudzības komitejā (Commercial Space Transportation Advisory Committee). Vikikrātuvē par šo tēmu ir pieejami multivides faili. Skatīt: Deivids Skots. Johnson Space Center biography (angliski) International Space Hall of Fame Arhivēts 2017. gada 7. janvārī, Wayback Machine vietnē. (angliski) Scott, David Randolph Encyclopedia Astronautica] (angliski) Дэвид Рэндолф Скотт (krieviski)