Sarikola grēda (tadžiku: Рашти Куҳи Сарикол; ķīniešu: 色勒库尔山脉, Sèlēikù'ěr Shānmài; persiešu: رشته کوه سريكال, Rashte Kūh-e Sarīkāl) ir kalnu grēda Pamira austrumos. Gandrīz visā garumā veido Tadžikistānas un Ķīnas robežu, neliela daļa grēdas dienvidrietumos veido Ķīnas un Afganistānas robežu. Stiepjas 350—380 km garumā no Markanas upes, kas to atdala no Aizalaja grēdas, līdz vai nu Beika pārejai vai Vāhdžīra pārejai, kur tā saduras ar Hindukuša austrumu galu. Veido ūdensšķirtni starp Tarimas baseinu austrumos, beznoteces Karakela baseinu ziemeļrietumos un Amudarjas baseinu rietumos. Grēda veidota no kristāliskajiem slānekļiem un granitoīdiem. Vidējais augstums 4500—5800 m, augstākā virsotne Ljavirdirtags (6351 m) grēdas dienvidu galā. Korē virs 5000 m daudzviet ledāji. Nogāzēs augstkalnu tuksneši. Nosaukums, domājams, cēlies no viduslaiku pamiriešu kņazistes Sarikolas ar galvaspilsētu mūsdienu Taškorganā. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 623. lpp. Encyclopædia Britannica. Sarykol Range Vikikrātuvē par šo tēmu ir pieejami multivides faili. Skatīt: Sarikola grēda. Encyclopædia Britannica raksts (angliski)