Linda Mūrniece (dzimusi Linda Ezermane 1970. gada 28. janvārī Dobelē, bijusi pazīstama arī kā Linda Abu Meri un Linda Mūrniece-Freiberga) ir latviešu, uzņēmēja, žurnāliste, iekšlietu darbiniece un politiķe, bijusī aizsardzības ministre un iekšlietu ministre. Bijusi arī vairāku Saeimu deputāte, pārstāvēja partiju "Vienotība" (iepriekš "Jaunais laiks"). Beigusi Jūrmalas 1. vidusskolu. Pēc tam studējusi Latvijas Universitātē, kur ieguvusi sociālo zinātņu bakalaura grādu komunikācijas zinātnē. Strādājusi gandrīz tikai iekšlietu sistēmā: Iekšlietu ministrijas preses centrā, laikrakstā "Kaujas Postenī", kriminālpolicijas nodaļā cīņai pret organizēto noziedzību, bijusi Valsts ekonomiskās suverenitātes aizsardzības departamenta darbiniece, vēlāk Drošības policijas priekšnieka palīdze. Politikā iesaistījusies 2002. gadā, kad iestājās Einara Repšes veidotajā partijā "Jaunais laiks". No tās saraksta ievēlēta 8. Saeimā. E. Repšes valdības laikā bijusi Iekšlietu ministrijas parlamentārā sekretāre, Aigara Kalvīša valdībā Aizsardzības ministrijas parlamentārā sekretāre. Pēc E. Repšes demisijas stājās viņa vietā aizsardzības ministra amatā, ko ieņēma no 2006. gada 5. janvāra līdz 7. aprīlim. Atkāpās no ministres amata, kad "Jaunais laiks" pameta A. Kalvīša valdību. 2006. gada rudenī ievēlēta 9. Saeimā no "Jaunā laika" saraksta Rīgas vēlēšanu apgabalā, darbojās Aizsardzības, iekšlietu un korupcijas novēršanas komisijā. Kopš 2009. gada 12. marta L. Mūrniece bija iekšlietu ministre sava partijas biedra Valda Dombrovska valdībā. Piedalījusies 10. Saeimas vēlēšanās, tomēr netika tieši ievēlēta Saeimā. Viņa mandātu ieguva 4. novembrī, pēc tam, kad savu mandātu uz laiku nolika valdības sastāvā esošais Ģirts Valdis Kristovskis. Neilgi pēc tam arī L. Mūrniece mandātu nolika uz ministra amata pildīšanas laiku, jo saglabāja iekšlietu ministres amatu arī otrajā V. Dombrovska valdībā. 2011. gada sākumā pēc traģiskās apšaudes Jēkabpilī, kurā gan noziedznieki, gan cietušie bija policisti, sabiedrība un policistu arodbiedrības L. Mūrnieci aicināja demisionēt. Lai arī ministre sākotnēji atbildēja, ka viņas politiskā atbildība ir policijas sakārtošana, pēc vēl citu policistu izdarītu noziegumu nonākšanas sabiedrības uzmanības lokā, 17. februārī viņa tomēr iesniedza Ministru prezidentam V. Dombrovskim demisijas rakstu. Premjerministrs to pieņēma, bet noteica ilgu termiņu līdz darba pārtraukšanai — 6. jūnijā. Pēc ministra amata pamešanas L. Mūrniece neatjaunoja Saeimas deputāta mandātu. 2012. gada martā šķīrusies no ilggadējā dzīvesbiedra, iekšlietu sistēmas darbinieka Raimonda Mūrnieka, ar kuru kopējā laulībā dzimuši divi bērni. Maija beigās apprecējās ar Libānā dzimušo ārstu, partijas biedru "Vienotībā" Hosamu Abu Meri. 2017. gada 14. jūnijā laulība ar Hosamu Abu Meri tika šķirta. 2020. gadā precējusies trešo reizi, ar Agri Freibergu, taču jau pēc dažiem mēnešiem attiecības, iespējams, pārtrauktas. «Linda Mūrniece atklāti par pēdējo šķiršanos: "Biju ieklejojusi ne savā dzīvē"». Jauns.lv (latviešu). Skatīts: 2020-04-26.[novecojusi saite] Linda Mūrniece[novecojusi saite], par 9. Saeimas deputātu JL mājaslapā, pārskatīta 16.03.2009. Apstiprināta Valda Dombrovska valdība[novecojusi saite], Madara Fridrihsone, Db, 12.03.2009., pārskatīts 16.03.2009. «Mūrniece atkāpjas no amata (plkst.13:09)». Delfi. 2011.02.17. Skatīts: 2011.02.17. Indra Sprance. «Dombrovskis pieņems Mūrnieces demisiju». Ir, 2011. gada 21. februārī. Skatīts: 2011. gada 21. februārī. Apprecējusies Linda Mūrniece Arhivēts 2012. gada 29. maijā, Wayback Machine vietnē. Kasjauns.lv Hosams Abu Meri un Linda Mūrniece atklāj detaļas par šķiršanos Arhivēts 2017. gada 21. jūnijā, Wayback Machine vietnē. apollo.tvnet.lv Linda Mūrniece un Agris Freibergs pārtrauc draudzību un likvidē mīlas pierādījumus skaties.lv L.Mūrnieces ierosinājumi Saeimā — politika.lv Iekšlietu ministrijas profils