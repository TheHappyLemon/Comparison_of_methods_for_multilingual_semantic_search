Breidens Holtbijs (angļu: Braden Holtby; dzimis 1989. gada 16. septembrī) ir kanādiešu hokejists, vārtsargs. Pašlaik (2021) Holtbijs spēlē Nacionālās hokeja līgas kluba Dalasas "Stars" sastāvā. Profesionāļa karjeru Holtbijs sāka 2009.—10. gada sezonā, to dalot starp spēlēšanu ECHL un AHL. AHL Hēršijas "Bears" rindās aizvadīja 37 spēles, un kopā ar komandu izcīnīja Kaldera kausu. Nākamajā sezonā Holtbijs debitēja NHL, Vašingtonas "Capitals" rindās aizvadot 14 spēles. 2011.—12. gada sezonu Holtbijs pamatā aizvadīja AHL, taču sezonas izskaņā, Tomāša Vokouna un Mihala Noivirta savainojumu dēļ, tika izsaukts uz NHL, veiksmīgi palīdzot "Capitals" Stenlija kausa izcīņā sasniegt konferences pusfinālu, kurā gan tā septiņās spēlēs piekāpās Ņujorkas "Rangers" hokejistiem. Lielā mērā pateicoties Holtbija sniegumam izslēgšanas spēlēs, 2012.—13. gada sezonu viņš sāka jau kā "Capitals" pamatvārtsargs. 2014.—15. gada sezonā izcīnīja uzvaru 41 aizvadītajā spēlē, tādējādi atkārtojot Olafa Kolciga uzstādīto "Capitals" rekordu. 2015.—16. gada sezonā kā līgas labākais vārtsargs ieguva Vezinas balvu. 2018. gadā kopā ar "Capitals" izcīnīja Stenlija kausu. 2020. gada oktobrī, pēc 10 "Capitals" rindās aizvadītām sezonām, Holtbijs noslēdza divu gadu līgumu ar Vankūveras "Canucks". Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)