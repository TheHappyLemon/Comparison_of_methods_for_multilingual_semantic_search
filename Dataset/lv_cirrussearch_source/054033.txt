"Atpakaļ nākotnē 2" (angļu: Back to the Future Part II) ir 1989. gada ASV zinātniskās fantastikas filma, kuras režisors ir Roberts Zemekis, bet scenārija autors — Bobs Geils. Tas ir 1985. gada filmas "Atpakaļ nākotnē" turpinājums un triloģijas "Atpakaļ nākotnē" otrā daļa. Galveno lomu tēlotāji ir Maikls Dž. Fokss, Kristofers Loids, Lija Tomsone un Tomass Vilsons. Filmas vizuālo efektu veidotāji nominēti Amerikas Kinoakadēmijas balvai, kā arī saņēma BAFTA kino balvu par labākajiem specefektiem. Filma seko Mārtija Makflaja (Fokss) un viņa drauga Emita Brauna (Loids) piedzīvojumiem, kad viņi ceļo laikā no 1985. uz 2015. gadu, lai neļautu Mārtija dēlam sabojāt Makflaja ģimenes nākotni. Kad viņu lielākais ienaidnieks Bifs Tannens (Vilsons) nozog DeLorean laika mašīnu un izmanto to vēstures mainīšanai savā labā, Mārtijam un Emitam jāatgriežas 1955. gadā, lai atjaunotu laika skalu. Filmas budžets bija 40 miljonu dolāru, tā filmēta paralēli ar tās turpinājumu "Atpakaļ nākotnē 3". Filmēšana sākās 1989. gada februārī, pēc diviem gadiem dekorāciju būvēšanas un scenāriju rakstīšanas. Divi pirmās filmas aktieri Krispins Glovers un Klaudija Velsa neatgriezās otrajā filmā. Velsas tēloto varoni Dženiferu Pārkeri otrajā filmā tēloja Elizabete Šū, savukārt Glovera varoņa Džordža Makflaja lomu sižetā samazināja, un Džefrijs Veismens to tēloja stipri grimējies. Glovers veiksmīgi iesūdzēja tiesā Zemeki un Geilu, izmainot to, kā producenti var rīkoties, atņemot lomu vai nomainot tās tēlotāju. Filma "Atpakaļ nākotnē 2" bija arī revolucionārs projekts vizuālo efektu studijai Industrial Light & Magic — papildus digitālajai kompozīcijai studija izmantoja kustības vadības kameru sistēmu VistaGlide, kas ļāva vienam aktierim vienlaikus attēlot ekrānā vairākus personāžus, saglabājot kameras kustību. Filmu "Atpakaļ uz nākotni 2" Universal Pictures izlaida 1989. gada 22. novembrī. Sākotnēji filma saņēma dažādus kritiķu vērtējumus. Tās sākotnējās izrādīšanas laikā visā pasaulē peļņa bija vairāk nekā 332 miljoni ASV dolāru, padarot to par 1989. gada trešo pelnošāko filmu. Laika gaitā filmas vērtējums ir uzlabojies, slavējot sniegumu, sižetu, režisora un operatora darbu, filmas mūziku un nākotnes pareģojumu. Daži kritiķi šo filmu uzskata par vienu no labākajām Zemeka filmām, kā arī par vienu no visu laiku labākajiem filmas turpinājumiem. DeLorean DMC-12 «Ranked: All 17 of The Films of Robert Zemeckis». slashfilm.com. «The Top 6 Robert Zemeckis Films». studybreaks.com. «Nuclear Take: 'Back to the Future Part II' Is Better Than Part I». collider.com. Vikikrātuvē par šo tēmu ir pieejami multivides faili. Skatīt: Atpakaļ nākotnē 2. Oficiālā tīmekļa vietne IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)