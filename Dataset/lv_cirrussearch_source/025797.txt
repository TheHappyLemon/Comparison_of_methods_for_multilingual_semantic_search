Arpads Elo (angļu: Arpad Elo, dzimis Ēlē Ārpāds Imre (ungāru: Élő Árpád Imre); 1903. gada 25. augusts — 1992. gada 5. novembris) bija ungāru izcelsmes ASV fiziķis, kas kļuva pazīstams kā šaha individuālo reitingu sistēmas izgudrotājs, kuru izmanto Starptautiskā šaha federācija (FIDE). Piedzimis ungāru zemnieku ģimenē. Desmit gadu vecumā kopā ar vecākiem emigrējis uz ASV, kur aizrāvies ar šahu. Pēc skolas beigšanas iestājies Čikāgas Universitātē, kuru beidzis 1935. gadā un kļuvis par Marketas Universitātes fizikas un astronomijas profesoru. 1935. gadā kļuvis arī Amerikas šaha federācijas administratoru un nostrādājis šajā amatā līdz 1937. gadam, kad, apvienojot Amerikas un Nacionālās šaha federācijas, izveidota vienota ASV šaha federācija. Elo turpinājis savu šaha organizatora darbību līdz 1976. gadam, bet no 1972. līdz 1980. gadam bijis FIDE kvalifikācijas komisijas sekretārs. Kopš 1930. gadiem bijis viens no spēcīgākajiem Viskonsinas štata šahistiem un astoņas reizes uzvarējis štata čempionātos. Savas šahista karjeras laikā divas reizes spēlējis neizšķirti ar Rubenu Fainu - vienu no spēcīgākajiem ASV šahistiem. 1988. gadā uzņemts ASV šaha federācijas Slavas zālē. 1959. gadā pēc ASV šaha federācijas lūguma profesors Elo iesaistījās komisijas darbā, kurai vajadzēja uzlabot esošo individuālo šahistu koeficientu sistēmu. ASV izmantotajai šahistu relatīvā spēka salīdzināšanas sistēmai bija vairāki būtiski trūkumi: tā dažos gadījumos ļāva paaugstināt koeficientu spēlētājam, kas bija turnīrā zaudējis visas partijas, un tāpat samazināja koeficientu spēlētājam, kas bija uzvarējis turnīra visās partijās. Elo idejas ļāva izveidot jaunu, statistiski korektāku sistēmu, kuras pamatā bija prognozējamais partijas iznākuma aprēķins atkarībā no divu spēlētāju relatīvā spēka. Sistēma visā pasaulē ieguva nosaukumu - Elo reitings. 1960. gadā Elo reitingu ieviesa ASV šaha federācija, bet kopš 1970. gada tā kļuva par FIDE oficiālo reitinga sistēmu. Interesanti, ka līdz 1980. gadu vidum Elo personīgi piedalījās reitingu aprēķinā un savā darbā aktīvi izmantoja visus sava laika tehniskos jauninājumus, sākot ar kalkulatoriem un beidzot ar personālajiem datoriem. Par sava darba rezultātiem Arpads Elo ir uzrakstījis grāmatu "The Rating of Chessplayers, Past and Present" ("Šahistu reitingi pagātnē un tagadnē", 1978, Arco. ISBN 0-668-04721-6). Prof. Arpad E. Elo Is Dead at 89; Inventor of Chess Ratings System Arpad Elo vs Reuben Fine Western Championship (1935) Arpad Elo vs Reuben Fine US Open (Prelim 2) (1940) «Elo's Book: The Rating of Chess Players». Arhivēts no oriģināla, laiks: 2013. gada 25. aprīlī. Skatīts: 2014. gada 14. oktobrī. Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)