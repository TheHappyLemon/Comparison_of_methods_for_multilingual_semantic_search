"Kliedziens" (angļu: Scream, tāpat zināms kā Scream 5) ir 2022. gada ASV slešers. Filmas režisori ir Radio Silence (Mets Betineli Olpins un Tailers Džilets), scenāristi ir Džeimss Vanderbilts un Gajs Bjusiks. Šī ir filmu sērijas piektā filma. Neskatoties uz baumām, ka filma būs sērijas pārstartēšana, filma ir tiešs turpinājums iepriekšējai sērijas daļai "Kliedziens 4" (Scream 4, 2011) un šī ir pirmā filma sērijā, ko nav režisējis Vess Kreivens, kurš mira 2015. gadā. Filma ir veltījums Kreivena piemiņai. Galvenās lomas atveido Melisa Barera, Meisons Gudings, Dženna Ortega un Džeks Kveids, kā arī Mārlija Šeltone, Skīts Alričs, Kortnija Koksa, Deivids Ārkets un Neve Kempbela, kas turpina atveidot lomas no iepriekšējām sērijas daļām. Filmas darbība norisinās divdesmit piecus gadus pēc pirmajām Vudsboro slepkavībām, kad parādās cita Spoku seja un sāk sekot pusaudžu grupai, kas kaut kādā veidā ir saistīta ar pirmajām slepkavībām. Līdzīgi kā iepriekšējās sērijas daļās filmā ir apvienota vardarbība no slešeru žanra filmām kopā ar melno humoru un whodunit noslēpumu atminēšanu, lai izsmietu filmu pārstartēšanu un turpinājumu izdošanu. Tāpat filma atspoguļo fanu kultūru un plaisu starp šausmu māksliniecisko kino un klasiskajām slešara filmām. Par "Kliedziena" piekto un sesto daļu jau sprieda uzreiz pēc filmas "Kliedziens 4" iznākšanas 2011. gadā, tomēr Kreivens, scenārists Kevins Viljamsons un izpildproducents Hārvijs Vainstīns šaubījās par sērijas turpināšanu pēc ceturtās daļas zemajiem kases ienākumiem. Pēc 2017. gada Vainstīna seksa skandāla un The Weinstein Company slēgšanas, 2019. gada novembrī tiesības uz "Kliedziena" filmu sēriju ieguva Spyglass Media Group, kas vēlāk apstiprināja, ka tiks veidota jauna filma. Nākamajā gadā Viljamsons, kas atgriezās kā izpildproducents, apstiprināja, ka filma nebūs sērijas restarts un 2020. gada martā par jaunās filmas režisoriem apstiprināja Radio Silence. Mēnesi vēlāk Kempbela un Ārkets apstiprināja atgriešanos filmu sērijā, savukārt Koksa un pārējie aktieri projektam pievienojās visas vasaras garumā. Filmas veidošanu aizkavējās dēļ COVID-19 pandēmijas, un filmēšana norisinājās 2020. gadā no septembra līdz novembrim Ziemeļkarolīnā. Lai izvairītos no sižeta noplūdes, izveidoja vairākus scenārijus un uzfilmēja papildu ainas. Filmas "Kliedziens" pirmizrāde ASV kinoteātros notika 2022. gada 14. janvārī un to izplatīja Paramount Pictures. Latvijā filmas pirmizrāde notika dienu ātrāk — 13. janvārī. Filmas kases ienākumi ir vairāk nekā 140 miljoni ASV dolāru. Tā saņēma pozitīvas kritiķu atsauksmes, kas atzīmēja Kreivena mantojuma saglabāšanu, un daži šo filmu pat nosauca par labāko no "Kliedziena" turpinājumiem. Par turpinājuma izstrādi paziņoja 2022. gada februārī. «Scream». Britu filmu klasifikācijas padome. Skatīts: 2022. gada 19. janvāris. Rebecca Rubin. «Will Scream End Spider-Man: No Way Homes' Mighty Box Office Reign?». Variety, 2022. gada 12. janvāris. Skatīts: 2022. gada 12. janvāris. «Scream (2022)». Box Office Mojo. Skatīts: 2022. gada 11. aprīlī. «Scream review: It's smug, bloody and fairly entertaining. Neve Campbell leads a better cast than this latest sequel deserves.». ChicagoTribune.com. «Scream First Reviews: A Bloody, Funny Thrill Ride That Honors Wes Craven's Legacy». Rotten Tomatoes. 2022. gada 12. janvāris. Skatīts: 2022. gada 14. janvāris. Justin Kroll, Justin Kroll. «‘Scream’ Sequel Moving Forward At Paramount And Spyglass». Deadline, 2022-02-03. Skatīts: 2022-02-03. IMDb profils (angliski) AllMovie profils (angliski) Metacritic profils (angliski) Rotten Tomatoes profils (angliski)