Picunda (abhāzu: Пиҵунда) vai Bičvinta (gruzīnu: ბიჭვინთა) ir pilsēta pašpasludinātajā Abhāzijas Republikā, de iure pilsētciemats Gruzijas Abhāzijas Autonomajā Republikā. Izvietojusies Abhāzijas rietumu daļā Melnās jūras piekrastē. Nozīmīgs piejūras klimatiskais kūrorts. Zināma kopš 4. gadsimta p.m.ē. kā grieķu pilsēta Pitiusa (Πιτυοῦς) vai Pitiunta (Πιτυοῦντος), kas līdz 1. gadsimta p.m.ē. sākumam ietilpa Pontas valstī. No 1. gadsimta p.m.ē. šeit atradās Romas impērijas cietoksnis. No 4. gadsimta viens no kristietības centriem Kaukāzā. Vēlākos gadsimtos piederējusi abhāzu un gruzīnu kņazistēm; kopš 11. gadsimta gruzīnu avotos zināma kā Bičvinta. 14.—15. gadsimtā šeit atradās dženoviešu faktorija Peconda (Pezonda). 17.—18. gadsimtā piederēja Osmaņu impērijai, vēlāk — Krievijas sastāvā. 20. gadsimtā attīstījās kā klimatiskais kūrorts. 2007. gadā piešķirts pilsētas statuss. «Picunda». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 566. lpp. Vikikrātuvē par šo tēmu ir pieejami multivides faili. Skatīt: Picunda. Krievijas Lielās enciklopēdijas raksts (krieviski)