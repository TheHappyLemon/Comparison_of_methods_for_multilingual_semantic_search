Talasa, arī Neptūns IV, ir Neptūna pavadonis. Tas ir otrais pēc kārtas, skaitot no Neptūna. Pavadonis tika atklāts pirms 1989. gada septembra vidus, izpētot starpplanētu zondes „Voyager 2” uzņemtos attēlus. Tam tika piešķirts pagaidu apzīmējums S/1989 N 5. Vārds Talasa pavadonim tika piešķirts 1991. gada 16. septembrī ar Starptautiskās Astronomijas savienības cirkulāru Nr.5347. Talasa grieķu mitoloģijā ir jūras dieviete, Ētera un Hēmeras meita. Talasa ir neregulāras, diskveida formas pavadonis. Nekādas ģeoloģiskās aktivitātes pēdas uz pavadoņa nav konstatētas. Tiek uzskatīts, ka Talasa ir izveidojusies, apvienojoties agrāk eksistējošo pavadoņu šķembām, kuras palika pēc sadursmēm, kad Neptūns savā gravitācijas laukā „sagrāba” Tritonu. Talasa orbīta palēnām pazeminās. Tas nozīmē, ka ar laiku pavadonis vai nu ietrieksies Neptūnā, vai arī izjuks gabalos, izveidojot gredzenu ap planētu. Šādā gadījumā radušās atlūzas relatīvi ātri nonāks Despoinas orbītā. Sizes, shapes, and albedos of the inner satellites of Neptune Neptunian Satellites Neptunian System IAUC 4867: NEPTUNE; JUPITER . IAUC 5347 A dynamical history of the inner Neptunian satellites Vikikrātuvē par šo tēmu ir pieejami multivides faili. Skatīt: Talasa.