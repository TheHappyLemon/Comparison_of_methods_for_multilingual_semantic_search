Mario Teisens (vācu: Mario Theissen; dzimis 1952. gada 17. augustā) ir vācu motoru sporta inženieris. Viņš ir BMW motoru sporta nodaļas direktors un BMW Sauber Formula 1 komandas vadītājs. Pēc doktora grāda mašīnbūvē iegūšanas Āhenes tehniskajā universitātē Teisens sāka strādāt BMW dzinēju nodaļā 1977. gadā. Turpmākajos gados Teisens ieņēma dažādus amatus dzinēju attīstīšanas nodaļā un 1989. gadā ieguva doktora grādu inženierijā Rūras universitātē. 1991. gadā Teisens tika paaugstināts amatā par produktu konceptu vadītāju un gadu vēlāk kļuva par transmisijas iekārtu attīstības direktoru. 1994. gadā viņš kļuva par BMW Technik GmbH direktoru. 1998. gadā Teisens bija atbildīgs par BMW tehnoloģiju biroja izveidi Paloalto, ASV. 1999. gadā Teisens un bijušais F1 pilots Gerhards Bergers kļuva par BMW motoru sporta programmas vadītājiem. Viņu uzdevums bija pārraudzīt BMW dzinēju piegādi Williams Formula 1 komandai, kā arī komandas salonautomobiļu čempionātos un Lemānas 24 stundu sacīkstēs. 2001. gadā BMW bija jaudīgākais dzinējs Formula 1 čempionātā. Lai gan šie dzinēji palīdzēja Williams cīnīties par uzvarām sacīkstēs, Teisens sāka kritizēt Williams par nespēju uzbūvēt konkurētspējīgu mašīnu, uz ko Williams vadība atbildēja, ka BMW dzinēji nav gana spēcīgi. Tas bija viens no iemesliem, kāpēc BMW atteicās no Williams apgādāšanas un nolēma iegādāties Sauber komandu. Pēc iegādes Sauber tika pārsaukta par BMW Sauber. Teisens kļuva par komandas vadītāju. Komanda ieguva 5. vietu konstruktoru kausā. Tas bija labāk nekā Sauber 8. vieta iepriekšējā gadā un Williams 8. vieta šajā gadā. 2007. gadā BMW Sauber ieguva 2. vietu konstruktoru kausā pēc tam, kad McLaren tika izslēgti sakarā ar spiegošanas skandālu. 2008. gada Kanādas Grand Prix komanda izcīnīja savu pirmo uzvaru. 2009. gada vidū komanda vājo rezultātu un ekonomiskās krīzes dēļ paziņoja par aiziešanu no F1. «F1 complete: Mario Theissen». F1complete.com. Arhivēts no oriģināla, laiks: 2008-11-05. Skatīts: 2009-03-28. «Profile: BMW Motorsport Director» (English). BMW Sauber F1 Team. Arhivēts no oriģināla, laiks: 2012-03-27. Skatīts: 2006-09-26. «BMW: Williams must improve». BBC Sport. 2003-05-18. Skatīts: 2006-09-26. «Williams criticises partner BMW». BBC Sport. 2005-06-08. Skatīts: 2006-09-26. «BMW buys Sauber to form own team». BBC Sport. 2005-06-22. Skatīts: 2006-07-13.