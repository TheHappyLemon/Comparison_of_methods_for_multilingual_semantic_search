Zarainā zaķauza (latīņu: Bromopsis ramosa) ir suga graudzāļu dzimtā, kura savvaļā ir sastopama Eiropas rietumu un centrālajā daļā. Latvijā šī suga ir sastopama ļoti reti, jo Latvija ir ārpus sugas dabiskā izplatība areāla. Nelielas, skrajas grupas platlapju un platlapju-egļu mežos. Zarainā zaķauza ir daudzgadīgs, 70—150 cm garš lakstaugs ar skraju ceru. Augam ir stāvs, vienkāršs, apmatots un aplapots stiebrs, kurš ziedkopā ir nokarens. Lapu makstis ir ar austiņām, mezgli un lapas ar matiņiem. Auga maksts ir slēgta. Lapas ir plakanas, 0,6—1,2 cm platas. Ziedu skara plaša un skraja, it kā izspūrusi, 15—30 cm gara, zari tievi, nokareni vai horizontāli, vārpiņas pasīkas. Skaras apakšējie zari pa 2. Lapu makstis un stiebrs zem maksts ar ļoti gariem (līdz 0,6 cm), mīkstiem matiņiem. Lapas mēlīte ir 0,2—0,6 cm gara. Vārpiņas ir 2—4 cm garas ar 3—8 ziediem. Ārējā vārpiņas plēksne ar 1 dzīslu, iekšējā — ar 3 dzīslām. Zieda ārējā plēksne ar akotu, visplatākā tuvu galam. Auglis ir grauds. Zied jūlijā un augustā. «zarainā zaķauza - Bromopsis ramosa (Huds.) Holub - Augi - Latvijas daba». www.latvijasdaba.lv. Skatīts: 2022-10-30.