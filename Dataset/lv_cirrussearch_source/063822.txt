Trotila ekvivalents ir sevišķi lielas enerģijas notikumu mērs, ko izsaka trotila tonnās, kas sprāgstot izdalītu notikumam atbilstošu enerģiju. Visbiežāk trotila ekvivalentu izmanto kodolieroču un asteroīdu triecienu jaudas raksturošanai. Bez tonnas izmanto arī lielākas trotila ekvivalenta mērvienības — kilotonnu (kT jeb 1000 T) un megatonnu (MT jeb 1 000 000 T). Piemēram, neliela taktiskā kodollādiņa ar jaudu 1 kT efektivitāte ir atbilstoša 1000 tonnu trotila efektivitātei. Lai izgatavotu tik daudz parasto artilērijas šāviņu, vajadzētu vilciena sastāvu ar trotilu. Turpretī tādas pašas jaudas ar lielgabalu izšaujams kodolierocis sver ap 100 kg. Lielākais cilvēka izraisītais sprādziens pasaules vēsturē ir PSRS veiktais ūdeņraža bumbas izmēģinājums Novaja Zemļas poligonā 1961. gadā — tā trotila ekvivalents bija ap 50 megatonnu. Trotila eksplozijas īpatnējā enerģija atkarībā no sprādziena apstākļiem var būt no 980 līdz 1100 cal/g, bet dažādu sprāgstvielu salīdzināšanai nosacīti pieņemta vērtība 1000 termoķīmiskās kalorijas jeb 4184 džouli uz trotila gramu. Francis Justs. Militāro jēdzienu skaidrojošā vārdnīca. Rīga : Avots, 2008, 971. lpp. ISBN 978-9984-800-38-7 Big Ivan, The Tsar Bomba (“King of Bombs”)