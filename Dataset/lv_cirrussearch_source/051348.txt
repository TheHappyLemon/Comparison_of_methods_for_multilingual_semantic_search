Vilčeka Zeme (krievu: Земля Вильчека) ir Krievijas Federācijai piederoša neapdzīvota sala Franča Jozefa Zemē Ziemeļu Ledus okeānā, otra lielākā arhipelāga sala. Ietilpst Arhangeļskas apgabala administratīvajā teritorijā «Franča Jozefa Zemes un Viktorijas salas salu teritorija», bet vietējās pašvaldības nozīmē pieder Primorskas rajonam. Nosaukta par godu Austroungārijas polārās ekspedīcijas galvenajam sponsoram grāfam Johanam Nepomukam Vilčekam. Sala izvietojusies arhipelāga dienvidaustrumos, austrumu salu grupā. Dienvidos to apskalo Barenca jūra. Austrijas šaurums rietumos to atdala no centrālās grupas salām, Valderbilta šaurums ziemeļos — no Laronsjēra salas, bet Morgana šaurums ziemeļaustrumos — no Greiema Bella Zemes. Salas lielāko daļu klāj ledāji, augstākais punkts ir Villerhorsta kalnos (606 m) vjl salas dienviddaļā. Krasta līnija maz izrobota, no ledājiem jūrā noplūst vairāki glečeri. Sala atrodas arktiskā tuksneša joslā. Augu valsts pārstāvēta galvenokārt ar sūnām un ķērpjiem. Sastopami leduslāči, putnu tirgi. Salu 1873. gadā atklāja Austroungārijas polārā ekspedīcija Jūliusa fon Pajera un Karla Veiprehta vadībā un nosauca to par godu ekspedīcijas galvenajam sponsoram grāfam Johanam Nepomukam Vilčekam. Ekspedīcija apsekoja un aprakstīja salas dienvidu un rietumu piekrasti. Ziemeļu un austrumu piekrasti apsekoja Valtera Vellmana ekspedīcija 1898.—1899. gadā. Hellera ragā salas ziemeļrietumos tika ierīkota noliktava, kuru ziemā uzraudzīja divi norvēģi — Bentsens un Bjērvigs. Bentsens ziemošanas laikā mira un Bjērvigs, lai viņa biedra līķi nesaplosītu lāči, turēja to būdā savā tuvumā. «Wilczek Land (Vilcheka), Kap Heller - Franz-Joseph-Land». Arhivēts no oriģināla, laiks: 2019. gada 18. decembrī. Skatīts: 2019. gada 18. decembrī.