Sulu (filipīniešu: Lalawigan ng Sulu, angļu: Province of Sulu, tausugu: Wilāya sin Lupa' Sūg) ir viena no Filipīnu provincēm valsts dienviddaļā, Bangsamoro autonomajā reģionā. Administratīvi dalās 19 municipalitātēs un sīkāk 410 barangajās. Provinces galvaspilsēta un lielākā apdzīvotā vieta ir Holo. Provincē viendabīgs etniskais un konfesionālais sastāvs. Ap 99 % provinces iedzīvotāju ir musulmaņi, pēc etniskās piederības — tausūgi (876 481; 87,8 %) un samali (119 772; 12,0 %). Province izvietojusies Sulu arhipelāga vidusdaļā starp Basilanu ziemeļos un Tavitavi dienvidos. Aizņem arhipelāga otru lielāko salu Holo (54 % no provinces teritorijas), kā arī vairākas nelielas salas tās piekrastē (Tapulas salas dienvidos, Samalesas salas austrumos un Pangutaranas salas rietumos). Austrumos krastus apskalo Sulavesi jūra, bet rietumos — Sulu jūra. Salas lielākoties vulkāniskas izcelsmes, apjoztas ar koraļļu rifiem. Augstākā virsotne ir Tumatangass 811 m vjl. Valda tropu musonu klimats. Līdz 15. gadsimtam Sulu arhipelāgs ietilpa Madžapaitas impērijā un vēlāk Brunejas impērijā. 14. gadsimtā Sulu arhipelāga iedzīvotāji pārgāja islāmā. 1405. gadā (pēc citiem datiem — 1457. gadā) nodibinājās patstāvīgs Sulu sultanāts, kas bez paša Sulu arhipelāga pārvaldīja arī zemes Kalimantānas ziemeļos un Palavanas salu. Sultāna galvaspilsēta bija Maimbunga Holo salas dienvidu krastā. Dažādos laikos sultanāts bijis Brunejas (1457–1578), Minu (1417–1424) un Cjinu (1726–1733) dinastiju vasaļvalsts, Spānijas (1851–1899) un ASV (1899–1915) protektorāts. 1917. gadā no amerikāņu administrācijas Mindanao un Sulu departamenta tika izdalīta patstāvīga Sulu province, kas iekļāva lielāko daļu Sulu arhipelāga salu, izņemot Basilanu ziemeļos. 1948. gadā sākās moro nemiernieku sacelšanās par neatkarīgas valsts izveidi arhipelāgā, kas ar pārtraukumiem turpinājās līdz 1980. gadiem. 1973. gadā provinces dienviddaļas salas tika nodalītas patstāvīgā Tavitavi provincē. 1989. gadā tika noslēgts miera līgums starp Moro Nacionālo atbrīvošanas fronti un centrālo valdību un Sulu iekļāvās Musulmaņu Mindanao autonomajā reģionā. Vikikrātuvē par šo tēmu ir pieejami multivides faili. Skatīt: Sulu. Philippine Statistics Authority. Ethnicity Statistical tables