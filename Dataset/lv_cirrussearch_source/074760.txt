Aleksejs Kovaļovs (krievu: Алексей Вячеславович Ковалёв; dzimis 1973. gada 24. februārī) ir bijušais krievu hokejists, labās malas uzbrucējs, ilggadējs Krievijas hokeja izlases dalībnieks. Savu profesionālā spēlētāja karjeru Kovaļovs uzsāka 1990. gadā, kad spēlēja Maskavas "Dinamo" vienībā. Tās rindās viņš aizvadīja vēl divas sezonas. 1991. gada NHL draftā viņu, ar kopējo 15. numuru, izvēlēja Ņujorkas "Rangers", kuram Kovaļovs pievienojās 1992.-93. sezonā. 1993.-94. sezonā viņš kopā ar "Rangers" komandu izcīnīja Stenlija kausu. 1994.-95. sezonā Kovaļovs aizvadīja 12 spēles Krievijas Superlīgas klubā Toljati "Lada", bet "Rangers" rindās spēlēja līdz pat 1998. gadam, kad tika aizmainīts uz Pitsburgas "Penguins". 2002.-03. sezonas otrajā pusē Kovaļovs nonāca atpakaļ "Rangers" vienībā, bet 2003.-04. sezonas otrajā pusē tika aizmainīts uz Monreālas "Canadiens". 2004.-05. NHL sezonas lokauta laikā Aleksejs spēlēja Superlīgas klubā Kazaņas "Ak Bars", bet pēc tam atgriezās Monreālā. 2011. gada vasarā Kovaļovs atgriezās Eiropā, pievienojoties KHL kluba Mitišču "Atlant" rindām. 2012.—13. gada sezonu uzbrucējs aizvadīja NHL: Floridas "Panthers" rindās, taču 2013. gada 21. martā paziņoja par profesionālā spēlētāja karjeras beigšanu. Pēc tam gan vēl vienu sezonu viņš nospēlēja Šveices hokeja līgā, taču pēc 2013.—14. gada sezonas patiešām beidza profesionālā karjeru. Aleksejs ir spēlējis trijās NHL Visu Zvaigžņu spēlēs, kā arī 2005. gada Pasaules čempionātā tika atzīts par turnīra labāko uzbrucēju. PSRS hokeja izlases rindās Kovaļovs spēlējis 1990. un 1991. gada Eiropas čempionātos junioriem, vienpadsmit spēlēs atzīmējoties ar 12 vārtiem un 6 rezultatīvām piespēlēm. Abos turnīros komanda izcīnīja sudraba medaļas. NVS hokeja izlases rindās Aleksejs aizvadījis 1991. gada Pasaules čempionātu junioriem, kā arī 1992. gada Olimpiskās spēles, kļūstot par Olimpisko čempionu, kā arī kļūstot par Pasaules čempionu junioriem. Krievijas hokeja izlases sastāvā Kovaļovs piedalījies trijos Pasaules čempionātos, divās Pasaules kausa izcīņās, kā arī 2002. un 2006. gada Olimpiskajās spēlēs, 2002. gada Olimpiskajās spēlēs izcīnot bronzas medaļu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)