Pulusuka (Pulusuk) vai Houka sala (angļu: Houk Island) ir koraļļu sala Klusajā okeānā, Karolīnu salu arhipelāga centrālajā daļā. Ietilpst Mikronēzijas Federatīvo Valstu Čūkas pavalstī. Pulusuka ir viena no Pativas grupas salām. Veido atsevišķu municipalitāti, tās iedzīvotāji ir mikronēzieši, runā puluvatiešu valodā, kas tuva čūkiešu valodai. Pulusuka ir koraļļu sala, kas ir neliela virsūdens daļa no 330 km² lielā Manilas koraļļu rifa, kas stiepjas 50 km garumā uz ziemeļrietumiem. Atrodas 245 km uz dienvidrietumiem no Čūkas. Salas sauszemes platība ir 2,8 km², to ieskauj koraļļu rifs. Salas ziemeļos atrodas 16 ha liels sājūdens ezers. Biezi apaugusi ar tropu mežu. Salas vienīgā apdzīvotā vieta izvietojusies tās rietumu krastā; tur atrodas katoļu dievnams un sākumskola. Salas dienvidu galā atrodas lidlauks ar 400 m garu skrejceļu. Houk Elementary School F.S.M. Airports & Civil Airfields. Houk (Pulusuk) Civil Airfield