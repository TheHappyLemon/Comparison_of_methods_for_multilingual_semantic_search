Skarainais grīslis (latīņu: Carex paniculata) ir grīšļu dzimtas suga. Savvaļā tā ir sastopama Eiropā, tostarp reti visā Latvijas teritorijā. Auga grupas ir sastopamas purvos un purvainās pļavās. Skarainais grīslis ir daudzgadīgs, 50-100 cm garš lakstaugs, kurš pieder vienādvārpu grīšļu grupai, jo tā vīrišķie ziedi atrodas vārpiņu augšdaļā. Augs veido ceru. Stublājs ir asi trīsšķautņains, spēcīgs un raupjš. Lapas ir aptuveni 0,4-0,6 cm platas un tumšzaļas. Pie stublāja pamata ir tumšbrūnas, spīdīgas lapu makstis. Ziedkopa ir 5-10 cm gara, ziedkopas sānzari nedaudz atstāv. Seglapu nav. Vārpiņas ir novietotas tuvu cita pie citas. Augļa pūslītis ir zaļganbrūns, olveidīgs, pie pamata ir saskatāms dzīslojums, galā spārnains knābītis ar sakļautiem zobiņiem. Segplēksne ir gaišbrūna, mala plēvjaina, gals smails, īsāka nekā pūslītis. Zied jūnijā. «skarainais grīslis - Carex paniculata L. - Augi - Latvijas daba». www.latvijasdaba.lv. Skatīts: 2022-04-30.