Deivids Lekuta Rudiša (angļu: David Lekuta Rudisha, dzimis 1988. gada 17. decembrī Kilgorisā, Kenijā) ir masaju tautības Kenijas vieglatlēts, vidējo distanču skrējējs. Kopš 2010. gada — pasaules rekordists 800 m distancē. 2011. gadā kļuva par Pasaules čempionu šajā distancē un pēc gada — Olimpisko spēļu čempionu. Viņa tēvs Daniels Rudiša arī bijis vieglatlēts, 1968. gada vasaras olimpiskajās spēlēs Mehiko viņš kļuva par sudraba medaļas ieguvēju Kenijas 4×400 m stafetes komandā. D. Rudiša sākotnēji trenējās 400 m distancē, bet pēc tam pievērsās 800 m distancei, kur ātri guva panākumus. 2006. gadā Pekinā D. Rudiša kļuva par pasaules junioru čempionu, 2007. gadā to pašu atkārtoja Āfrikas junioru čempionātā Vagadugu. Nākamajās sezonās viņam izdevās kļūt par vienu no šīs distances līderiem arī starp pieaugušajiem. 2008. gadā (Adisabebā) un 2010. gadā (Nairobi) D. Rudiša kļuva par Āfrikas čempionu 800 m. Piedalījies 2009. gada Pasaules čempionātā vieglatlētikā, kur izstājās pusfinālā. 2009. gada rudenī laboja 25 gadus veco Āfrikas rekordu 800 m distancē (1:42,01, Rieti, Itālijā), kas iepriekš piederēja Samijam Koskei. 2010. gada jūlijā viņš uzlaboja savu personisko rekordu līdz 1:41,51, kas bija visu laiku otrais ātrākais skrējiens šajā distancē. 2010. gada 22. augustā Berlīnē D. Rudiša kļuva par pasaules rekordistu 800 m distancē ar rezultātu 1:41,09, kas ir par 0,02 sekundēm labāks nekā Dāniju pārstāvošā viņa tautieša Vilsona Kipketera 1997. gadā sasniegtais iepriekšējais rekords. 2011. gada Pasaules čempionātā Korejas pilsētā Tegu D. Rudiša izcīnīja savu lielāko uzvaru, kļūdams par Pasaules čempionu. Līdzīgu panākumu sasniedza pēc gada 2012. gada vasaras olimpiskajās spēlēs, kur viņš izcīnīja uzvaru ar jaunu pasaules rekordu. Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlēta profils (angliski) IAAF Dimanta līgas profils (angliski)