Čavakano (Chavacano) ir spāņu valodā bāzēta kreoliska valoda, viena no Filipīnu reģionālajām valodām. Neskatoties uz to, ka tā tiek klasificēta kā kreoliska, čavakano tiek pieskaitīta romāņu valodu grupai. Čavakano kā dzimto valodu lieto ap 700 tūkstošiem filipīniešu (galvenokārt zamboangieši), bet tā tiek lietota arī kā reģionāla lingua franca un kā otro valodu to prot ap 1,2 miljoni cilvēku Zamboangas pussalā un Sulu arhipelāgā. Rakstība latīņu alfabētā; tai ir reģionālas valodas statuss; to izmanto mācību procesā sākumskolā. Valodai ir vairākas varietātes. Lielākā ir zamboangiešu, mazāk izplatītas ir kavitiešu, Kotabato čavakano, davaveņu un ermitaņu varietātes. Valoda veidojusies kopš 16. gadsimta vidus Zamboangas koloniālajā pilsētā, kur mijiedarbojoties spāņu, citu eiropiešu, visaju un Latīņamerikas ieceļotāju (galvenokārt no Peru un Meksikas) kopienām, izveidojās specifiska zamboangiešu etniska kopiena ar savu valodu. Valodas nosaukums cēlies no spāņu valodas chabacano — ‘vulgārs’, ‘prasts’, bet šai nozīmei nav negatīvas konotācijas. Valodas vārdu krājums par aptuveni 90 % ir aizgūts no spāņu valodas, bet gramatiskā struktūra lielākoties aizgūta no austronēziešu valodām. Glottolog. Spoken L1 Language: Chavacano DepEd adds 7 languages to mother tongue-based education for Kinder to Grade 3 Krievijas Lielās enciklopēdijas raksts (krieviski)