Luna-17 (krievu: Луна-17) jeb E-8 № 203 bija PSRS Luna programmas kosmiskais aparāts. Tas kosmosā tika palaists 1970. gada 10. novembrī, un 17. novembrī uz Mēness virsmas nogādāja automātisko mēness mobili Lunohod-1. Šis bija otrais Lunohod palaišanas mēģinājums. Pirms tam 1969. gada 19. februārī nesējraķetes avārijā tika zaudēts aparāts E-8 № 201 ar mēness mobili. Luna-17 tika palaista 1970. gada 10. novembrī 14:40:01 UTC ar nesējraķeti Proton-K / Blok D no Baikonuras kosmodroma. Luna-17 ar Lunohod-1 tika ievadīta trajektorijā uz Mēnesi. 12. un 14. novembrī tika veikti trajektorijas korekcijas manevri. 15. novembrī kosmiskais aparāts iegāja Mēness orbītā. Selenocentriskās orbītas parametri bija: orbītas slīpums pret mēness ekvatora plakni — 141°; apriņķojuma periods — 116 minūtes; augstums virs Mēness virsmas (periselēnijā un aposelēnijā) — 85 kilometri. Pēc tam orbīta tika izmainīta uz eliptisku ar periselēniju 19 km, kas bija piemērota nolaišanās sākšanai. 1970. gada 17. novembrī 03:41 UTC tika ieslēgts bremzēšanas dzinējs. 03:46:50 UTC Luna-17 nosēdās uz Mēness virsmas Lietus jūras rajonā ar koordinātēm 38 grādi 17 minūtes ziemeļu platuma un 35 grādi rietumu garuma. Uz Mēness virsmas tika nogādāts pašgājējs aparāts Lunohod-1. Divarpus stundas pēc nolaišanās 06:28 UTC mēness mobilis nobrauca pa trapu no nolaišanās platformas un sāka pētījumu un eksperimentu programmas izpildi. Lunohod-1 veica 10,54 km ceļu un darbojās līdz 1971. gada 15. septembrim. 2010. gada martā NASA zonde Lunar Reconnaissance Orbiter nofotografēja Luna-17 nolaišanās vietu. Attēlos bija redzams nolaižamais aparāts un mobiļa sliedes. 2010. gada aprīlī Apache Point Observatory Lunar Laser-ranging Operation komanda paziņoja, ka ar šo fotogrāfiju palīdzību viņi ir atraduši sen pazaudēto Lunohod-1 un saņēmuši atstaroto signālu no lāzera atstarotāja. E-8 Unificētā koriģējošā nolaišanās pakāpe 2010. gadā LRO uzņemtajā attēlā redzams Luna-17 un Lunohod-1 nobrauktais celš Луна-17 epizodsspace.airbase.ru Soviet Union Lunar Rovers NASA, 2010-03-18 Автоматическая станция «Луна-17» НПО Лавочкина (krieviski) The Mission of Luna 17 Arhivēts 2011. gada 15. maijā, Wayback Machine vietnē. (angliski) Luna Ye-8 (Luna 17, 21 / Lunokhod 1, 2) Gunter Dirk Krebs (angliski) Сделано в СССР: уникальный документ раскрывает детали проектов «Луна-17» и «Лунохода-1» 3dnews.ru, 2019-04-12 (krieviski)