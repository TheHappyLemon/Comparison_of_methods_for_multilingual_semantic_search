Klāss Ivars Vilhelms Lestanders (zviedru: Klas Ivar Vilhelm Lestander; dzimis 1931. gada 18. aprīlī, miris 2023. gada 13. janvārī) bija zviedru biatlonists, pirmais olimpiskais čempions biatlonā. Lestanders sākotnēji bija distanču slēpotājs, kurš pievērsās biatlonam sava labā šaušanas snieguma dēļ, būdams mednieks. 1960. gada ziemas olimpiskajās spēlēs Skvoveli, kad biatlons pirmo reizi tika iekļauts olimpisko spēļu programmā, izcīnīja zelta medaļu 20 km individuālajās sacensībās. Lai gan distancē uzrādīja tikai 15. slēpošanas laiku no 30 dalībniekiem, viņš sašāva visus mērķus. Tolaik par katru kļūdu šaušanā tika piešķirts 2 minūšu sods. 1961. gada Pasaules čempionātā Ūmeo 20 km individuālajā distancē ieņēma 9. vietu, bet komandu ieskaitē, kurā rezultātu noteica, saskaitot kopā katras valsts trīs labāko biatlonistu laikus individuālajā distancē, ar Zviedrijas izlasi izcīnīja 3. vietu. Lestanders nekad nav kļuvis par Zviedrijas čempionu. Visu dzīvi nodzīvoja Arjeplūgā, kur viņa vārdā ir nosaukts laukums. Nomira 2023. gada 13. janvārī, 91 gada vecumā. «Klas Lestander». sok.se (zviedru). Skatīts: 2023. gada 17. janvārī. «Klas Lestander död – blev 91 år gammal». svt.se (zviedru). 2023. gada 13. janvārī. Skatīts: 2023. gada 17. janvārī. «Miris pasaulē pirmais olimpiskais čempions biatlonā». lsm.lv. 2023. gada 16. janvārī. Skatīts: 2023. gada 17. janvārī. Vikikrātuvē par šo tēmu ir pieejami multivides faili. Skatīt: Klāss Lestanders. Olympedia profils (angliski)