Ēdamās sēnes ir sēņu valsts organismu grupa, kuru augļķermeņus cilvēki var izmantot uzturā. Augļķermeņi var atrasties zem zemes (piemēram, trifeles) vai arī virs zemes (piemēram, dažādas bērzlapes), kur cilvēki tos nolasa. Nav noteiktas definīcijas, ko var uzskatīt par ēdamām sēnēm, tomēr parasti ar ēdamām sēnēm saprot sēnes, kas nesatur indīgas vielas un ir pietiekami gardas un aromātiskas, lai tās būtu vērts lietot kā pārtikas produktus. Ēdamās sēnes tiek lasītas sēņojot, daudzas sugas kultivē mājas apstākļos. Pirms sēnes ielasīšanas sēņojot, sēne ir jāidentificē kā ēdama. Ēšanai drīkst lasīt tikai tās sēnes, par kurām ir zināms, ka tās ir ēdamas. Neskatoties uz to, dažas ēdamas sēnes atsevišķiem cilvēkiem var izraisīt alerģiskas reakcijas, bet ar nepareizi uzglabātām vai vecām ēdamajām sēnēm ir iespējams saindēties. Ēdamās sēnes sēņotāji var sajaukt ar nāvējoši indīgām sēnēm, tai skaitā ļoti bīstamo zaļo mušmiri. Sēnes, kas aug pilsētas vidē, nav ieteicams lietot uzturā, jo tās satur piesārņojumu, piemēram, smagos metālus. Populārākās ēdamās sēnes ir baravika, parastā gailene, parastā apšubeka, lauka atmatene, austeru sānause un lielā dižsardzene. Vikikrātuvē par šo tēmu ir pieejami multivides faili. Skatīt: Ēdamās sēnes. Encyclopædia Britannica raksts (angliski)