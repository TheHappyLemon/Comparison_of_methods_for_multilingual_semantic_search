Daniss Zaripovs (krievu: Данис Зиннурович Зарипов; dzimis 1981. gada 26. martā) ir tatāru hokejists, kreisās malas uzbrucējs, Krievijas hokeja izlases spēlētājs. Pašlaik (2017) Zaripovs spēlē Kontinentālās hokeja līgas klubā Kazaņas "Ak Bars". Zaripovs ir četrkārtējs Gagarina kausa ieguvējs. Savu profesionālā spēlētāja karjeru Zaripovs uzsāka 1996. gadā, kad spēlēja Krievijas Augstākās līgas klubā Čeļabinskas "Mechel". 1998.—99. gada sezonā Zaripovs izmēģināja savu laimi Ziemeļamerikā, sezonu aizvadot WHL, bet 1999.—2000. gada sezonā Zaripovs atgriezās "Mechel", kura bija iekļuvusi Krievijas Superlīgā. "Ak Bars" rindās 2006. gadā Zaripovs kļuva par Krievijas čempionu, 2007. gadā izcīnīja Eiropas Čempionu kausu, bet 2008. gadā — Kontinentālo kausu. 2008.—09. gada sezonā tika atzīts par KHL decembra, kā arī februāra labāko uzbrucēju, bet 2009. gada 10. janvārī spēlēja Pirmajā Kontinentālās hokeja līgas Zvaigžņu spēlē. Pēc sezonas beigām Zaripovam kā sezonas vērtīgākajam spēlētājam tika piešķirta Zelta nūja. 2009. un 2010. gadā kopā ar "Ak Bars" izcīnīja Gagarina kausu. Pēc 2012.—13. gada KHL sezonas noslēguma pārcēlās uz Magņitogorskas "Metallurg". 2013.—14. gada sezonā kopā ar "Metallurg" kļuva par trīskārtēju Gagarina kausa ieguvēju, finālsērijā ar 4—3 pārspējot Prāgas "Lev". 2016. gadā Zaripovs vēl reizi kopā ar "Metallurg" izcīnīja Gagarina kausu, taču 2017. gada vasarā atgriezās Kazaņas "Ak Bars" sastāvā. Krievijas izlases rindās spēlējis 2006., 2007., 2008., 2009., 2010., 2011. kā arī 2014. gada Pasaules čempionātos, 2008., 2009. un 2014. gadā kļūstot par Pasaules čempionu. Zaripovs spēlēja arī 2010. gada olimpiskajās spēlēs. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)