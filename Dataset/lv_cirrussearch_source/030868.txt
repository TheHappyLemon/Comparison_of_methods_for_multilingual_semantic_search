Lodeveiks Prinss (nīderlandiešu: Lodewijk Prins; 1913. gada 27. janvāris, Amsterdama — 1999. gada 11. novembris, Amsterdama) bija Nīderlandes starptautiskais lielmeistars šahā (1982). Bijis viens no spēcīgākajiem 20. gadsimta Nīderlandes šahistiem. 1951. gadā uzvarējis Madrides starptautiskajā šaha turnīrā. 1965. gadā uzvarējis Nīderlandes šaha čempionātā. Nīderlandes izlases sastāvā sekmīgi piedalījies šaha komandu sacensībās: Pasaules šaha olimpiādēs piedalījies 12 reizes (1937-1968). Individuālā vērtējumā izcīnījis 2 sudraba (1939, 1950) un bronzas (1968) medaļas; neoficiālajā Pasaules šaha olimpiādē piedalījies 1 reizi (1936); Rietumeiropas komandu Klāras Benediktas kausa izcīņā piedalījies 4 reizes (1955, 1962-1963, 1967). Komandu kopvērtējumā izcīnījis zelta (1955) un sudraba (1963) medaļas, bet individuālā vērtējumā - zelta (1955) medaļu. Prinsa vadībā viņa dzimtajā Amsterdamā 1950. gadā tika organizēts starptautiskais šaha turnīrs, 1954. gadā - Pasaules šaha olimpiāde, bet 1956. gadā - Pasaules šaha čempiona izcīņas cikla pretendentu turnīrs. FIDE Prinsam 1950. gadā kā vienam no pirmajiem piešķīra starptautiskā meistara (IM) nosaukumu, 1960. gadā - starptautiskā arbitra nosaukumu, bet 1982. gadā - starptautiskā lielmeistara (GM) goda nosaukumu par iepriekšējo gadu sasniegumiem. Bijis šaha nodaļas redaktors holandiešu žurnālā Het Parool. 1949. gadā kopā ar Maksi Eivi uzrakstījis grāmatu par Hosē Raulu Kapablanku - Het Schaakphenomen Capablanca ("Šaha fenomens Kapablanka"). Bijis pazīstams arī kā šaha atklātņu teorētiķis. Prinsa vārdā ir nosaukts variants sicīliešu aizsardzībā: 1. e4 c5 2. Zf3 d6 3. d4 cxd4 4. Zxd4 Zf6 5. f3. Lodeveiks Prinss šahista profils vietnē chessgames.com Lodeveiks Prinss šahista profils vietnē 365chess.com Lodeveiks Prinss šahista profils vietnē chesstempo.com Lodeveiks Prinss šahista profils vietnē olimpbase.org (Pasaules šaha olimpiādes) Lodeveiks Prinss šahista profils vietnē olimpbase.org (neoficiālās Pasaules šaha olimpiādes) Lodeveiks Prinss šahista profils vietnē olimpbase.org (Klāras Benediktas kauss) L. Prinsa šaha kompozīcijas vietnē PDB