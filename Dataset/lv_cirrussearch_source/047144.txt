Pašā (turku valodā: paşa) bija augstas pakāpes tituls Osmaņu impērijas politiskajā sistēmā. Tituls parasti tika piešķirts gubernatoriem un ģenerāļiem. Pašā ir līdzīgs titulam lords, pērs, kungs, valdnieks jeb pavēlnieks. Etimologi uzskata, ka vārds cēlies no persiešu vārda padšahs, kas ir apzīmējums karalim vai imperatoram un turku vārda baş ağa (citā dialektā paş), galvas-kungs. Senajā turku valodā nepastāvēja atšķirības starp burtu b un p. Sākotnēji arī eiropiešu valodās šo vārdu pārnesa ar pirmo burtu b. Titulu pašā piešķirt kādai personai bija tiesīgs Osmaņu impērijas sultāns un Ēģiptes hedive. Sākotnēji titulu piešķīra armijas virsniekiem, bet vēlāk ar šo titulu apzīmēja jebkuru valsts amatpersonu, kas bija izpelnījusies īpašu galma atzinību. Tituls pašā bija arī neatņemama jūras spēku komandiera titula daļa: kaptan paşa. Pašā bija augstākas pakāpes apzīmējums par beju un aga, bet zemāks par hedivi un vezīru. Titulam pašā pastāvēja trīs līmeņi, kurus karagājienu laikā norādīja ar zirgu astru pušķiem vai pāvu spalvām pie titula īpašnieka standarta. Četrus astru pušķus pie sava standarta drīkstēja pielikt vienīgi pats sultāns. Titulu drīkstēja arī lietot personas šādos amatos (citos amatos esošie lietoja zemākos bejs vai efendi): lielvezīrs; muhsirs (feldmaršals); feriks (ģenerālleitnants vai viceadmirālis); leva (ģenerālmajors vai kontradmirālis); sieviešu aga (galvenais melnais einuhs, kas bija augstākā valsts amatpersona sultāna pils harēmā); Konstantinopoles Šeihs Ul Islāms, augstākā reliģiskā amatpersona. Ja pašā tika iecelts par kādas provinces gubernatoru, tad šo teritoriju sauca ne tikai par ejāletu vai vilājetu, bet arī par pašāliku. Titulu pašā piešķīra ne tikai musulmaņiem, bet arī kristiešiem un to vairākas reizes piešķīra citu valstu pilsoņiem, kas palīdzējuši Osmaņu impērijas valdībai vai Ēģiptei. Parasti titulu pašā liek pēc personas vārda. Neskatoties uz to, ka tituls netiek pārmantots, angļu valodā to pieņemts uzskatīt par personas pilnā vārda sastāvdaļu. Titula īpašnieka dēls bija tiesīgs lietot titulu paşazade, pašā-dēls. Brīvajā vārdnīcā ir vārds pašā Osmaņu impērija Osmaņu dinastija Online Etymology Dictionary - Pasha