Dafne Shipersa (nīderlandiešu: Dafne Schippers; dzimusi 1992. gada 15. jūnijā) ir nīderlandiešu bijusī vieglatlēte, startēja septiņcīņā, sprintā un tāllēkšanā. Piedalījusies trīs olimpiskajās spēlēs. 2012. gada vasaras olimpiskajās spēlēs Londonā izcīnīja 12. vietu septiņcīņā (6324 punkti). Startēja arī 4×100 metru stafetē, kur Nīderlandes komanda ieņēma 6. vietu. 2016. gadā Riodežaneiro izcīnīja sudraba medaļu 200 metru distancē, 100 netru sprintā ieņēma 5. vietu, bet 4×100 metru stafetē komanda neiekļuva finālā. 2020. gada vasaras olimpiskajās spēlēs Tokijā 200 metros savā pusfināla skrējienā ieņēma 6. vietu un neiekļuva finālā, kopvērtējumā ierindojoties 17. vietā. Skrēja arī 4×100 metru stafetē, bet Nīderlandes komanda finālā nefinišēja. Piecas reizes startējusi Pasaules čempionātā. 2013. gada Pasaules čempionātā Maskavā izcīnīja bronzas medaļu septiņcīņā, uzstādot valsts rekordu (6477 punkti). 2015. gadā Pekinā izcīnīja sudraba medaļu 100 m sprintā, uzstādot valsts rekordu (10,81 s), savukārt 200 m sprinta distancē Shipersa ar jaunu Eiropas rekordu (21,63 s) izcīnīja zelta medaļu. Arī 2017. gada Pasaules čempionātā Londonā uzvarēja 200 metru distancē, bet 100 metros ieguva bronzu. Vairākas reizes izcīnījusi medaļas Eiropas čempionātā: 2014. gadā Cīrihē kļuva par čempioni abās individuālajās sprinta distancēs, bet 2016. gadā Amsterdamā ar rezultātu 10,90 s izcīnīja uzvaru 100 m sprintā (ar vienu no lielākajiem pārsvariem Eiropas čempionāta vēsturē 0,3 sekundēm apsteidzot otrās vietas ieguvēju Ivetu Lalovu no Bulgārijas), bet pēc tam uzvarēja arī 4x100 m stafetē, kur Nīderlandes izlase laboja nacionālo rekordu. 2018. gada Eiropas čempionātā Berlīnē ieguva sudraba medaļas 200 metros un stafetē un bronzu 100 metru distancē. D. Shipersa 2014. un 2015. gadā tika atzīta par gada labāko vieglatlēti Eiropā. 2023. gada 26. septembrī paziņoja par sporta karjeras beigām. «Two-time world 200m champion Schippers retires». worldathletics.org (angļu). 2023. gada 26. septembris. Skatīts: 2023. gada 27. septembrī. Vikikrātuvē par šo tēmu ir pieejami multivides faili. Skatīt: Dafne Shipersa. Oficiālā tīmekļa vietne Olympedia profils (angliski) The Sport.org profils (angliski) Munzüger Sport profils (vāciski) IAAF profils (angliski) Trach and Field vieglatlētes profils (angliski) IAAF Dimanta līgas profils (angliski)