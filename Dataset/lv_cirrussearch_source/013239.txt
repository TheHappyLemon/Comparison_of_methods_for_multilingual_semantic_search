Baikonuras kosmodroms (krievu: Космодро́м Байкону́р; kazahu: Байқоңыр ғарыш айлағы) ir kosmodroms Kazahstānas teritorijā, kuru izmanto Krievija nesējraķešu palaišanai. Dibināts 1955. gadā, ir pasaulē vecākais un lielākais kosmodroms, tas kļuva par galveno PSRS raķešu palaišanas vietu. Pēc PSRS sabrukuma 1990. gadu sākumā, kosmodroms palika Kazahstānas īpašumā. Krievijai ar Kazahstānu ir noslēgts īres līgums līdz 2050. gadam. 1955. gada 12. februārī PSRS Ministru Padome pieņēma lēmumu "Par jaunu poligonu PSRS Aizsardzības ministrijai". Par kosmodroma dibināšanu tiek uzskatīts 1955. gada 2. jūnijs, kad Ģenerālā štāba priekšnieks apstiprināja poligona projektus un tā organizatorisko struktūru. Kosmodroma sākotnējais nosaukums bija "5. zinātniski pētnieciskais izmēģinājumu poligons" (Научно-исследовательский испытательный полигон № 5 — 5-й НИИП МО). Raķešu poligona atrašanās vieta tika izvēlēta tuksnešainā rajonā Kazahijas PSR. Celtniecība notika lielā slepenībā. Jau 1957. gadā no jaunā poligona tika palaista pasaulē pirmā starpkontinentālā ballistiskā raķete R-7. Vikikrātuvē par šo tēmu ir pieejami multivides faili. Skatīt: Baikonuras kosmodroms. Encyclopædia Britannica raksts (angliski) Mūsdienu Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski)