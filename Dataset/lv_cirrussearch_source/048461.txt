Vadims Sašurins (krievu: Вадим Леонидович Сашу́рин, baltkrievu: Вадзім Леанідавіч Сашурын; dzimis 1970. gada 19. februārī Petrozavodskā) ir Krievijā dzimis bijušais Baltkrievijas biatlonists. Ar biatlonu sācis nodarboties 1979. gadā Petrozavodskas specializētajā bērnu un jauniešu sporta skolā. 1985. gadā pārcēlies uz Baltkrieviju. Pasaules kausa (PK) sacensībās debitēja 1989. gadā. Karjeras laikā guvis divas uzvaras PK posmos. 1996. gada 7. decembrī uzvarēja sprinta disciplīnā Estešundā, otro uzvaru izcīnīja 2000. gadā Hantimansijskā, arī sprintā. Trīs reizes piedalījies ziemas olimpiskajās spēlēs (1994, 1998, 2002). 1998. gadā Nagano ieguva 4. vietu stafetē, bet labāko individuālo rezultātu sasniedza 2002. gadā Soltleiksitijā, ierindojoties 9. vietā 20 km distancē. Pasaules čempionātos (PČ) izcīnījis deviņas medaļas, tai skaitā trīs zelta. 1995. gada Pasaules čempionātā Antholcā izcīnīja bronzu stafetē. 1996. gadā Rūpoldingā ieguva savu pirmo individuālo PČ medaļu, sasniedzot 3. vietu 20 km distancē. Tajā pašā gadā kļuva par pasaules čempionu komandu sacensībās un ieguva vēl vienu bronzas medaļu stafetē. 1997. gadā izcīnīja vēl vienu zelta medaļu komandu sacensībās. 1999. gadā ieguva bronzu 20 km distancē un zeltu stafetē. 2001. gada Pasaules čempionātā Pokļukā izcīnīja divas sudraba medaļas — 20 km individuālajā distancē un stafetē. 2002. gada novembrī Sašurinam tika konstatētas pozitīvas dopinga analīzes, uzrādot nandrolona klātbūtni organismā, un viņš tika diskvalificēts uz 15 mēnešiem. Vēlāk par nepiedalīšanos antidopinga akcijā diskvalifikācija tika pagarināta līdz 24 mēnešiem. Pēc diskvalifikācijas beigām atgriezās biatlonā, taču nozīmīgus panākumus neguva. 2006. gadā noslēdza biatlonista karjeru. «Биатлон. Вадим Сашурин празднует 45-летний юбилей!». pressball.by (krievu). 2015. gada 19. februāris. Arhivēts no oriģināla, laiks: 2019. gada 27. aprīlī. Skatīts: 2019. gada 27. aprīlī. «ДОПИНГ. Покаяние Сашурина». pressball.by (krievu). 2002. gada 4. novembris. Arhivēts no oriģināla, laiks: 2019. gada 27. aprīlī. Skatīts: 2019. gada 27. aprīlī. «Сашурину добавили срок». sb.by (krievu). 2003. gada 21. janvāris. Skatīts: 2019. gada 27. aprīlī. «Квартет именитых белорусских биатлонистов завершил спортивную карьеру». tut.by (krievu). 2006. gada 26. jūlijs. Skatīts: 2019. gada 27. aprīlī.[novecojusi saite] Olympedia profils (angliski) The Sport.org profils (angliski) IBU profils (angliski)