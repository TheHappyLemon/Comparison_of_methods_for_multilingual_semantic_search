Džamolidins Abdužaparovs (uzbeku: Жамолиддин Миргарифанович Абдужапаров; krievu: Джамолиди́н Миргарифанович Абдужапа́ров, dzimis 1964. gada 28. februārī) ir bijušais Uzbekistānas šosejas riteņbraucējs. Abdužaparovs bija sprinteris ar iesauku "Taškentas terors", ko ieguva savu mežonīgo sprinta finišu dēļ. Viņa netradicionālais un bieži vien saraustītais sprints izraisīja vairākus kritienus. Kopā ar Alesandro Petaki, Ediju Merksu un Lorānu Žalabēru viņš ir viens no četriem braucējiem, kuri ieguvuši punktu klasifikācijas uzvarētāja titulu visās trijās lielajās tūrēs. Abdužaparovs divreiz piedalījās olimpiskajās spēlēs: 1988. gadā pārstāvot PSRS (5. vieta grupas braucienā), bet 1996. gadā Uzbekistānu. Abdužaparovs dzimis Taškentā Krimas tatāru ģimenē, kura Padomju režīma laikā bija piespiedu kārtā pārvietota uz Uzbekistānu. Viņš tika uzņemts PSRS sporta programmā un savā labākajā formā bija līdz ar PSRS sabrukumu un Uzbekistānas neatkarības iegūšanu. Tas sākotnēji radīja problēmas, jo Uzbekistāna nebija UCI dalībvalsts un Abdužaparovs nevarēja startēt Pasaules čempionātā. Taču jau 1990. gadā viņš pievienojās profesionālajai Alfa Lum komandai, kas daudziem bijušās PSRS sportistiem deva iespēju startēt nozīmīgākajās sacensībās, vēlāk pārejot uz Itālijas komandu Carrera Jeans, kas ļāva viņam gūt pirmos nozīmīgos panākumus un kļūt par vienu no vadošajiem pasaules sprinteriem. 1990. gadu sākumā Abdužaparovam bija vairākas cīņas ar Lorānu Žalabēru par Tour de France zaļo punktu klasifikācijas uzvarētāja krekliņu. 1991. gadā Abdužaparovs uzvarēja šajā klasifikācijā par spīti iespaidīgam kritienam pēdējā posmā Parīzē, Elizejas laukos, kur viņš 100 metrus pirs finiša aizķēra barjeras un uzlidoja gaisā. Lai arī viņam bija pietiekams punktu pārsvars uzvarai, viņam vēl paša spēkiem bija jāšķērso finiša līnija. Komandas biedri viņu uzsēdināja uz velosipēda un viņš mediķu pavadībā lēnam nobrauca pēdējos metrus. Savā pēdējā pabeigtajā tūrē 1996. gadā Abdužaparovs sprinterim neraksturīgi izcīnīja uzvaru kalnu posmā, dodoties atrāvienā. Tobrīd gan viņa rezultāti vairs nebija tik spoži un pēc vairākiem pozitīviem dopinga testiem 1997. gada sezonā, ieskaitot divreiz 1997. gada Tour de France, Abdužaparovs beidza sportista karjeru. Viņa dopinga analīžu rezultātos līdz ar citām aizliegtām vielām tika atrastas astmas pretlīdzekļa klenbuterola pēdas. Abdužaparova uzvārdā nosaukta britu rokgrupa Abdoujaparov, ko izveidoja bijušais Carter USM ģitārists Less Kārters. «Djamolidine Abdoujaparov». Arhivēts no oriģināla, laiks: 2016. gada 4. marts. Arhivēts 2016. gada 4. martā, Wayback Machine vietnē. «Djamolidine Abdoujaparov interview from ATR». ATR. 2012. gada 30. maijs. Arhivēts no oriģināla, laiks: 2013. gada 2. decembris. Skatīts: 2014. gada 18. augusts. Arhivēts 2013-12-02 Wayback Machine vietnē. «'Tashkent terror' banned from cycling for one year». BBC News. 1998. gada 26. janvāris. Skatīts: 2007. gada 18. jūlijs. Dean Carlson. «Abdoujaparov - Biography». AllMusic. Skatīts: 2014. gada 28. aprīlis. Vikikrātuvē par šo tēmu ir pieejami multivides faili. Skatīt: Džamolidins Abdužaparovs. Olympedia profils (angliski) Munzüger Sport profils (vāciski) ProCyclingStats profils (angliski) Cycling Archives profils (angliski) CycleDatabase profils (angliski) Krievijas Lielās enciklopēdijas raksts (krieviski)