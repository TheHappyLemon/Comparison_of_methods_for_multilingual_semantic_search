Matveida grīslis (latīņu: Carex capillaris) ir mainīga izskata grīšļu dzimtass suga. Savvaļā tā ir sastopama kalnu un ziemeļu apvidos Eirāzijā un Ziemeļamerikā. Latvijas teritorijā sastopams nevienmērīgi purvainās un aizaugošās pļavās, atmatās un kaļķainos zāļu purvos. Matveida grīslis ir daudzgadīgs, 5-20 cm garš lakstaugs, un tas pieder dažādvārpu grīšļu grupai, kurai raksturīgi sievišķie ziedi ar 3 drīksnām un augļa pūslītis ar ļoti īsu knābīti. Augs veido blīvu ceru. Tā stublājs ir stāvs, ieapaļš, ļoti tievs, aplapots galvenokārt pie pamata, taču uz stublāja ir dažas īsas lapas. Lapas ir aptuveni 0,2 cm šauras, daudz īsākas nekā stublājs. Ziedkopā galotnē 1 vīrišķo ziedu vārpiņa; zem tās 3-5 nokarenas sievišķo ziedu vārpiņas. Vārpiņas kātiņš ir matveidīgs, aptuveni 1-2 cm garš. Apakšējās sievišķās vārpiņas seglapa parasti garāka nekā vārpiņa. Vārpiņai ir 4-8 ziedi. Augļa pūslītis brūnganzaļš, gluds, olveidīgs, bez redzama dzīslojuma, pāreja īsajā knābītī pakāpeniska. Pūslīša segplēksne ir bāli brūna un plēvjaina. Zied maija beigās, jūnijā. «matveida grīslis - Carex capillaris L. - Augi - Latvijas daba». www.latvijasdaba.lv. Skatīts: 2022-04-06.