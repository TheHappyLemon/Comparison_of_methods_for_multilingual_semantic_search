Alhazens, pilnā vārdā Abū Alī el Hasans ibn el Hasans ibn el Haitams vai Ibn el Haitams (arābu: أبو علي، الحسن بن الحسن بن الهيثم, dzimis ap 965. gadu, miris ap 1040. gadu), bija arābu zinātnieks (polimāts), matemātiķis, astronoms un filozofs. Sniedzis nozīmīgu ieguldījumu optikā, astronomijā, matemātikā, meteoroloģijā, redzes pētīšanā un zinātniskajā metodē. Alhazens tiek uzskatīts par modernās optikas, oftalmoloģijas, eksperimentālās fizikas, zinātniskās metodoloģijas tēvu, kā arī par pirmo teorētisko fiziķi. Viņa nozīmīgākais darbs ir "Optika" (Kitāb al-manāẓir; 1011—1021). Lai arī darbā ir jūtama Ptolemaja 2. gadsimta m. ē. darba ietekme, Alhazens savā darbā sniedz pareizu redzes procesa modeli. Darbu 12. gadsimta beigās vai 13. gadsimta sākumā latīņu valodā iztulkoja kāda nezināma persona. Šim tulkojumam bija ietekme vairāku rietumu zinātnieku darbībā. Vēl Alhazens aprēķināja Zemes atmosfēras augstumu (52 tūkstoši soļu jeb 30—35 km). Nodarbojies arī ar dažādu spoguļu pētīšanu. Viņa vārdā nosaukts optikas uzdevums Alhazena problēma (jāatrod spoguļa punkts spoguļa, punktveida gaismas avota un acs stāvoklim, kur notiek atstarošanās). Valdis Rēvalds. Fizikas un tehnikas vēstures lappuses. Rīga : LU Akadēmiskais apgāds, 2008. 75.—76. lpp. ISBN 9984-802-20-5. Vikikrātuvē par šo tēmu ir pieejami multivides faili. Skatīt: Alhazens. Encyclopædia Britannica ieraksts (angliski)