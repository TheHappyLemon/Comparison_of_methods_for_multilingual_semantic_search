Aleksandrs Radulovs (krievu: Александр Валерьевич Радулов; dzimis 1986. gada 5. jūlijā) ir krievu hokejists, labās malas uzbrucējs, Krievijas hokeja izlases spēlētājs. Pašlaik (2023) Radulovs spēlē KHL kluba Kazaņas "Ak Bars" rindās, kur pilda kapteiņa funkcijas. Aleksandra brālis Igors arī ir profesionāls hokejists. Par Radulova profesionālās karjeras sākumu var uzskatīt 2003. gadu, kad viņš aizvadīja vienu spēli Krievijas Superlīgas kluba Maskavas "Dinamo" rindās. Sezonas noslēgumā viņu draftēja NHL - viņu ar kopējo 15. numuru izvēlējās Našvilas "Predators". 2004.—05. un 2005.—06. sezonas Radulovs aizvadīja Kvebekas junioru hokeja līgā, bet 2006.—07. un 2007.—08. gadu sezonā spēlēja "Predators" sastāvā. Lai gan Radulovam līgums ar Našvilas klubu bija arī 2008.-09. gada sezonai, 2008. gada jūlijā viņš noslēdza trīs sezonu līgumu ar Ufas "Salavat Julajev". 2009. gada 10. janvārī spēlēja Pirmajā KHL Zvaigžņu spēlē, kurā guva vienus vārtus, kā arī atdeva vienu rezultatīvu piespēli. Radulovs bija 2010.—11. sezonas līgas rezultatīvākais spēlētājs. Sezonas izskaņā Radulovs kopā ar komandu izcīnīja arī Gagarina kausu. Pēc 2011.—12. KHL sezonas noslēguma Radulovs devās uz Našvilas "Predators", tās rindās aizvadot 9 spēles, taču vasarā izlēma atgriezties KHL, noslēdzot līgumu uz trim gadiem ar Maskavas CSKA. Arī turpmākajās sezonās Radulovs bija viens no līgas rezultatīvākajiem spēlētājiem. 2015. gadā ceturto reizi karjerā kā KHL vērtīgākais spēlētājs ieguva Zelta nūju. 2016. gada vasarā noslēdza viena gada līgumu ar Monreālas "Canadiens". Tās sastāvā 76 spēlēs Radulovs atzīmējās ar 54 rezultativitātes punktiem, būdams komandas otrs rezultatīvākais spēlētājs aiz Maksa Pačioreti. 2017. gada jūlijā noslēdza piecu gadu līgumu ar Dalasas "Stars". Krievijas izlases rindās spēlējis divos Pasaules čempionātos junioriem, abas reizes izcīnot sudraba medaļu, kā arī 2007. un 2008. gada Pasaules čempionātos, 2008. gadā kļūstot par Pasaules čempionu, bet 2007. gadā izcīnot bronzas medaļu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)