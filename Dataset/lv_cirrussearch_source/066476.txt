Mogiļevas guberņa (krievu: Могилёвская губерния) bija Krievijas Impērijas administratīvi teritoriālā vienība, kas izveidota pēc pirmās Polijas dalīšanas 1772. gadā un likvidēta 1919. gadā. Kopā ar Viļņas, Kauņas, Minskas, Grodņas un Vitebskas guberņām tā ietilpa impērijas Ziemeļrietumu apgabalā. Guberņas teritorija bija 42 134,6 km2 ar 1,686 miljoniem iedzīvotāju (1897). Mūsdienās guberņas rietumu daļa atrodas Baltkrievijas un austrumu daļa Krievijas Federācijas teritorijā. Mogiļevas guberņu izveidoja 1772. gada 28. maijā Krievijas Impērijas anektētajā Polijas-Lietuvas kopvalsts austrumu daļā. Sākotnēji Mogiļevas guberņā ietilpa Mogiļevas, Vitebskas, Oršas un Rogačovas provinces, taču jau 1772. gada 25. oktobrī Vitebskas, Polockas un Daugavas provinces iekļāva jaunizveidotajā Pleskavas guberņā, bet Mogiļevas guberņā izveidoja Mstislavas provinci. 1777. gadā Mogiļevas guberņu sadalīja 12 apriņķos, 1778. gada 10. janvārī to pārdēvēja par Mogiļevas vietniecību. Pēc ķeizarienes Katrīnas II nāves 1796. gada 12. decembrī to apvienoja ar Polockas vietniecību un izveidoja Baltkrievijas guberņu ar centru Vitebskā. Pēc ķeizara Pāvila I nāves 1802. gada 27. februārī Mogiļevas guberņu atkal atjaunoja bijušo 12 apriņķu teritorijā. Kad 1919. gada 1. janvārī izveidoja Baltkrievijas SPR, tajā ietilpa Mogiļevas, Vitebskas, Grodņas, Minskas un Smoļenskas guberņas. 1919. gada 16. janvārī Mogiļevas, Smoļenskas un Vitebskas guberņas pievienoja Krievijas PFSR. 1919. gada 11. jūlijā Mogiļevas guberņu likvidēja, 9 tās apriņķus iekļāva Krievijas PFSR Gomeļas guberņā, Mstislavas apriņķi pievienoja Smoļenskas guberņai, bet Senno apriņķi Vitebskas guberņai. 1924. gadā Mogiļevu atkal iekļāva Baltkrievijas PSR, 1938. gadā izveidoja Mogiļevas apgabalu. Mogiļevas vietniecība (1792) Baltkrievijas guberņa (1800) Mogiļevas guberņa (1821) Reliģiju izplatība Mogiļevas guberņā (1864) Mogiļevas guberņa (1913) Vikikrātuvē par šo tēmu ir pieejami multivides faili. Skatīt: Mogiļevas guberņa. Krievijas Lielās enciklopēdijas raksts (krieviski)