Vukovaras kauja jeb Vukovaras aplenkums (horvātu: Bitka za Vukovar, serbu: Битка за Вуковар) bija 87 dienas ilgs Vukovaras pilsētas aplenkums Horvātijas kara sākumposmā 1991. gadā. Pirms Horvātijas kara sākuma Vukovārā dzīvoja gan horvāti, gan serbi (apmēram trešdaļa). Sākoties Horvātijas karam, pilsētu, kuru aizstāvēja horvātu spēki un paramilitārās grupas, centās ieņemt Dienvidslāvijas tautas armija, kas bija nostājušies serbu pusē, un serbu paramilitārie spēki. Kaujas laikā uz pilsētu tika raidīti līdz pat 12 000 šāviņu dienā. Pilsētas nopostīšana ar kaujas ieročiem Eiropā tika piedzīvota pirmoreiz kopš Otrā pasaules kara laika. Kad Vukovaru 18. novembrī ieņēma, pilsētas pievārtē Ovčaras fermā tika noslepkavoti vairāk nekā 200 horvātu karagūstekņu un civiliedzīvotāju. Veicot etnisko tīrīšanu, vairāk nekā 20 000 pilsētas horvātu iedzīvotāju tika padzīti no pilsētas, bet pilsēta iekļauta Serbu Krajinas republikas sastāvā. Horvātija Vukovaru atguva 1998. gadā mierīgiem līdzekļiem, pusēm parakstot Erdutas vienošanos. Pilsēta ir atjaunota, kaut arī daudzas ēkās var redzēt kauju pēdas. Tajā dzīvo divreiz mazāk iedzīvotāju nekā pirms kara un kopienu starpā saglabājas nošķirtība. Vikikrātuvē par šo tēmu ir pieejami multivides faili. Skatīt: Vukovaras kauja.