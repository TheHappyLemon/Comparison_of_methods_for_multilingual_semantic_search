Džordžs III (angļu: George William Frederick of Hanover; dzimis 1738. gada 4. jūnijā, miris 1820. gada 29. janvārī) bija Lielbritānijas karalis un Īrijas karalis no 1760. gada 25. oktobra, līdz šīs divas valstis apvienojās 1801. gada 1. janvārī. Pēc apvienošanas viņš līdz savai nāves dienai bija Lielbritānijas un Īrijas apvienotās karalistes karalis. Viņš vienlaicīgi bija arī Braunšveigas-Līneburgas hercogs un Hannoveres kūrfirsts Svētās Romas impērijas sastāvā, bet 1814. gada 12. oktobrī kļuva par Hannoveres karali. Džordžs III bija trešais Lielbritānijas monarhs no Hannoveres dinastijas, bet atšķirībā no abiem priekšgājējiem, viņš bija dzimis Lielbritānijā un runāja angļu valodā kā savā dzimtajā valodā. Savas garās dzīves laikā Džordžs III nekad neviesojās Hannoverē. Džordža III valdīšanas laikā norisinājās vairāki kari, kuros iesaistījās arī Apvienotā Karaliste. Lielākā daļa no tiem norisinājās Eiropā, bet daļa notika arī Āfrikā, Amerikā un Āzijā. Viņa valdīšanas sākumā Lielbritānija Septiņgadu karā sakāva Franciju un kļuva par dominējošo Eiropas spēku Ziemeļamerikā un Indijā. Tomēr daudzas kolonijas Amerikā tika zaudētas pēc Amerikāņu neatkarības kara, kad radās Amerikas Savienotās Valstis. Karu sērija pret revolucionāro un Napoleona Franciju vairāk nekā divdesmit gadu laikā beidzās ar Napoleona sakāvi 1815. gadā. Vikikrātuvē par šo tēmu ir pieejami multivides faili. Skatīt: Džordžs III. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski) Biogrāfija un dokumenti (angliski) (angliski) The Royal Household. «George III». Official website of the British Monarchy. Skatīts: 2009-03-03. Brooke, John (1972). King George III London: Constable. ISBN 0-09-456110-9, p.314; Fraser, Antonia (1975). The Lives of the Kings and Queen of England. London: Weidenfeld and Nicolson. ISBN 0-297-76911-1, p.277