Ainārs Kovals (dzimis 1981. gada 21. novembrī Rīgā) ir bijušais latviešu vieglatlēts, startēja šķēpa mešanā. 2008. gada vasaras olimpisko spēļu sudraba medaļas laureāts. Viņa personiskais rekords ir 86,64 m, kas tika uzrādīts 2008. gada olimpiskajās spēlēs. Tāpat viņš ir divkārtējs Universiādes čempions (2007, 2009). Par sasniegumiem sportā saņēmis Triju Zvaigžņu ordeni. LOV sastāvā ir kopš 2004. gada. Bijis precējies ar latviešu šķēpa metēju Sintu Ozoliņu (tagad Sprudzāne). Sācis trenēties pie Ivara Zilgalvja, turpinājis pie Valentīnas Eidukas. 2003. gadā startēja Eiropas U-23 čempionātā, kur ar rezultātu 72,68 m izcīnīja 6. vietu. 2005. gada Pasaules čempionātā A. Kovals ierindojās 7. vietā ar rezultātu 77,61 m. Tā paša gada Universiādē latviešu šķēpa metējs izcīnīja zelta medaļu ar rezultātu 80,67 m. Iepriekš šajās sacensībās bija uzvarējuši tādi šķēpa metēji no Latvijas kā Jānis Lūsis, Jānis Zirnis, Dainis Kūla un Ēriks Rags. 2006. gada Eiropas čempionātā viņš ierindojās 5. vietā ar rezultātu 81,65 m, taču kvalifikācijā viņš uzstādīja jaunu personisko rekordu 85,95 m. 2006. gada Pasaules vieglatlētikas sezonas noslēguma sacensībās Vācijā viņš ieņēma 5. vietu ar rezultātu 82,32 m. 2007. gada Pasaules čempionātā A. Kovals nekvalificējās finālam, kvalifikācijā uzrādot rezultātu 79,42 m. Tā paša gada Universiādē latvietis ar rezultātu 82,23 m izcīnīja bronzas medaļu, uzvaru sacensībās guva cits latviešu šķēpa metējs Vadims Vasiļevskis. A. Kovals negaidīti izcīnīja sudraba medaļu 2008. gada vasaras olimpiskajās spēlēs Pekinā ar jaunu personisko rekordu 86,64 m, kas tika sasniegts pēdējā metienā, piekāpjoties tikai norvēģim Andrēasam Tūrkildsenam, tādējādi kļūstot par sesto Latvijas olimpisko medaļnieku šķēpa mešanā pēc Ineses Jaunzemes, Elvīras Ozoliņas, J. Lūša, D. Kūlas un V. Vasiļevska. 2008. gada Pasaules vieglatlētikas sezonas noslēguma sacensībās Vācijā viņš ieņēma 6. vietu ar rezultātu 79,57 m. Salīdzinoši neveiksmīgs starts A. Kovalam bija 2009. gada Pasaules čempionātā, kur ar rezultātu 81,54 m viņš ierindojās 7. vietā. Taču tika izcīnīta otrā zelta medaļa karjerā Universiādē Serbijā ar rezultātu 81,58 m. 2009. gada Pasaules vieglatlētikas sezonas noslēguma sacensībās Grieķijā viņš ieņēma 7. vietu ar rezultātu 80,07 m. 2010. gada Eiropas čempionātā A. Kovals uzrādīja labāko sniegumu starp latviešu šķēpa metējiem un ar rezultātu 81,19 m ierindojās 6. vietā. 2012. gada Eiropas čempionātā viņš kvalifikācijā ierindojās 15. vietā ar rezultātu 76,32 m, tādējādi netiekot finālā. Arī 2012. gada vasaras olimpiskajās spēlēs viņā nekvalificējās finālam, labākajā mēģinājumā šķēpu raidot 79,19 m tālumā un ierindojoties 17. vietā. «2012. gada Olimpisko spēļu profils». London2012.com. Arhivēts no oriģināla, laiks: 2012. gada 18. jūlijā. Skatīts: 2012. gada 21. jūlijā. «Vienreiz jātrāpa!». Diena.lv. Skatīts: 2012. gada 19. jūlijā. Dāvis Kalniņš. «Šķēpmešanas finālā visi trīs mūsējie». sportacentrs.com, 2006. gada 8. augustā. Skatīts: 2010. gada 8. martā. Athletics Universiade 2007 at Bangkok (tha) Men: Javelin Throw Arhivēts 2011. gada 21. oktobrī, Wayback Machine vietnē. (angliski) Kristaps Zālītis. «Kovalam sudrabs!». sportacentrs.com, 2008. gada 23. augustā. Skatīts: 2010. gada 8. martā. Javelin Men Final Kovals sestais, Torkildsenam kārtējais tituls «Arājs iekļūst finālā, šķēpmetējiem fiasko». Sportacentrs.com. 2012. gada 27. jūnijā. Skatīts: 2012. gada 28. jūnijā. «Latvija atkal paliek bez fināla vīru šķēpmešanā». Sportacentrs.com. Skatīts: 2012. gada 8. augustā. Olympedia profils (angliski) LOK profils IAAF profils (angliski) Trach and Field vieglatlēta profils (angliski) IAAF Dimanta līgas profils (angliski) Latvijas vieglatlēta(-es) profils LVS profils Pekina 2008 profils[novecojusi saite] Tilastopaja profils[novecojusi saite] (angliski)