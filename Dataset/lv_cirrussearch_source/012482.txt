Helēna Mirena (angļu: Helen Mirren; dzimusi Helēna Lidija Mironofa (Helen Lydia Mironoff) 1945. gada 26. jūlijā Londonā) ir angļu aktrise. H. Mirenas māte ir angliete Ketlīna Rodžera (1909—1996), bet tēvs krievs Vasīlijs Mironovs (1913—1980), dzimis Krievijas Smoļenskas apgabala Kurjanovā. Vectēvs no tēva puses Pjotrs Mironovs, būdams Krievijas Impērijas dienestā Londonā, neatbalstīja 1917. gada Oktobra revolūciju un palika emigrācijā Lielbritānijā. Aktrises karjeru H. Mirena sākusi 1965. gadā. Par lomu 2006. gada filmā "Karaliene" (The Queen), kurā viņa attēloja Apvienotās Karalistes karalieni Elizabeti II, saņēmusi Amerikas Kinoakadēmijas balvu kā labākā aktrise. Gadu iepriekš viņa spoži nospēlēja citu karalieni — Elizabeti I televīzijas filmā "Elizabete I" (Elizabeth I). Vēl karjeras laikā saņēmusi četras Ekrāna aktieru ģildes balvas, četras BAFTA kino balvas, trīs Zelta globusa balvas, četras Emmy balvas un divas Kannu kinofestivālu labākās aktrises balvas. Citas ievērojamās kinolomas: "Pavārs, zaglis, viņa sieva un viņas mīļākais" (1989), The Debt (2010), "Pēdējā pietura" (The Last Station, 2009), "Nacionālie dārgumi: Noslēpumu grāmata" (2007), "Kalendāra meitenes" (Calendar Girls, 2003), "Gosforda parks" (2001), Some Mother's Son (1996), The Madness of King George (1995). Vikikrātuvē par šo tēmu ir pieejami multivides faili. Skatīt: Helēna Mirena. Oficiālā tīmekļa vietne IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski)