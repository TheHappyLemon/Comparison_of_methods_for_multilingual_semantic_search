Protons ir pozitīvi lādēta daļiņa, kas sastāv no trim kvarkiem (diviem u kvarkiem un viena d kvarka) un parasti atrodas atoma centrā. Ernests Rezerfords noteica, ka protona masa ir apmēram 1800 reižu lielāka par elektrona masu. Visbiežāk sastopamā ūdeņraža atoma izotopa kodols ir viens protons. Citu atomu kodoli sastāv no protoniem un neitroniem, kurus kopā tur stiprais kodolspēks (gluoni). Protonu skaits kodolā nosaka atoma ķīmiskās īpašības un to, kurš ķīmiskais elements tas ir. Protona lādiņš ir +1, masa 938,272 029(80) MeV/c2, spins 1/2, elektriskais lādiņš 1,602 176 53(14) × 10−19 C. Ūdeņraža jons (H+) sastāv no viena protona, tāpēc ķīmijā to bieži sauc par protonu. Reakcijas, kurās tiek pievienots ūdeņraža jons, sauc par protonēšanas reakcijām. Vikikrātuvē par šo tēmu ir pieejami multivides faili. Skatīt: Protons. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)