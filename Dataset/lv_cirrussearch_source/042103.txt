Apollo 7 jeb AS-205 bija NASA Apollo programmas pirmais pilotējamais lidojums. Tas notika 1968. gada oktobrī, trīs astronautiem Zemes orbītā pavadot nepilnas 11 dienas. Apollo 7 lidojuma mērķis bija izmēģināt komandas un servisa moduli pilotējamā režīmā zemā Zemes orbītā, kā arī izmēģināt tuvošanās operācijas. Apollo 7 lidojuma laikā veikta pirmā publiskā televīzijas tiešraide no kosmosa (pirmo eksperimentālo televīzijas seansu veica Gordons Kūpers 1963. gadā Mercury-Atlas 9 lidojumā). Dublējošā apkalpe: Tomass Stefords, komandieris Džons Jangs, komandmoduļa pilots Jūdžīns Sernans, mēness moduļa pilots Apollo 7 tika palaists 1968. gada 11. oktobrī 15:02:45 UTC ar nesējraķeti Saturn IB no Kenedija kosmosa centra starta laukuma LC-34. Ievadīšana orbītā noritēja bez problēmām. Pēc atvienošanās no otrās pakāpes S-IVB apkalpe noorientēja kosmosa kuģi ar dzinējiem. Tika veikts tuvošanās S-IVB (minimālais attālums 1,2 metri) manevrs. Aisels praktizējās simulētās tuvošanās un saslēgšanās operācijās ar mēness moduli, izmantojot mērķi, kas bija uzmontēts uz uz S-IVB. Viens no S-IVB adaptera paneļiem nebija pilnībā atvēries, kas kapsulas komunikatoram Tomasam Stefordam atgādināja "dusmīgo aligatoru" (daļēji atvērušos saslēgšanās mērķi) Gemini 9A lidojumā. Ja tas būtu noticis reālā Mēness misijā, būtu risks izvadīt mēness moduli no adaptera. Nākamajiem Apollo Saturn V lidojumiem adapters tika modificēts, lai paneļi tiktu atdalīti pilnībā. Pēc 15 minūšu grupveida lidojuma pabeigšanas Apollo tika iedarbināti dzinēji, ka kosmosa kuģi pārvietotu orbītā, kas atšķiras no S-IVB orbītas. 24 stundas pēc starta sākās operācijas, lai Apollo veiktu tuvošanos raķešpakāpei, kas bija aptuveni 150 km attālumā. Kosmosa kuģis pietuvojās 20 metru attālumā no S-IVB un 20 minūtes lidoja ar to kopā. Pēc tam Apollo veica manevru, nokļūstot orbītā 226 × 300 km. Apkalpe veica raķešpakāpes novērojumus ar sekstantu līdz aptuveni 550 km attālumam. Kad orbitālo manevru eksperimenti bija beigušies, 45. stundā pēc starta apkalpe novilka skafandrus un apģērba vieglos kombinezonus. 13. oktobrī tika sākti dažādi eksperimenti saskaņā ar programmu. 14. oktobrī veikts pirmais televīzijas seanss 10 minūšu garumā. Šajā dienā negaidīti izslēdzās maiņstrāvas elektrobarošanas kopne. Tā ātri tika ieslēgta atpakaļ un novērsta līdzstrāvas uz maiņstrāvu pārveidotāja sabojāšana. Bažījoties par kopnes atkārtotu izslēgšanos, kad bez maiņstrāvas nevarētu regulēt galvenā dzinēja vilces vektoru, lidojuma vadītāji nolēma nekavējoties pārvietot kuģi uz tik zemu orbītu, lai bremzēšanas manevra veikšanai pietiktu ar papilddzinējiem. Orbīta tika izmainīta uz 167 × 295 km. 15. oktobrī veikts otrā televīzijas tiešraide. Apkalpei parādījās saaukstēšanās simptomi. Veikts manevrs, orbītas apogeju samazinot līdz 290 km, tādējādi imitējot lidojuma uz Mēnesi trajektorijas korekciju. 18. oktobrī iedarbināts galvenais dzinējs, lai pārbaudītu vilces vektora vadību rokas režīmā, ko izmanto gadījumā, ja sabojājas automātiskā sistēma. 66 sekunžu laikā orbītas apogejs pacelts līdz 450 km. 20. oktobrī veikts manevrs ar galveno dzinēju, apogeju pazeminot līdz 435 km; tika imitēta trajektorijas korekcija lidojumam no Mēness uz Zemi. 21. oktobrī veikts galvenā dzinēja manevrs, lai nodrošinātu nolaišanos plānotajā vietā. Notika pēdējais televīzijas seanss. 22. oktobrī kosmosa kuģis atgriezās uz zemes. 260. stundā pēc pacelšanās tika iedarbināts galvenais dzinējs, lai veiktu bremzēšanas manevru. 11:11:48 UTC komandmodulis nolaidās Atlantijas okeānā, 370 km uz dienvidiem no Bermudu salām, 12 km no kuģa USS Essex. Apollo 7 Press Kit NASA, Release No. 68-168K, October 6, 1968 Apollo-7 (23) NASA Apollo CSM Encyclopedia Astronautica