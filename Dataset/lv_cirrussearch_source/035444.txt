"Austrumu ekspresis" (angļu: Murder on Orient express) ir Agatas Kristi detektīvromāns par beļģu detektīvu Erkilu Puaro. Lielbritānijā to pirmo reizi publicēja Collins Crime Club 1932. gada 1. janvārī. Amerikas Savienotajās Valstīs tas tika publicēts 1934. gada 28. februārī ar nosaukumu Murder in the Calais Coach. Šāds nosaukums tika izmantots, lai to nesajauktu ar 1932. gada Greiema Grīna romānu "Stambulas vilciens" (angļu: Stamboul train), kas Amerikas Savienotajās Valstīs tika publicēts kā Orient Express. Privātdetektīvs Erkils Puaro atceļā no Halebas, Sīrijā, ierodas Stambulā un apmetas Tokatlian viesnīcā. Pēc tam Puaro saņem telegrammu, kuras dēļ viņam jāatgriežas Londonā. Viņš liek viesnīcas darbiniekiem rezervēt Austrumu ekspreša, kurš atiet tajā pašā vakarā, pirmās klases kupeju. Tomēr vilciens ir pārpildīts, un Puaro iegūst tikai otrās klases biļeti pēc viņa drauga mesjē Buksa, Beļģu dzelzceļa līnijas Compagnie Internationale des Wagons-Lits direktora, iejaukšanās. Pēc iekāpšanas Puaro satiek Semjuelu Retčetu, ļaunu vecāka gadagājuma amerikāni. Retčets uzskata, ka viņa dzīvība ir apdraudēta un mēģina pieņemt Puaro darbā par personīgo detektīvu, bet viņa nejaukās izturēšanās dēļ Puaro atsakās. Brauciena otrajā naktī, ceļā uz Itāliju, mesjē Bukss atdod savu pirmās klases kupeju Puaro, kurš dodas uz Kalē. Šī kupeja atrodas blakus Retčeta kupejai. Vilciens apstājas un tiek ieputināts netālu no Vinkovčiem. Puaro naktsmieru traucē vairāki atgadījumi, ieskaitot šņukstus, kas skan no Retčeta kupejas. Nākamajā rītā mesjē Bukss informē Puaro, ka Retčets ir nogalināts un lūdz Puaro izmeklēt šo lietu. Puaro un Dr. Konstantīns, pārbaudot Retčeta kupeju, atrod zīmīti, uz kuras rakstīts "atcerieties mazo Deiziju Armstrongu", kuras dēļ Puaro vēlas noskaidrot Retčeta reālo identitāti. Pirms dažiem gadiem trīs gadus veco meiteni Deiziju Armstrongu nolaupīja kāds vīrietis vārdā Lanfranko Kaseti, kurš pieprasīja milzīgu izpirkuma maksu, bet tik un tā nogalināja bērnu. Kaseti tika notverts, bet aizbēga no valsts pēc tam, kad viņu attaisnoja dēļ tehniskām problēmām. Puaro secina, ka Retčets bija Kaseti. Puaro atklāj, ka visiem pasažieriem bija saistība ar Armstrongu ģimeni un motīvs nogalināt Kaseti. Viņš piedāvā divus iespējamos risinājumus. Pirmais risinājums ir tāds, ka svešinieks iekāpa vilcienā un nogalināja Kaseti. Otrais risinājums ir variants, kur visi pasažieri izplānoja Kaseti slepkavību. Habardas kundze, kura, kā izrādās, ir slavenā aktrise Linda Ardene, Deizijas Armstrongas vecmāmiņa, atzīst, ka otrais risinājums ir pareizais. Mesjē Bukss un Dr. Konstantīns izvēlas dienvidslāvu policijai pasniegt pirmo risinājumu. Uz grāmatu tika balstīta 1974. gada filma "Slepkavība Austrumu ekspresī", kuras režisors bija Sidnijs Lūmets. Tas bija komerciāls "hits", kurš šobrīd tiek uzskatīts par vienu no visu laiku labākajām Agatas Kristi grāmatu adaptācijām. Galvenās lomas filmā spēlēja Alberts Finijs (Puaro), Martins Balzams (mesjē Bukss), Žoržs Kolori (Dr. Konstantīns) un Ričards Vidmarks (Retčets/Kaseti). Aktrise Ingrīda Bergmane 1974. gadā ieguva Amerikas Kinoakadēmijas balvu kā labākā aktrise otrā plāna lomā par Grētas Olsones lomu. Filma nedaudz atšķiras no grāmatas: mirusī kalpone tika nosaukta par Pauleti, nevis Suzannu, Helēna Goldenberga kļuva par Helēnu Grūnvaldi un Compagnie Internationale des Wagons-Lits beļģu direktors mesjē Bukss kļuva par itāli sinjoru Bianki. 2015. gada 16. jūnijā 20th Century Fox uzaicināja Kenetu Branu par jaunās adaptācijas režisoru un Puaro lomas atveidotāju. Filma "Slepkavība Austrumu ekspresī" iznāca 2017. gada 3. novembrī. Filmā piedalījās tādi aktieri kā Džonijs Deps (Retčets), Mišela Feifere (Habardas kundze) un Penelope Krusa (Pilara Estravado — Grētas Olsones spāņu versija). Nozīmīgākās izmaiņas: mesjē Bukss pārtop no dzelzceļa direktora par direktora brāļadēlu, pievienota tieša saikne starp Puaro un Deizijas Armstrongas nolaupīšanu — kāds esot rakstījis Puaro, lūgdams palīdzību. Pēc grāmatas motīviem veidota viena no sērijām televīzijas seriālā "Agata Kristi. Erkils Puaro" (12. sezonas 3. sērija, 2010), kurā Puaro lomu atveidoja Deivids Sušē. Džons Mofats spēlēja Puaro piecdaļīgā BBC adaptācijā, ko izveidoja Maikls Bleikvels. To sākotnēji raidīja no 1992. gada 28. decembra līdz 1993. gada 1. janvārim. Andrē Marans parādījās kā mesjē Bukss un Pīters Polikarpo kā Dr. Konstantīns. 2017. gadā straumēšanas pakalpojums Audible izlaida vēl vienu radioprogrammu, kurā Puaro spēlēja Toms Konti. «Agatha Christie: A Readers Companion». archive.org. Murder on the Orient Express agathachristie.com IMDb profils (angliski) Filma Murder on the Orient Express (1974) IMDb profils (angliski) Filma Murder on the Orient Express (2010) IMDb profils (angliski) Filma Murder on the Orient Express (2017)