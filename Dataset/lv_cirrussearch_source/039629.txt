Guļošā čigāniete (franču: La Bohémienne endormie) ir franču naivisma gleznotāja Anrī Ruso 1897. gadā radīta eļļas krāsas glezna. Tas ir fantastisks attēlojums, kurā lauva mēnessgaismā pārliecies pār tuksnesī iemigušu sievieti. Ruso pirmoreiz šo gleznu publiski izstādīja 13. Salon des Indépendants izstādē un neveiksmīgi mēģināja to pārdot savas dzimtās Lavālas pilsētas mēram. Tā vietā glezna nonāca Parīzes ogļu tirgotāja privātkolekcijā, kur tā atradās līdz 1924. gadam, kad to atklāja mākslas kritiķis Luijs Voksels. 1924. gadā gleznu nopirka mākslas tirgonis Daniels Anrī Kānveilers no Parīzes, lai arī radās šaubas par to, vai glezna nav viltojums, tomēr to apstiprināja pats mākslinieks. To 1939. gadā Ņujorkas Modernās mākslas muzejam uzdāvināja Saimons Gugenheims. Ruso gleznu aprakstīja šādi: "Klejojoša nēģeriete, mandolīnas spēlētāja guļ dziļā miegā blakus savam dzeramā ūdens traukam, noguruma nomākta. Garām dodas lauva, saož viņas smaržu, bet neapēd to. Ir mēnessgaismas efekts, ļoti poētisks." Perspektīvas trūkums ir naivisma pazīme, plakanie tēli ir attēloti nesamērīgi, proti, sieviete ir pārāk liela attiecībā pret lauvu. Tiek piedāvāti vairāki skaidrojumi šim motīvam — ka lauva varētu būt daļa no sievietes sapņa, bet tāpat glezna varētu simbolizēt konfliktu starp mieru un draudošām briesmām. Darba kopija parādās filmā The Apartment (1960) virs komā guļošā Frana Kubelika. Glezna kalpojusi kā iedvesma dzejai un mūzikai, tikusi izmainīta vai parodēta, bieži vien lauvu nomainot ar suni vai citu dzīvnieku. Simpsonu sērijā "Mom and Pop Art" (1999), Homērs sapņo, ka pamostas gleznā, kad lauva laiza viņa galvu. Glezna redzama Dr. Roberta Nevila mājā filmā I Am Legend (2007), kur tā nonākusi no MoMA, kad Ņujorka kļuvusi pamesta. Glezna iet bojā, kad uzsprāgst viņa māja. https://beckchris.wordpress.com/visual-arts/best-works-of-art-of-all-time-the-critics-picks/; Make Lists, Not War. https://www.moma.org/collection/works/80172. https://www.britannica.com/biography/Henri-Rousseau. Q112114375; lappuse: 182. Sybil Gordon Kantor. Alfred H. Barr, Jr. and the Intellectual Origins of the Museum of Modern Art. MIT Press, 2003. 66. lpp. ISBN 0-262-61196-1. Dora Vallier. Henri Rousseau. Crown Publishers, 1979. 61. lpp. ISBN 0-517-53697-8. «Guļošā čigāniete, 1897». http://vezur.com. Arhivēts no oriģināla, laiks: 2017. gada 23. jūlijā. Skatīts: 2017. gada 16. septembrī. Wieland Schmied (Hg.): «Harenberg Museum der Malerei. 525 Meisterwerke aus sieben Jahrhunderten». Dortmund: Harenberg Lexikon Verlag, 1999. ISBN 3-611-00814-1 Vikikrātuvē par šo tēmu ir pieejami multivides faili. Skatīt: Guļošā čigāniete. Guļošā čigāniete MoMA tīmekļa vietnē Guļošā čigāniete MoMA Provenance Research The Sleeping Gypsy-an artists Interpretation