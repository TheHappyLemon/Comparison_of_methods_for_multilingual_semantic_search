Stewart Grand Prix bija Formula 1 autosacīkšu komanda, kuru dibināja trīskārtējais Formula 1 čempions Džekijs Stjuarts. To atbalstīja Ford koncerns, kurš 1999. gadā iegādājās visu komandu un pārsauca to par Jaguar Racing. Trīskārtējais F1 čempions Džekijs Stjuarts kopā ar savu dēlu Polu un Ford kompāniju (ar kuru viņam bija labi sakari) 1995. gadā nolēma izveidot Formula 1 komandu. Tolaik Polam piederēja Formula 3000 komanda Paul Stewart Racing. Par komandas izveidi tika paziņots 1995. gada 6. decembrī. 1996. gada 11. janvārī komanda žurnālā "Autosport" ielika sludinājumu par to, ka tā meklē pilotus. Četru dienu laikā atsaucība bija iespaidīga. 13. maijā komanda sāka pārrunas ar dāņu pilotu Janu Magnusenu, kurš pērn nobrauca dažas sacīkstes McLaren. Tā gada Beļģijas Grand Prix komanda uzsāka pārrunas ar Rubenšu Barikello. Pirmais lielais sponsors bija HSBC, kas 17. septembrī parakstīja piecu gadu sponsorēšanas līgumu 25 miljonu GBP apmērā. Dienu vēlāk komanda mēģināja sarunāt līgumu ar Deimonu Hillu, tomēr tas viņiem neizdevās. 3. oktobrī Jans Magnusens piekrita četru gadu līgumam, bet 22. oktobrī komanda parakstīja trīs gadu līgumu ar Barikello. Abi līgumi stājās spēkā 1997. gadā. Komandas pirmais modelis, SF01, bija pirmā pilnībā ar datoru modelētā mašīna. Vienīgos sezonas punktus izcīnīja Barikello, kurš Monako Grand Prix, lietū, finišēja otrais (vienīgi aiz Mihaela Šūmahera). Komanda kopvērtējumā palika 9. vietā, apsteidzot Tyrrell, Minardi un vienu sacīksti nobraukušo Lola. Tā bija 3. vietā no Bridgestone riepas lietojošajām komandām. 1998. gada vidū komanda atlaida Magnusenu un viņa vietā pieņēma Josu Verstapenu. Ironiskā kārtā, savā pēdējā sacīkstē Magnusens izcīnīja savus pirmos punktus. Kopvērtējumā komanda bija 8. vietā ar 5 punktiem. 1999. gadā Verstapena vietu ieņēma Džonijs Herberts, kurš kļuva par Rubenša Barikello komandas biedru. Tā bija komandas veiksmīgākā sezona. Tās gaitā Barikello trīsreiz kāpa uz pjedestāla un vienreiz kvalificējās pirmajā vietā. Herberts, savukārt, uzvarēja Eiropas Grand Prix, kas bija komandas vienīgā uzvara. Rezultātā komanda bija 4. vietā konstruktoru kausā ar 36 punktiem. Viens no komandas panākumu avotiem bija jaunais Ford dzinējs, kurš tika uztaisīts sadarbībā ar Cosworth. Pamatraksts: Jaguar Racing Sakarā ar to, ka Polam Stjuartam tika atklāts vēzis, Džekijs Stjuarts nolēma pārdot savu komandu Ford koncernam. Tā tika nosaukta par Jaguar Racing, lai reklamētu Jaguar automašīnas. Komandas plāni kļūt par "britu Ferrari" nepiepildījās un tās labākais rezultāts konstruktoru kausā bija 7. vieta 2002., 2003. un 2004. gadā. Komandu 2004. gada beigās iegādājās Red Bull un pārsauca par Red Bull Racing. Stewart Grand Prix vēsture (angliski) Stewart SF-1 (angliski)