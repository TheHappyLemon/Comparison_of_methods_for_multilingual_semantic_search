Xinyidai Zairen Feichuan Shiyan Chuan jeb XZFSC (ķīniešu: 新一代载人飞船试验船, Xīn yīdài zài rén fēichuán shìyàn chuán — "Jaunas paaudzes pilotējamā kosmosa kuģa pārbaudes kuģis") bija Ķīnas kosmosa kuģa prototips. Tas orbītā tika palaists 2020. gada 5. maijā, un pēc nepilnām divām dienām atgriezās uz zemes. Lidojums bija plānots, lai izmēģinātu jauna nākamās paaudzes kosmosa kuģa avioniku, orbitālos manevrus, ieiešanu Zemes atmosfērā lielā ātrumā, jauna veida karstuma vairogu, izpletņu darbību un drošības spilvenu nosēšanās sistēmu. Jaunais kosmosa kuģis ir paredzēts, lai aizstātu Shenzhou, bet tas ir lielāks un būs spējīgs lidojumiem uz Mēnesi. Tas sastāv no diviem nodalījumiem: apkalpes moduļa, kas ir arī nolaižamais aparāts, un servisa moduļa, kas nodrošina dzinējspēku, elektrības apgādi un dzīvības atbalstu apkalpes modulim, atrodoties kosmosā. Kosmosa kuģis spēj nest sešus kosmonautus vai trīs kosmonautus un 500 kg kravas. Apkalpes modulim ir konusa forma 4,5 m diametrā ar masu 5,6 tonnas un iekšējo tilpumu 13 m³. Jaunais apkalpes modulis ir daļēji atkārtoti izmantojams. Tam ir atdalāmi karstuma aizsardzības vairogi. Kosmosa kuģim ir moduļa konstrukcija, kas ļauj to sagatavot dažādām vajadzībām (lidojumam zemā Zemes orbītā vai uz Mēnesi). Saskaņā ar Ķīnas Pilotējamā kosmosa inženierijas biroja (CMSEO) datiem tā masa ir aptuveni 21 600 kg ar pilnībā piekrautu aprīkojumu un degvielu. Xinyidai Zairen Feichuan Shiyan Chuan tika palaists 2020. gada 5. maijā 10:00 UTC ar nesējraķeti Chang Zheng 5B no Veņčanas kosmisko aparātu palaišanas vietas. Šis bija pirmais modifikācijas Chang Zheng 5B starts. Reizē ar kosmosa kuģi tika palaists aparāts Rouxing Chongqi Shihuowu Fanhui Cang Shiyan Cang ("Elastīga piepūšama kravas atgriešanas moduļa pārbaudes modulis"). Sākotnēji kosmosa kuģis tika ievadīts orbītā ar perigeju 162 km, apogeju 377 km un slīpumu 41,1°. 6. maijā orbītas apogeja pacelšanai XZFSC veica vairākus manevrus. 14:20 UTC tas pārgāja orbītā 227 km x 614 km, pēc otrā manevra 20:12 UTC orbītas parametri bija 299 km x 719 km. Pēc piektās korekcijas orbītas parametri bija 321 km x 4980 km. 7. maijā pēc manevra 01:00 UTC orbītas parametri bija 523 km x 6278 km ar slīpumu 42,9°. Pēc septiņu orbītas korekcijas manevru sērijas apogejs bija paaugstināts gandrīz līdz 8 tūkstošiem km. 8. maijā XZFSC sāka nolaišanos. 05:21 UTC tika pabeigts orbītas noiešanas bremzēšanas manevrs. 05:33 UTC nolaižamais aparāts atdalījās no servisa nodalījuma. Pirms ieiešanas atmosfērā kapsula izpildīja aerobremzēšanas manevru (atlēkšana atmosfēras augšējos slāņos), izmantojot aerodinamisko cēlējspēku, kas gan paildzināja lidaparāta nolaišanās laiku. Šī metode tiek izmantota, lai novērstu sakaršanas ātru palielināšanos īsā laikā, kad kosmiskais aparāts veic ieiešanu atmosfērā lielā ātrumā, piemēram, atgriežoties no Mēness uz Zemi. Pēc ieiešanas atmosfērā nolaižamais aparāts izvērsa trīs izpletņus, lai palēninātu nolaišanos (salīdzinājumā kosmosa kuģim Shenzhou ir viens izpletnis), un gaisa spilvenus, lai mīkstinātu nosēšanos. Saskaņā ar CASC ieiešanas atmosfērā ātrums bija lielāks par 9 kilometriem sekundē. 05:49 UTC nolaižamais aparāts nosēdās Dunfenas poligonā Alašanas tuksnesī Iekšējā Mongolijā, Ķīnas ziemeļrietumos, netālu no Dzjucjuaņas kosmosa centra. This Is China's New Spacecraft to Take Astronauts to the Moon (Photos) Andrew Jones, space.com, 2019-10-02 XZF-SC Gunter Dirk Krebs (angliski) Пилотируемый корабль нового поколения astronaut.ru (krieviski)