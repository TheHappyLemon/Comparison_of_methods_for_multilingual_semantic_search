Motorola Solutions, Inc. ir ASV uzņēmums, kas nodarbojas ar mobilo telesakaru un video iekārtām, programmatūras, sistēmu un pakalpojumu sniegšanu. Uzņēmums ir izveidots 2011. gadā pēc tam, kad no Motorola atdalīts uzņēmums Motorola Mobility. Motorola Solutions ir tiešais Motorola pēctecis. Galvenais birojs atrodas Čikāgā, Ilinoisā. Uzņēmums ražo sakaru un cita pielietojuma iekārtas valsts organizācijām un uzņēmumiem. Motorola Solutions akcijas tiek kotētas Ņujorkas fondu biržā. Lielākie akcionāri (2023. gada jūnijā): Vanguard Group Inc. (12,25 %), BlackRock Inc. (8,78 %), Capital World Investors (7,44 %), State Street Corporation (4,20 %). Uzņēmuma vēsture aizsniedzas līdz 1928. gadam, kad Čikāgā tika dibināts uzņēmums Galvin Manufacturing Corporation, kur sāka ražot bateriju atdalītājus radiouztvērējiem. Vēlāk tika ražoti radiouztvērēji automašīnām un cita radioaparatūra, atskaņošanas, televīzijas un sakaru ierīces. 1947. gadā uzņēmums Galvin Manufacturing Corporation tika pārdēvēts par Motorola, Inc.. 1976. gadā Motorola galveno biroju pārvietoja uz Čikāgas piepilsētu Šaumburgu. 2008. gadā Motorola direktoru padome nolēma uzņēmumu sadalīt divos publiski kotējamos uzņēmumos. Restrukturizācijai būtu jānotiek 2009. gadā, bet sarežģītās ekonomiskās situācijas dēļ tas aizkavējās. 2010. gada 19 jūlijā Nokia Siemens Networks paziņoja, ka par 1,2 miljardiem ASV dolāru iegādāsies Motorola bezvadu tīklu iekārtu nodaļu. 2011. gada 4. janvārī Motorola tika sadalīta divos neatkarīgos uzņēmumus: Motorola Solutions, Inc. un Motorola Mobility, Inc.. Motorola Solutions bija tiešs Motorola pēctecis, bet mobilo telefonu ražošana kā Motorola Mobility tika atdalīta, un to 2012. gadā nopirka Google. Bezvadu tīklu iekārtu nodaļas pārdošana Nokia Siemens Networks tika pabeigta 2011. gada 29. aprīlī. 2012. gada 1. oktobrī par 200 miljoniem USD tika nopirkts rokā turamo specializēto datoru ražotājs Psion. 2014. gada 2. janvārī Motorola Solutions nopirka uzņēmumu Twisted Pair Solutions, kas izstrādāja programmatūru push-to-talk pusduplekso sakaru risinājumiem. 15. aprīlī tika paziņots, ka Zebra Technologies par 3,45 miljardiem USD pirks Motorola Solutions uzņēmumu risinājumu biznesu (mobilās datu iegūšanas, apstrādes, sakaru un citas ierīces un pakalpojumi). Lielākā daļa šī biznesa bija agrākais uzņēmums Symbol Technologies, ko Motorola iegādājās 2007. gadā. Darījums tika pabeigts 27. oktobrī. Motorola Solutions turpmāk koncentrējās uz balss un datu pārraides risinājumiem valsts un sabiedriskajam sektoram. 2015. gada augustā uzņēmums saņēma 1 miljardu dolāru investīcijas no privāta ieguldījumu uzņēmuma Silver Lake Partners, kas deva iespēju veikt akciju atpirkšanu un nodrošināt Silver Lake ar divām vietām poadomē. Decembrī Motorola Solutions paziņoja, ka iegādāsies uzņēmumu Airwave Solutions, Apvienotās Karalistes sabiedriskā sektora drošības radio tīkla operatoru; darījums tika pabeigts 2016. gada 19. februārī. 2015. gada 15. septembrī Motorola paziņoja, ka galveno biroju un 800 darbavietas pārvietos no Šaumburgas uz Čikāgu. Sākot ar 2017. gada martu, Motorola Solutions sāka virkni tiesas prāvu pret Ķīnā bāzētu divvirzienu radio iekārtu ražotāju Hytera ASV, Vācijā un Austrālijā, kā arī ar ASV Starptautisko tirdzniecības komisiju (USITC). Sūdzības bija par to, ka Hytera tīši pārkāpj Motorola Solutions īpašumā esošos patentus un izmanto tirdzniecības noslēpumus, ko nozaguši trīs bijušie Motorola Solutions darbinieki, kuri pārgāja darbā Hytera. Motorola Solutions centās apturēt Hytera aparatūras pārdošanu un importēšanu šajās valstīs. 2017. gada aprīlī USITC paziņoja, ka tā ir nolēmusi sākt izmeklēšanu par Hytera tirdzniecības praksi. Decembrī Hytera iesniedza pretmonopola prasību pret Motorola Solutions, apgalvojot, ka tas ir iesaistījies pret konkurenci vērstās darbībās, kas saskaņā ar Šermana likumu un Kleitona likumu ir nelikumīgas. Hytera sūdzībā tika apgalvots, ka Motorola Solutions neļauj Hytera konkurēt ASV tirgū, piemērojot paaugstinātas cenas un iesaistoties monopolistiskajā shēmā, kas ietver LMR izplatītāju piespiešanu nepārdot Hytera produktus. 2017. gada augustā Motorola Solutions paziņoja, ka ir pabeigusi Kodiak Networks iegādi, kas bija privāts platjoslas rācijsaziņas pakalpojumu sniedzējs komerciāliem klientiem. 2018. gada martā Motorola Solutions par aptuveni 1 miljardu dolāru iegādājās video novērošanas aparatūras un programmatūras uzņēmumu Avigilon. 2019. gada janvārī par 445 miljoniem USD tika iegādāts uzņēmums VaaS International Holdings un tā meitasuzņēmums Vigilant Solutions, kas piedāvāja transportlīdzekļa numura zīmju nolasīšanas kameru risinājumus. 11. jūlijā Motorola Solutions iegādājās ASV mobilo video risinājumu uzņēmumu WatchGuard Inc. 2020. gada jūlijā Motorola Solutions nopirka uzņēmumu IndigoVision. Augustā par 110 miljoniem dolāru no investīciju uzņēmuma Transom Capital tika nopirkts Kalifornijā bāzēts video drošības uzņēmums Pelco Inc., kas agrāk piederēja Schneider Electric. Septembrī tika iegādāts uzņēmums Polaris Networks, kas izstrādāja bezvadu tīklu protokolu testēšanas programmatūru. 2021. gada jūlijā Motorola Solutions ieguva mākoņbāzētas mobilās piekļuves kontroles nodrošinātāju Openpath Security Inc. Novembrī tika iegādāts uzņēmums Envysion, uzņēmumu videonovērošanas un biznesa analītikas pakalpojumu sniedzējs mazumtirdzniecības nozarei. 2022. gada martā Motorola Solutions iegādājās Apvienotās Karalistes uzņēmumu Ava Security Limited, globālu mākoņdatošanas video drošības un analītikas pakalpojumu sniedzēju. Aprīlī tika nopirkts Apvienotās Karalistes jaunuzņēmums Calipsa, kas nodarbojās ar video analītiku. Maijā tika iegādāts Itālijas video drošības iekārtu ražotājs Videotec. Augustā Motorola Solutions iegādājās Austrālijas HF/VHF sakaru sistēmu sniedzēju Barrett Communications. Oktobrī tika iegādāts Kanādas uzņēmums Futurecom Systems Group, vadošo radio pārklājuma paplašināšanas risinājumu sniedzēju sabiedriskās drošības aģentūrām. Decembrī tika nopirkts ASV uzņēmums Rave Mobile Safety, kas izstrādāja sabiedrības drošības masu apziņošanas un incidentu pārvaldības mākoņplatformu. 2023. gada decembrī Motorola Solutions iegādājās ASV uzņēmumu IPVideo, kas izstrādāja HALO viedo droības sensoru. Major Holders yahoo! finance Timeline of Motorola history since 1928 Motorola Solutions http://www.nytimes.com/2010/07/20/technology/20nokia.html Nokia Siemens Agrees to Pay Cash for Division of Motorola «Motorola Solutions Completes Acquisition of Psion PLC». Arhivēts no oriģināla, laiks: 2013. gada 6. augustā. Skatīts: 2013. gada 9. augustā. Motorola Solutions Acquires Twisted Pair Solutions Arhivēts 2014. gada 24. jūlijā, Wayback Machine vietnē. Motorola, January 2, 2014 Zebra Technologies to Acquire Enterprise Business from Motorola Solutions for $3.45 Billion Arhivēts 2014. gada 23. aprīlī, Wayback Machine vietnē. Motorola, April 15, 2014 Motorola Solutions vietne