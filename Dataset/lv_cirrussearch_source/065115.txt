Il-76 (krievu: Ил-76) ir PSRS līdz 1973. gadam radīta četru dzinēju turboreaktīvā transporta lidmašīna, ko līdz 1997. gadam ražoja Uzbekistānā, pēc 2010. gada Krievijas Federācijas aviācijas rūpnīcās. Lidmašīna spēj pārvadāt smago militāro aprīkojumu, arī tankus. Il-76 militārais variants ir aprīkots ar aizmugures lielgabala kupolu ar diviem 23 mm lielgabaliem. Veiktspējas ziņā tā līdzinās ASV transporta lidmašīnām Lockheed C-141 Starlifter un Boeing C-17. Līdz 1997. gadam uzbūvēja aptuveni 960 Il-76 lidmašīnu, no tām aptuveni 100 eksportēja uz ārzemēm. 1971. gada 25. martā Il-76 veica pirmo izmēģinājuma lidojumu, bet sērijveida ražošana sākās 1973. gadā Taškentas aviorūpnīcā. 1974. gadā lidmašīnu sāka piegādāt PSRS gaisa spēkiem, 1976. gada decembrī civilās aviācijas pārvaldei Aeroflot. Lidmašīnas Taškentas Čkalova vārdā nosauktajā rūpnīcā (ТАПОиЧ) ražoja līdz 1997. gadam. 2010. gadā ražošanu pārcēla uz Uļjanovskas aviorūpnīcu. 1979. gada 25. decembrī, Afganistānas kara pirmajā dienā avarēja viena no PSRS gaisa spēku lidmašīnām IL-76M, kas transportēja desantnieku vienības no Taškentas uz Kabulas lidostu. Bojā gāja visi karavīri un militārā tehnika. Savukārt Krievijas 2022. gada iebrukuma sākumā 2022. gada februārī Ukrainas pretgaisa aizsardzība notrieca divas Krievijas kara lidmašīnas Il-76 ar desantniekiem. Pēc Rietumvalstu izlūkdienestu ziņām 20. augustā Irānas galvaspilsētas Teherānas lidostā nolaidās Krievijas gaisa spēku transporta lidmašīna Il-76 ar ASV un Lielbritānijas ieročiem, kurus Krievija bija sagrābusi Ukrainā. Krievijas valdības pārstāvji samaksājuši 140 miljonus eiro par pirmo bezpilota lidaparātu partiju, kurā bija 100 droni-kamikadzes "Shahed" un seši lielie lidaparāti. Krievija par Irānas droniem maksājusi arī ar Rietumu ieročiem lsm.lv 2022. gada 9. novembrī