Lajošs Genči (ungāru: Lajos Gönczy; dzimis 1881. gada 24. februārī, miris 1915. gada 4. decembrī) bija ungāru vieglatlēts, olimpiskās bronzas medaļas ieguvējs 1900. gada Parīzes olimpiskajās spēlēs. Startēja arī 1904. gada Sentluisas olimpiskajās spēlēs un 1906. gada neoficiālajās Atēnu olimpiskajās spēlēs, kur izcīnīja sudraba medaļu. Genči dzimis Ungārijas pilsētā Segedā, kur viņš arī ieguva izglītību vietējā vidusskolā. Jau vidusskolas laikā viņš attīstīja savas sportiskās prasmes vieglatlētikā. Pēc vidusskolas absolvēšanas iestājās Pētera Pazmani katoļu universitātē, kur apguva tiesību zinātni. Paralēli viņš darbojās Budapeštas Universitātes Vieglatlētikas klubā. Laikā no 1900. gada līdz 1904. gadam Genči uzstādīja četrus Ungārijas augstlēkšanas rekordus. 1900. gadā, 19 gadu vecumā, viņš startēja Parīzes olimpiskajās spēlēs. Šajās spēlēs viņš ieguva bronzas medaļu augstlēkšanā, ar rezultātu 1.75 metri. Viņš piekāpās sudraba medaļas ieguvējam, Lielbritānijas sportistam Patrikam Līhijam un zelta medaļas ieguvējam, ASV sportistam, Ērvingam Baksteram. Četrus gadus vēlāk viņš startēja 1904. gada vasaras olimpiskajās spēlēs Sentluisā. Šajās olimpiskajās spēlēs viņš startēja divās disciplīnās. Augstlēkšanā viņš ieguva 4. vietu, ar rezultātu 1.75 metri, tikai par 2 centimetriem piekāpjoties bronzas medaļas ieguvējam, Vācijas sportistam Paulam Veinšteinam. Genči šajās spēlēs startēja arī augstlēkšanā no vietas, kur ar rezultātu 1.35 metri ieguva 5. vietu. Pēc diviem gadiem viņš startēja arī 1906. gada neoficiālajās olimpiskajās spēlēs Atēnās. Arī šajās spēlēs viņš startēja augstlēkšanā un augstlēkšanā no vietas. Augstlēkšanā viņš ar rezultātu 1.750 metri izcīnīja sudraba medaļu, par 25 centimetriem piekāpjoties Lielbritānijas sportistam Konam Līhijam. Savukārt augstlēkšanā no vietas ieguva 5. vietu ar rezultātu 1.350 metri. 1910. gadā viņš aizgāja no sportiskās karjeras un sacensībām un atgriezās Segedā, lai strādātu par maģistrātu. 1913. gadā viņš apprecējās. Pirmā pasaules kara sākumā pievienojās 46. kājnieku brigādei un 1915. gadā tika mobilizēts Itālijas frontē. 1915. gada 4. decembrī viņa zemnīca saņēma tiešu triecienu, nogalinot viņu un vēl divus virsniekus, viņš tika apglabāts Vallones ielejā. «Lajos Gönczy». Sports-Reference.com (angļu). Arhivēts no oriģināla, laiks: 2020. gada 7. oktobris. Arhivēts 2020. gada 17. Aprīlis Wayback Machine vietnē. Nigel McCrery. The Extinguished Flame: Olympians Killed in The Great War. Pen and Sword, 2016. 107. lpp. ISBN 1473878012. «Paris 1900 Athletics — high jump men». Starptautiskā Olimpiska komiteja. Skatīts: 2020. gada 9. septembris. «St Louis 1904 Athletics — high jump men». Starptautiskā Olimpiska komiteja. Skatīts: 2020. gada 7. oktobris. «St Louis 1904 Athletics — high jump standing men». Starptautiskā Olimpiska komiteja. Skatīts: 2020. gada 7. oktobris. «Athletics at the 1906 Athina Summer Games: Men's High Jump». Sports-Reference.com (angļu). Arhivēts no oriģināla, laiks: 2020. gada 7. oktobris. Arhivēts 2020. gada 17. Aprīlis Wayback Machine vietnē. «Athletics at the 1906 Athina Summer Games: Men's Standing High Jump». Sports-Reference.com (angļu). Arhivēts no oriģināla, laiks: 2020. gada 7. oktobris. Arhivēts 2020. gada 17. Aprīlis Wayback Machine vietnē. Lajošs Genči (SOK profils) (angliski) Lajošs Genči (Olympedia profils) (angliski) Lajošs Genči (Sports Reference profils) (angliski)