1,2-Propāndiols (propilēnglikols, CH3CHOHCH2OH) ir bezkrāsains, caurspīdīgs, eļļains šķidrums. Tas ir divvērtīgais spirts. Tas ir higroskopisks un labi šķīst ūdenī, acetonā un hloroformā. 1,2-Propāndiols ir relatīvi maztoksisks (salīdzinot ar etilēnglikolu). 1,2-propāndiolam eksistē arī izomērs — 1,3-propāndiols. 1,2-Propāndiolu iegūst, hidratējot propilēna oksīdu. 1,2-Propāndiolu lieto kā šķīdinātāju, kā mitrinātāju kosmētikas un pārtikas rūpniecībā, lubrikantu, maztoksisku antifrīzu. To izmanto arī dūmu ģeneratoros un kā darba šķidrumu hidrauliskajās presēs.