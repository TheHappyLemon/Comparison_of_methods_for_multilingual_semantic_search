Belkin International, Inc. ir ASV plaša patēriņa elektronikas ražotājs, kas specializējies savienojamības risinājumos. Uzņēmums ir dibināts 1983. gadā. Uzņēmumam pieder trīs zīmoli: Belkin (mobilo ierīču un datoru aksesuāri), Linksys (bezvadu savienojamības iekārtas) un WeMo (viedmājokļu iekārtas). Tam ir arī meitas uzņēmums Phyn, kas piedāvā ūdens viedās pārvaldības risinājumus mājām. 1983. gada 18. aprīlī Čets Pipkins (Chet Pipkin) Kalifornijā, Playa Vista dibināja uzņēmumu Belkin. Sākumā viņš vecāku garāžā izgatavoja datoru kabeļu komplektus, ko pārdeva vietējiem datoru ražotājiem un izplatītājiem. 2013. gada janvārī tika paziņots, ka Belkin no Cisco Systems iegādāsies mājas tīklošanas nodaļu, tai skaitā zīmolu Linksys. Tādējādi Belkin paplašināja mājas maršrutētāju tirgus daļu līdz 30 %. 2013. un 2014. gadā Belkin sponsorēja Nīderlandes profesionālo riteņbraukšanas komandu Belkin Pro Cycling Team. 2016. gadā Belkin un Somijas uzņēmums Uponor izveidoja kopuzņēmumu Phyn, kas piedāvā ūdens viedās pārvaldības risinājumus. 2018. gadā Belkin par 866 miljoniem ASV dolāru tika pārdots Taivānas elektronikas ražotāja Foxconn meitas uzņēmumam Foxconn Interconnect Technology. Līdz tam aptuveni 95 % uzņēmuma kapitāldaļu piederēja Četam Pipkinam. 2021. gada 13. augustā Belkin no Uponor iegādājās kopuzņēmuma Phyn visas kapitāldaļas. «Wealthiest Angelenos: 29. CHET PIPKIN». www.labusinessjournal.com. LOS ANGELES BUSINESS JOURNAL. 2017. gada 28. augusts. Skatīts: 2018. gada 26. jūnijs. Wealthiest Angelenos: 29. CHET PIPKIN Belkin tīmekļa vietne