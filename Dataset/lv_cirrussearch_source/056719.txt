Volga Hiļko (baltkrievu: Вольга Віктараўна Хілько; dzimusi 1979. gada 24. martā) ir bijusī baltkrievu brīvā stila cīkstone, 2004. un 2008. gada vasaras olimpisko spēļu dalībniece, Pasaules un Eiropas čempionātu medaļniece. Hiļko beigusi Bobruiskas 3. Bērnu un jaunatnes specializēto olimpisko rezervju skolu. Ar brīvo cīņu viņa sāka nodarboties 1999. gadā. Pirms tam viņa praktizēja džudo un sambo. Viņas starts starptautiskās sacensībās notika 1999.gadā, kad viņa piedalījās Pasaules un Eiropas junioru čempionātos. No 2001. līdz 2010. gadam Hiļko piedalījās astoņos Pasaules čempionātos. Tajos vienīgo medaļu viņa izcīnīja 2005. gada pasaules čempionātā Budapeštā, kura ceturtdaļfinālā viņa zaudēja ķīnietei Dzjinai Žuisjue, bet pēc tam uzvarēja gandarījuma cīņā kanādieti Taru Hedikanu un cīņā par bronzu arī poļu izcelsmes Itālijas cīkstoni Katažinu Juščaku. Tajos pašos gados viņa piedalījās arī deviņos Eiropas čempionātos, divos no tiem izcīnīdama medaļas. 2005. gada Eiropas čempionātā Varnā viņa finālcīņā zaudēja polietei Monikai Mihalikai un ieguva sudraba medaļu. Šo panākumu viņa atkārtoja 2008. gada Eiropas čempionātā Tamperē, šoreiz finālā zaudējot krievietei Aļonai Kartašovai. Hiļko piedalījās arī divās olimpiskajās spēlēs. 2004. gadā vasaras olimpiskajās spēles viņa ieguva 6. vietu, bet 2008. gadā zaudēja jau pirmajā cīņā un palika 12. vietā. Starptautiskās klases sporta meistare «Хилько, Ольга Викторовна» (krievu). Bobr.by. Skatīts: 2021-04-06. «Ольга Хилько: легких побед не бывает» (krievu). СП-Онлайн. 2006. gada 20. aprīlis. Arhivēts no oriģināla, laiks: 2016-03-04. Skatīts: 2021-04-06. Olympedia profils (angliski) FILA profils (angliski)