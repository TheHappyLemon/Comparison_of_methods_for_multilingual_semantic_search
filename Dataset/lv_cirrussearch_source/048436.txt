"Nav laiks mirt" (angļu: No Time to Die) ir 2021. gada spiegu spriedzes filma. Filmas režisors ir Kerijs Fukunaga, scenārija autori Fukunaga, Skots Bērnss un Fībi Vollere Bridža. Šī ir 25. Džeimsa Bonda filmu sērijas filma, ko producē Eon Productions kinokompānijai Metro-Goldwyn-Mayer. Denjels Kreigs piekto un pēdējo reizi atveidos izdomāto MI6 aģentu Džeimsu Bondu. Reifs Fainss, Neomija Herisa, Bens Višovs, Rorijs Kinirs, Džefrijs Raits, Lea Sedū un Kristofs Valcs atveido lomas no iepriekšējām filmas sērijām, bet pārējās nozīmīgās lomās filmējas Rāmī Māleks, Ana de Armasa un Lašana Linča. Filmas izveide sākta 2016. gadā. Šī ir pirmā sērijas filma, ko starptautiski izplatīs Universal Pictures, kas ieguva izplatīšanas tiesības no Columbia Pictures pēc filmas "007: SPEKTRS". Amerikas Savienotajās Valstīs izplatīšanas tiesības palika kompānijai United Artists Releasing. Universal Pictures tāpat ir tiesības filmu izplatīt mājas medijiem. Deniju Boilu sākotnēji uzaicināja režisēt filmu un būt par scenārija līdzautoru kopā ar Džonu Hodžu, bet radošo domstarpību dēļ abi pameta projektu 2018. gada decembrī. Mēnesi vēlāk paziņoja, ka Fukunaga aizstās Boilu. Lielākā daļa galveno lomu atveidotāji sadarbības līgumus parakstīja 2019. gada aprīlī. Filmēšana ilga no 2019. gada aprīļa līdz oktobrim. Sākotnēji filmas pasaules pirmizrāde bija ieplānota 2020. gada aprīlī, bet sakarā ar vīrusa COVID-19 pandēmiju to pārcēla uz 2020. gada 12. novembri Apvienotajā Karalistē, savukārt ASV uz 2020. gada 20. novembri. Pēc vairākkārtējas pirmizrādes pārcelšanas, tā norisinājās 2021. gada 28. septembrī Karaliskajā Albertholā, bet nākamajā dienā filma jau bija skatāma Apvienotās Karalistes kinoteātros. Latvijā filmas pirmizrāde notika 1. oktobrī, bet ASV pirmizrāde — 8. oktobrī. Filma pārsvarā saņēmusi pozitīvas kritiķu atsauksmes. Filmas starptautiskie kases ienākumi ir vairāk nekā 774 miljoni ASV dolāru, padarot to par ceturto ienesīgāko 2021. gada filmu. Filma nominēta 94. Kinoakadēmijas balvai trīs kategorijās — "Labākā dziesma", "Labākā skaņa" un "Labākie vizuālie efekti", no kurām ieguva balvu kategorijā "Labākā dziesma" (No Time to Die, autori Billija Ailiša un Fineass O'Konels). Tādējādi kļūstot par trešo Bonda filmas tēmas dziesmu pēc kārtas, kurā Bondu atveido Kreigs, kas saņēmusi Kinoakadēmijas balvu šajā kategorijā pēc filmām "Operācija "Skyfall"" (2012) un "007: SPEKTRS" (2015). Šajā kategorijā filma ieguva arī Zelta globusa balvu. Vēl filma bija nominēta 75. BAFTA kino balvai piecās kategorijās, no kurām balvu ieguva kategorijā "Labākā montāža". «No Time To Die Budget Revealed: The Most Expensive Bond Film Ever». screenrant.com (en-US). 2019. gada 6. novembris. Skatīts: 2019. gada 6. novembris. «No Time to Die». Box Office Mojo. Skatīts: 2022. gada 10. aprīlī. «Bond 25 start of production». 007.com (en-US). 2019. gada 25. aprīlis. Skatīts: 2019. gada 25. aprīlis. «James Bond 25 Sets Distribution: Universal Wins International, MGM Releases Domestic Through Annapurna Joint Venture». Deadline. 2018. gada 24. maijs. Skatīts: 2019. gada 26. novembris. ...  The most hotly sought after film franchise in recent memory has been won by Universal Pictures for international as well as for home entertainment, sources said. Domestic distribution will be handled by MGM and Annapurna through the joint venture they signed last year... ...' «No Time to Die Postponed». James Bond 007. 2020. gada 4. marts. Arhivēts no oriģināla, laiks: 2020. gada 11. martā. Skatīts: 2020. gada 4. marts. Ryan Scott. «The Last Three Daniel Craig James Bond Films Won The Oscar For Best Original Song». /Film, 2022. gada 27. marts. Skatīts: 2022. gada 18. aprīlis. Džeimsa Bonda oficiālā mājaslapa IMDb profils (angliski) AllMovie profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)