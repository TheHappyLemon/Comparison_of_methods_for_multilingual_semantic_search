Svētā Jadviga (ungāru: Hedvig, poļu: Jadwiga; dzimusi 1373. vai 1374. gadā, mirusi 1399. gada 17. jūlijā) bija Polijas karalis (latīņu: Hedvig Rex Poloniæ) no 1384. gada (tituls vīriešu dzimtē, jo Polijas tronī nedrīkstēja būt sieviete). Kopš 1386. gada pēc precībām ar Jagaili Polijas karaliene, Lietuvas lielkņaziene un Krievijas valdniece (Hedvigis regina Polonie, princepsque Lithuanie suprema et heres Russie). Jadviga bija Ungārijas karaļa Lajoša I un Bosnijas bana meitas Elizabetes meita. Anžū dinastijas pārstāve. Jadvigas pirmie gadi pagāja Ungārijas galmā Budā, bet jau četru gadu vecumā viņa tika nosūtīta uz Austrijas galmu, jo bija plānotas viņas precības ar Austrijas valdnieku. Pēc Polijas un Ungārijas karaļa Lajoša I nāves, Polijas šļahta vairs negribēja turpināt personālūniju ar Ungāriju, tāpēc piedāvāja kļūt par karali Ungārijas karalienes Marijas jaunākajai māsai Jadvigai. Jadvigas māte - Bosnijas Elizabete, kura faktiski valdīja Ungārijā, piekrita. 1384. gadā Jadviga 10 gadu vecumā tika kronēta par Polijas valdnieci kā Rex Poloniæ. Bija vairāki pretendenti uz Jadvigas roku, bet, Polijai noslēdzot Krēvas ūniju ar Lietuvas lielkņazisti, par Jadvigas vīru kļuva Lietuvas lielkņazs Jagailis, pārejot katoļticībā un pieņemot vārdu Vladislavs. Nodibinājās Polijas karalistes un Lietuvas lielkņazistes personālūnija, un Lietuva pieņēma katoļticību. Polijā valdīja gan Jadviga, gan Vladislavs. Jadviga mira 1399. gadā 25 gadu vecumā pēc neveiksmīgām dzemdībām, un par Polijas vienīgo valdnieku kļuva Vladislavs II. Jadviga savā laikā bija slavena ar savu skaistumu, labo izglītību un labdarību. Jau drīz pēc nāves radās leģendas par Jadvigu un Jadvigas pielūgšana, tomēr tikai 1997. gadā pāvests Jānis Pāvils II kanonizēja Jadvigu, un viņa kļuva par Sv. Jadvigu - karalieņu un vienotās Eiropas aizbildni. Vikikrātuvē par šo tēmu ir pieejami multivides faili. Skatīt: Jadviga. Encyclopædia Britannica raksts (angliski) Polijas karaļu zīmogi ar pilniem tituliem