Fertē—Hanšāgas nacionālais parks (ungāru: Fertő-Hanság Nemzeti Park) ir nacionālais parks Ungārijas ziemeļrietumos, Ģēras-Mošonas-Šopronas meģē, pie valsts robežas ar Austriju. Tas tika atvērts 1991. gadā, trīs gadus vēlāk saistoties kopā ar Austrijā esošo Neizīdles ezera—Zēvinkeles nacionālo parku (abi parki atrodas pie Neizīdles (Fertē) ezera, bet katrs attiecīgajā robežas pusē). Parka kopējā platība ir 237,31 km², un tas sastāv no divām galvenajām daļām — Fertē ezera un Hanšāgas. Nacionālā parka apkārtnē ligzdo vairāki putni, kā, piemēram, lielais baltais gārnis, rudais gārnis, karošknābis un meža zoss, kopumā ezera apkārtnē ligzdo ap 300 putnu. Migrācijas sezonā šajā apkārtnē parādās arī sloku dzimtas putni. Reti novērotas arī sarkankakla zosis, jūras ērglis un lauku lija. Ezerā mīt līdakas, kazes un pīkstes. Pļavās uz rietumiem no ezera aug tādi reti augi kā dzeltenā dzegužkurpīte, mušu ofrīda un ungāru īriss, kā arī sastopamas vairākas tauriņu sugas. 1991. gadā nacionālo parku kopā ar Austrijā esošo saistīto parku atzina Starptautiskā dabas un dabas resursu aizsardzības savienība (IUCN). Apkārtnes ievērojamās floras un faunas dēļ Fertē ezers kļuva par aizsargājamo ainavu apvidu jau 1977. gadā, bet Hanšāga gadu agrāk — 1976. gadā. 2001. gadā UNESCO Pasaules Mantojuma sarakstā iekļauti abās valstīs esošie nacionālie parki, kas ietver ezeru. Fertē ezers ir lielākais Eiropas stepes ezers un lielākais Austrijas ezers. Seklā ūdens līmeņa un valdošo vēju dēļ ezera lielums un forma mainās, bieži applūstot. Ungārijas daļā ezera krasti ir purvaini ar daudzām niedrēm. Purvāju pārtrauc tikai nelieli iekšējie ezeri un ūdens kanālu tīkls, kas tika izveidots, lai nodrošinātu satiksmi. Starp niedrēm ir arī meldri un zāģu grīšļi, netālu no krasta arī aug gari grīšļi un atrodas mitrās un purva pļavas. 1960. gados parkā esošajā Hanšāgas apkārtnē bija diezgan zems mežu īpatsvars, bet bija vairāki alkšņu un vītolu purvi, kā arī ozolu meži. Pēc meliorācijas bija ievērojama mežu platības pārkārtošanās. Sākotnējie meži, kas palika (Cšīkoša, Vešsēša, Figurāka mežs) veido izcilu dabas mantojumu, kurā ir ļoti bagātīga kukaiņu fauna un tā ir vairāku dziedātājputnu ligzdošanas vieta. Nacionālā parka dabas konservācijas informācija parka mājaslapā Nacionālā parka direktoriāta mājaslapas ievads «Ungārijas tūrisma informācijas mājaslapa». Arhivēts no oriģināla, laiks: 2015. gada 30. maijā. Skatīts: 2016. gada 26. martā. Austrijas nacionālā parka mājaslapa Ezera plūdu zonas karte[novecojusi saite] Vikikrātuvē par šo tēmu ir pieejami multivides faili. Skatīt: Fertē—Hanšāgas nacionālais parks. Oficiālā tīmekļa vietne