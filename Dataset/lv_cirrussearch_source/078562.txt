Reimonds Daniels Manzareks, jaunākais (angļu: Raymond Daniel Manczarek, Jr.; dzimis 1939. gada 12. februārī, miris 2013. gada 20. maijā), pazīstams kā Rejs Manzareks (angļu: Ray Manzarek), bija poļu izcelsmes ASV mūziķis, grupas The Doors taustiņinstrumentālists no grupas izveides 1965. gadā līdz tās izjukšanai 1973. gadā. Manzareks piedzima un tāpat kā viņa vecāki uzauga Čikāgas dienvidos. Bērnībā viņam privātskolotāji mācīja spēlēt klavieres. Viņš spēlēja basketbolu un vēlējās kļūt par spēka uzbrucēju vai centra spēlētāju. Kad viņam 16 gadu vecumā treneris pateica, ka viņš var būt vienīgi aizsargs, Manzareks pameta komandu. Viņš vēlāk atzina, ka bez šī ultimāta The Doors varēja neizveidoties. No 1962. līdz 1965. gadam viņš mācījās kinematogrāfiju Kalifornijas Universitātē Losandželosā (UCLA), kur satika citu studentu Džimu Morisonu. Četrdesmit dienas pēc skolas absolvēšanas viņi nejauši satikās. Morisons pastāstīja, ka ir sarakstījis vairākas dziesmas un nodziedāja Moonlight Drive. Pēc šīs satikšanās viņi nolēma veidot grupu. 1966. gadā grupa sāka regulāri spēlēt klubā The London Fog. Kad viņus no kluba atlaida, viņi tika pieņemti Whisky a Go Go. The Doors noslēdza ierakstu līgumu ar Columbia Records. Kad pēc dažiem mēnešiem viņi uzzināja, ka uzņēmums gatavojas pārtraukt līgumsaistības, grupa pieprasīja līguma laušanu. Vēlāk viņi noslēdza līgumu ar Elektra Records, kas izdeva visus grupas albumus. Tā kā grupai nebija basista, Manzareks parasti spēlēja basa daļas ar Fender Rhodes basu. Lai spēlētu pamata taustiņinstrumentu daļas, viņš izmantoja Vox Continental un vēlāk Gibson G-101 elektriskās ērģeles. Manzareks dažkārt dziedāja, tostarp, grupas pēdējos divos albumos (Other Voices un Full Circle), kas tika ierakstīti un izdoti pēc solista Morisona nāves.