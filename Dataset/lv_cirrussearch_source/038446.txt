Republikāņu tautas partija (turku: Cumhuriyet Halk Partisi; CHP) ir Turcijas vecākā politiskā partija, kas valstī izveidoja republikas iekārtu un parlamentu. Partijas simbols ir sešas baltas bultas uz sarkana fona. CHP 2007. gada parlamenta vispārējās vēlēšanās ieguva 20,9% balsu un līdz ar to 110 vietas Turcijas Lielajā Nacionālajā asamblejā (parlamentā). Iekšpolitikā partija īsteno sociāldemokrātisku politiku. Mūsdienās partija tiek uzskatīta par valstiski nacionālistisku un sekulāru (laicīgu) un tā ir arī Sociālistu Internacionāles biedre. Sešas bultas karogā arī apzīmē partijas sešus pamata principus: Kemalisma ideoloģija, republikānisms, nacionālisms, valstiskums, populisms, sekulārisms un revolucionārisms. Šos pamatus partijai deklarēja tās dibinātājs Mustafa Kemals Ataturks, kurš bija arī pirmais Turcijas prezidents. 2007. gada 28. jūnijā Sociālistu Internacionāles ētikas komiteja pasludināja, ka sāks gatavot ziņojumu par to, „kā CHP rīkojusies, aizstāvot demokrātiju,” norādot, ka šī ziņojuma rezultātā varētu ierosināt CHP izslēgšanu. CHP saņēma vairāku Sociālistu Internacionāles biedru kritiku par to, ka tās „nacionālistiskie izteicieni” ir pretrunā ar pasaules demokrātijas principiem. „CHP ir jau sen pārkāpusi Sociālistu Internacionāles iecietības līmeni un to būtu jāizslēdz no sociālistiski demokrātisko partiju saimes,” paziņoja Morgans Johansons, pazīstams Zviedrijas sociāldemokrāts. 2007. gada 19. jūlijā turku kreisie inteliģences pārstāvji un cilvēktiesību aktīvisti parakstīja petīciju, kurā aicināja Sociālistu Internacionāli izslēgt CHP, apgalvojot, ka „CHP ir zaudējusi tās sociāldemokrātisko identitāti un pārtapusi par labēju nacionālistisku partiju, kas aizstāv status quo.” «Arhivēta kopija». Arhivēts no oriģināla, laiks: 2008. gada 22. augustā. Skatīts: 2007. gada 23. jūlijā. «Arhivēta kopija». Arhivēts no oriģināla, laiks: 2007. gada 30. septembrī. Skatīts: 2008. gada 20. martā. «Arhivēta kopija». Arhivēts no oriģināla, laiks: 2007. gada 30. septembrī. Skatīts: 2008. gada 20. martā. «Arhivēta kopija». Arhivēts no oriģināla, laiks: 2007. gada 27. septembrī. Skatīts: 2008. gada 20. martā.