Kopi Luwak ir pasaulē dārgākā kafija, ko iegūst no kafijas pupiņām, kas pirms tam pārstrādātas parastās palmcivetas barības traktā. Civetas pārtiek no kafijas krūma ogām, bet to sēklas — kafijas pupiņas — barības traktā netiek sagremotas. Šādu kafiju iegūst gan Sumatras, Javas un citās Indonēzijas arhipelāga salās, gan arī Filipīnās, kur produktu dēvē par „Kape Alamid”. Līdzīgu kafiju iegūst Vjetnamā, kur to dēvē par „zebiekstu kafiju” un kafijas ogu pārstrādi veic palmcivetai līdzīgās zebiekstes. Kopi Luwak tiek vēsturiski uzskatīta par ārkārtīgi kvalitatīvu kafiju. Kvalitātes pamatā ir civetu dabiskā spēja pārtikai izvēlēties pašus gatavākos kafijas krūma augļus. Kafijas krūmā pat ražas laikā ir gan negatavas, gan pārgatavojušās, gan ideāli gatavas ogas, kuru kvalitāti civeta spēj novērtēt. Ceļojot cauri civetas barības traktam, kafijas ogas ārējā kārta noārdās kuņģa sulas ietekmē, bet pupiņas daļa paliek neskarta. Pupiņas tiek izvadītas no organisma kopā ar nelielu pupiņas iekšējo slāņu pārklājumu. Pēc ievākšanas šīs pupiņas tiek mazgātas un pēc tam grauzdētas. Lai nesabojātu to sarežģīto smaržu, kafija tiek grauzdēta neilgu laiku. Vēsturiski Kopi Luwak ieguva no civetu ekskrementiem, kas atstāti teritorijas iezīmēšanai, taču, mēģinot palielināt kafijas ieguvi, sprostā turētas civetas tiek piebarotas ar cilvēku salasītām ogām. Īpašā iegūšanas procesa dēļ šīs kafijas cena svārstās starp 120 un 600 ASV dolāriem par mārciņu. Kafiju galvenokārt eksportē uz Japānu un ASV, taču arī citviet pasaulē pieaug pieprasījums pēc tās. Pasaulē ik gadu tiek iegūts mazāk par tonnu šīs kafijas. http://www.ttc.lv/esta.php?dlcelex=32000R2724[novecojusi saite] Komisijas 2000. gada 30. novembra Regula (EK) Nr. 2724/2000, ar ko groza Padomes Regulu (EK) Nr. 338/97 par savvaļas dzīvnieku un augu sugu aizsardzību, regulējot tirdzniecību ar tām Miscellaneous Guelfas Universitātes raksts par barības trakta ietekmi uz kafijas pupiņām Arhivēts 2008. gada 1. februārī, Wayback Machine vietnē. (angliski)