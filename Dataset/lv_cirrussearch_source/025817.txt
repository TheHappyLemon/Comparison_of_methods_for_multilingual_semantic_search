Marija Naumova-Bullīta (dzimusi un plašāk pazīstama kā Marija Naumova 1973. gada 23. jūnijā Rīgā) ir Latvijas dziedātāja, kas pazīstama arī ar skatuves vārdu Marie N. Vislielākais Naumovas panākums ir uzvara 2002. gada Eirovīzijas dziesmu konkursā ar dziesmu "I Wanna". Tajā pašā gadā atzīta par Eiropas Gada cilvēku Latvijā. Tā kā Marijas Naumovas māte ir aktrise, arī viņa jau bērnībā bija saistīta ar teātri, savu pirmo lomu nospēlējot 10 gadu vecumā. Paralēli tam Naumova apmeklēja arī dziedāšanas nodarbības. Kopš 1995. gada Marija Naumova piedalījās vairākos jauno dziedātāju konkursos, bet 1997. gadā pirmoreiz sadarbojās ar komponistu Raimondu Paulu, šo sadarbību turpinot arī vēlāk. 1998. gadā klajā nāca pirmais Naumovas solo albums krievu valodā "До светлых слёз" ar R. Paula dziesmām. 2000. gadā Marija Naumova pirmoreiz piedalījās Latvijas nacionālajā Eirovīzijas konkursa atlasē ar dziesmu "For You, My Friends". 2000. gada decembrī tika izdots pirmais Marijas Naumovas albums latviešu valodā "Ieskaties acīs", kas tapa sadarbībā ar Niku Matvejevu, Elīnu Garanču un J. Mediņa mūzikas skolas zēnu kori. Albums Latvijā ieguva Platīna diska statusu. 2001. gada sākumā Naumova atkal piedalījās Eirovīzijas atlasē, šoreiz ar dziesmu "Hey Boy, Follow Me" ieņemot 2. vietu aiz uzvarētāja Arņa Medņa. Gada nogalē klajā nāca viņas nākamais solo albums "Ma Voix, Ma Voie" franču valodā. 2002. gads Marijai Naumovai nāca ar uzvaru Latvijas Eirovīzijas atlasē ar dziesmu "I Wanna". 25. maijā Eirovīzijas finālkoncertā Tallinā Naumova, startējot ar pseidonīmu Marie N kļuva par uzvarētāju, lielā mērā pateicoties krāšņajam šovam. Tajā pašā gadā tika izdoti uzreiz divi albumi "On A Journey" un tā latviskā versija "Noslēpumi". 2003. gadā albums tika izdots arī Vācijā. 2003. gada maijā, kad Latvija rīkoja Eirovīzijas finālkoncertu, Marija Naumova kopā ar Renāru Kauperu vadīja šo pasākumu. 2004. gadā iznāca nākamais Naumovas albums "Nesauciet sev līdzi", kurā tika iekļautas dziesmas latviešu, angļu, franču un portugāļu valodās. 2005. gadā Marija Naumova tika iecelta par UNICEF labās gribas sūtni. Tā paša gada beigās iznāca albums "Another Dream" ar dziesmām franču un angļu valodās. 2016. gadā sadarbībā ar franču mūziķiem tiek ierakstīts albums "Uz ilūziju tilta", tas nāca klajā gada nogalē. Kopš 2017. gada 17. novembra piedalās režisora Dž. Dž. Džilindžera izrādē ART Dailes teātrī. «Marija Naumova uzvar Eirovīzijas konkursā». Delfi.lv. Skatīts: 2012. gada 19. februārī. Marija Naumova. http://www.brg.lv/artist.php?id=41163c5d922cf Arhivēts 2016. gada 28. decembrī, Wayback Machine vietnē. Marijai Naumovai zelta disks. http://www.delfi.lv/kultura/news/music/marijai-naumovai-zelta-disks.d?id=3806029 Marijas Naumovas oficiālā mājas lapa