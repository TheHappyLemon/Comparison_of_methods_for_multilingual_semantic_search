Siargao (Siargao) ir sala Filipīnu arhipelāgā, administratīvi ietilpst Karagas reģiona Ziemeļsurigao provincē. Apdzīvo galvenokārt visaju tauta surigavieši. Administratīvi dalās astoņās municipalitātēs. Lielākā apdzīvotā vieta ir Dapa salas dienvidos ar 29 000 iedzīvotājiem municipalitātes robežās. Sala populāra sērfotāju aprindās un tiek uzskatīta par «Filipīnu sērfotāju galvaspilsētu». Izvietojusies arhipelāga dienvidaustrumu daļā uz ziemļaustrumiem no Mindanao. Austrumos un ziemeļos tās krastus apskalo Filipīnu jūra, rietumos Dinagatas šaurums salu atdala no Dinagatas, bet Dapas šaurums dienvidos — no Bukasas salu grupas. Krasta līnija stipri izrobota, daudz izteiktu līču un pussalu, plašas mangrovju audzes. Sala vulkāniskas izcelsmes, lielākoties pauguraina. Valda tropu musonu klimats. Siargao kopā ar piekrastes saliņām, Bukasas salu grupu un jūras akvatoriju kopš 1996. gada iekļauta 2789 km² plašajā Siargao salas aizsargātajā ainavapvidū. ISLAND DIRECTORY. Islands of Philippines «SIPLAS - Siargao Island Protected Landscape And Seascape». Arhivēts no oriģināla, laiks: 2022. gada 4. oktobrī. Skatīts: 2024. gada 15. februārī. Vikikrātuvē par šo tēmu ir pieejami multivides faili. Skatīt: Siargao.