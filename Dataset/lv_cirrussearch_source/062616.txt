Silvija Šimfa (dzimusi 1954. gada 13. novembrī Staru ciemā) ir latviešu žurnāliste, teoloģe, politiķe un sabiedriskā darbiniece. Bijusi 12. Saeimas deputāte, ievēlēta no partijas "No sirds Latvijai" saraksta. Pārstāvējusi arī virkni citu politisko partiju. 1977. gadā ieguvusi augstāko izglītību žurnālistikā Latvijas Valsts universitātē un 2013. gadā bakalaura grādu teoloģijā Laterāna Pontifikālās Universitātes filiālē — Rīgas Augstākajā Reliģijas zinātņu institūtā. Gaitas žurnālistikā sākušās Kazahijas PSR Aktjubinskas apgabala Televīzijas un radiokomitejā. Pēc tam strādājusi kā Jēkabpils rajona laikraksta “Brīvā Daugava” žurnāliste, nodaļas vadītāja. Strādājusi kā Latvijas Pašvaldību savienības eksperte Norvēģijas finanšu instrumenta projektā “Lietpratīga pārvaldība un Latvijas Pašvaldību veiktspējas uzlabošana” un bijusi Latvijas Pašvaldību savienības padomniece sociālajos un veselības jautājumos, kā arī Latvijas Universitātes Sociālo zinātņu fakultātes lektore. 1990. gadā S. Šimfa ievēlēta par par Jēkabpils rajona tautas deputātu padomes priekšsēdētāju. Šajā laikā bijusi arī Latvijas Republikas Augstākās padomes deputātes Itas Kozakevičas palīdze. 1995. gadā S. Šimfa nesekmīgi kandidēja 6. Saeimas vēlēšanās no Latvijas Zemnieku savienības, Kristīgi demokrātiskās savienības un Latgales Demokrātiskās partijas saraksta. Tāpat 2002. gadā nesekmīgi kandidēja 8. Saeimas vēlēšanās no LSDSP saraksta un 2011. gadā 11. Saeimas vēlēšanās no partijas "Tautas kontrole" saraksta. 2014. gadā S. Šimfa bija partijas "No sirds Latvijai" dibinātāju skaitā, un no tās saraksta tika ievēlēta 12. Saeimā. 2017. gadā no šīs partijas un tās Saeimas frakcijas izstājās, pievienojoties Latvijas Reģionu apvienības frakcijai. No šīs partijas saraksta kandidēja 13. Saeimas vēlēšanās 2018. gadā, bet netika ievēlēta. Savukārt 2022. gadā nesekmīgi kandidēja 14. Saeimas vēlēšanās no partijas "Suverēnā vara" saraksta. «Silvija Šimfa. Personīgā informācija».