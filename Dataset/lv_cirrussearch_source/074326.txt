Stefānija Džoanna Andželīna Džermanota (angļu: Stefani Joanne Angelina Germanotta; dzimusi 1986. gada 28. martā Ņujorkā, ASV), plašāk pazīstama kā Lady Gaga (sākumā Lady GaGa), ir amerikāņu dziedātāja, dziesmu autore, mūziķe un aktrise. Viņa studējusi mākslu, mūziku un tēlotājmākslu Ņujorkas Universitātē. Vēlāk studijas pameta un uzsāka mūziķes karjeru. Viņa ir pazīstama ar saviem darbiem elektroniskās mūzikas žanrā. 2008. gada 19. augustā Lady Gaga laida klajā savu pirmo studijas albumu The Fame. No šī albuma tika izdoti pieci singli "Just Dance", "Poker Face", "Eh, Eh (Nothing Else I Can Say)", "LoveGame" un "Paparazzi". Visveiksmīgākais singls bija "Poker Face", kurš pirmo vietu sasniedza vairāk kā 17 valstīs un pavadīja Billboard Hot 100 trijniekā četrdesmit nedēļas. 2009. gada 18. novembrī mūziķe izdeva albumu The Fame Monster, no kura tika izdoti trīs singli "Telephone", "Alejandro" un "Bad Romance". Bad Romance kļuva par vienu no vispārdotākajiem singliem, pārdodot 12 miljonus kopiju pasaulē. 2009. gadā "Bad Romance" bija skatītākais videoklips pasaulē. 2011. gada 23. maijā Gaga izdeva savu trešo albumu Born This Way, kurš nokļuva pirmajās vietās vairāk nekā 20 valstīs. Born This Way kļuva par visātrāk pārdotāko albumu, pārdodot 1 miljonu kopiju tā pirmajā izdošanas nedēļā. No Born This Way tika izdoti singli "Born This Way", "Judas", "Yoü and I", "The Edge of Glory" un "Marry the Night". 2013. gada 6. novembrī Lady Gaga izdeva savu ceturto studijas albumu Artpop (stilizēts kā ARTPOP). No tā tika izdoti pieci singli "Applause", "Do What U Want", "G.U.Y.", "Dope" un "Venus", kas tika izdoti tikai ASV. 2014. gada 19. septembrī Gaga kopā ar leģendāro Toniju Benetu izdeva džeza kaveralbumu Cheek to Cheek. Tas nokļuva pirmajās vietās dažādās valstīs. Lady Gaga ir pazīstama ar savu daudzveidīgo ieguldījumu mūzikas industrijā, ar savu ģērbšanās stilu, provokatīvajiem šoviem un mūzikas videoklipiem. Viņa ir viens no vispelnošākajiem mūziķiem šajā gadsimtā. Viņa ieguvusi deviņas Grammy balvas, trīspadsmit MTV Video Music Awards, kā arī trīspadsmit Ginesa Pasaules rekordus. Ārpus mūzikas Lady Gaga ir filmējusies dažādās filmās, piedalās labdarības projektos un ir cilvēktiesību aktīviste. 2016. gadā par lomu televīzijas seriāla "Amerikāņu šausmu stāsts" piektajā sezonā American Horror Story: Hotel (2015—2016) ieguvusi Zelta globusa balvu. 2018. gadā tēlojusi galveno lomu filmā "Zvaigzne ir dzimusi". Par šo lomu tika nominēta Amerikas Kinoakadēmijas balvai kā labākā aktrise galvenajā lomā, kā arī BAFTA kino balvai, Ekrāna aktieru ģildes balvai un Zelta globusa balvai. Par šai filmai sacerēto dziesmu Shallow Lady Gaga (kopā ar vēl trim dziesmas autoriem) saņēma Amerikas Kinoakadēmijas balvu "Labākā dziesma", kā arī Zelta globusa balvu par labāko oriģināldziesmu un Grammy balvu par labāko dziesmu vizuālajam medijam. Par dziesmas Shallow izpildījumu šajā filmā kopā ar Bredliju Kūperu saņēma Grammy balvu – kategorijā "Labākais popa dueta vai grupas izpildījums". Par oriģinālmūziku filmai "Zvaigzne ir dzimusi" Lady Gaga saņēma BAFTA kino balvu (kopā ar Bredliju Kūperu un Lukasu Nelsonu). 2021. gadā attēlojusi Patrīcijas Redžani lomu filmā "Guči nams", par ko tika nominēta kā galvenās lomas tēlotāja BAFTA kino balvai, Ekrāna aktieru ģildes balvai un Zelta globusa balvai. Lady Gaga ir dzimusi Ņujorkā, Ņujorkas štatā, uzņēmēju Sintijas un Džosefa Džermanotu ģimenē. Viņai ir piecus gadus jaunāka māsa Natalija. Lielāko daļu savas dzīves pavadījusi Manhatanā. Gaga ir itāļu izcelsmes. Vienpadsmit gadu vecumā viņa sāka apmeklēt privātu katoļu skolu, kas bija domāta tikai meitenēm. Mūziķe atzīst, ka skolas laikā tikusi pazemota un apcelta. "Es neiederējos un jutos kā dīvaine. Par mani smējās dēļ mana lielā deguna un liekā svara dēļ. Arī mana personība bija pārāk provokatīva." atzīst dziedātāja. "Esmu cīnījusies ar anoreksiju un bulīmiju visu savu dzīvi, tāpat kā ar depresiju" kādā intervijā stāsta Lady Gaga. Klavieres viņa iemācījās spēlēt pēc dzirdes jau četru gadu vecumā, bet 13 gados jau sarakstīja savu pirmo balādi un izpildīja to uz skatuves 14 gadu vecumā. Gaga sāka uzstāties dažādos mazos klubos ar savām kompozīcijām. Septiņpadsmit gadu vecumā Lady Gaga kļuva par vienu no 20 cilvēkiem, kas pirmslaicīgi tika uzņemti Ņujorkas Universitātē, taču studijas pameta. Viņa vēlējās sākt savu mūziķes karjeru un izvācās no vecāku mājām. Atrodoties vienā sabiedrībā ar muzikāliem cilvēkiem, Lady Gaga radās ideja radīt kaut ko svaigu un provokatīvu mūzikā, nekā pārējie, kas spēlēja rokenrolu — pievērsties popmūzikai. Lady Gaga sāka bieži apmeklēt Ņujorkas Lower East Side centra bārus kā The Bitter End, Mercury Lounge un uzstāties tajos ar savu grupu Stefani Germanotta Band (SGBand). Grupā bija viņas draugi no Ņujorkas. SGBand izveidojās neliels fanu pulks un tas piesaistīja mūzikas producentu Džoe Vulpisu. Gaga ar grupu sāka darbu pie pirmajiem ierakstiem studijā. 2005. gadā tika izdots EP ieraksts Red and Blue. SGBand kļuva diezgan pazīstama un sāka uzstāties ar nelieliem koncertiem par maksu. 2006. gada martā Gaga iepazinās ar producentu Robu Fusārī. SGBand saniedza karjeras augstāko punktu un beidza savu pastāvēšanu. Gaga uzsāka solo karjeru kopā ar Fusārī. Lady Gaga skatuves pseidonīmu izdomāja Fusārī, salīdzinot viņas vokālo stilu ar Fredija Merkūrija stilu un paņēma vārdu "Gaga" no Queen dziesmas "Radio Ga-Ga". Vārds "Lady" tika pievienots vēlāk, kad Fusārī rakstot īsziņu Gagai, auto korektors vārda "Radio Gaga" vietā uzrakstija "Lady Gaga". Tā paša gada septembrī Gaga parakstīja ierakstu līgumu ar kompāniju Def Jam. Albumam bija jābūt gatavam deviņu mēnešu laikā, taču Def Jam lauza līgumu ar Gagu jau pēc trim mēnešiem. Pēc šiem notikumiem 2011. gadā tapa dziesma Marry the Night. Viņa atgriezās pie vecākiem decembrī. 2007. gadā Gaga kļuva vēl eksperimentālāka: sāka aizrauties ar naktsdzīvi un go-go dejām, uzstāties tikai bikini un sāka lietot narkotikas. Viņas vecāki bija nobažījušies par meitas nepiedienīgo uzvedību un narkotiku lietošanu. Viņas tēvs pārtrauca kontaktu ar meitu uz vairākiem mēnešiem. Šajā laikā Gaga iepazinās ar mūziķi un dejotāju Lady Starlight. Viņas kļuva ļoti tuvas un sāka uzstāties kopā tādos klubos kā Rockwood Music Hall. 2007. gada augustā Gaga un Starlight tika uzaicinātas uzstāties Lollapalooza Mūzikas Festivālā. Pa šo laiku Robs Fusārī turpināja strādāt pie dziesmām, ko bija ierakstijis ar Gagu. Fusārī tās nosūtīja savam paziņam producentam un ierakstu kompānijas vadītājam Vincentam Herbertam. Herberts drīzumā sazinājās ar Gagu un noslēdza līgumu ar Streamline un Interscope. Gaga tika norīkota rakstīt dziesmas tādām slavenībām kā Britnija Spīrsa, Fergie, The Pussycat Dolls u.c. Gada beigās viņa iepazinās ar producentu RedOne un abi saprata, ka spēj labi strādāt kopā. RedOne ir producējis lielāko daļu Gagas dziesmu. 2008. gadā dziedātāja pārcēlās uz dzīvi Losandželosā, Kalifornijā, lai vieglāk varētu strādāt ar savu ierakstu kompāniju un izdot savu debijas albumu The Fame. Gaga izveidoja savu radošo komandu Haus of Gaga, kas izstrādā idejas skatuves izkārtojumiem, tērpiem, strādā pie idejām par dzīvajiem priekšnesumiem un mūzikas videoklipiem. The Fame debitēja kādā ASV radio stacijā tā paša gada 19. augustā. Lai reklamētu jauno albumu, Lady Gaga devās nelielā tūrē pa Eiropu un Amerikas lielākajiem klubiem. 8. aprīlī tika izdots pirmais singls "Just Dance", kas sāka iekarot topus tikai 2009. gada janvārī. "Just Dance" tika nominēta Grammy balvai kā Labākais Deju mūzikas Ieraksts un kļuva par vienu no vislabāk pārdotākajiem singliem pasaulē. Vēlāk izdotais superhits "Poker Face" atnesa internacionālu slavu. Dziesma Gagai atnesa viņas pirmo Grammy balvu kā Labākais Deju mūzikas ieraksts. Kritiķi The Fame aprakstīja kā "izteiktas alkas pēc slavas, uzdzīves un smalka dzīvesveida" un "perfektu žanru apvienojumu". Pēc tā Lady Gaga devās īstā tūrē ar nosaukumu The Fame Ball Tour no 2009. gada martam līdz tā paša gada septembrim. Pa to laiku, kamēr Gaga bija tūrē, viņa sāka rakstīt The Fame Monster, EP ar astoņām dziesmām, kur katra dziesma risina stāstus par slavas tumšo pusi no personiskās pieredzes, kuru Gaga izpauda caur sevis radīto "Monstra motaforu". Tika izdots singls "Bad Romance", kas ir viens no vispopulārākajiem Lady Gagas skaņdarbiem. Popularitātei augt palīdzēja ne tikai mūzika, bet arī Gagai raksturīgais ekstravagantais un šokējošais ģērbšanās stils, kas atspoguļojās visā, ko viņa dara. The Fame Monster guva lielus panākumus, uzvarot dažādos balvu pasniegšanas šovos un iekarojot topu virsotnes. Tas palīdzēja doties The Monster Ball Tour, kurā ietilpa 203 šovi visā pasaulē. Ar Born This Way Lady Gaga turpināja kāpt pa karjeras kāpnēm. Albums tika iedvesmots no faniem. "Tas ir kaut kas dziļāks un personiskāks", tā Gaga salīdzināja jauno albumu ar iepriekšējiem. "Albums ir par sevis pieņemšanu un mīlēšanu, arī par citu cilvēku pieņemšanu, neatkarīgi no rases, seksuālās orientācijas vai izskata", Gaga stāsta. Šajā laikā viņa iestājās par cilvēku tiesībām un viendzimumu laulībām, apmeklēja dažādus labdarības pasākumus. 2012. gada aprīlī viņa devās tūrē The Born This Way Ball Tour, kurā 23. augustā viesojās arī Latvijā, Mežaparka Lielajā estrādē. Maijā Gaga piedalījās Simpsonu 23. sezonas sērijā Lisa Goes Gaga. Augustā nāca klajā dziedātājas pirmās smaržas Lady Gaga Fame. 2013. gada 11. februārī notika pēdējais Born This Way Ball šovs, pēc kura pēdējie 20 šovi tika atcelti gūžas operācijas un veseļošanās perioda dēļ. Tūre iekasēja 183,9 milionus ASV dolāru. Tāpat kā The Fame Monster, Artpop tika rakstīts The Born This Way Ball Tour laikā. Artpop dziedātāja vēlējās kā svētkus gan sev, gan saviem faniem. Pirms Artpop izdošanas dziedātāja cīnijās ar depresiju un narkotiku lietošanu. Tomēr Artpop nesasniedza tādus panākumus kā iepriekšējie albumi. Pēc otrā singla "Do What U Want" izdošanas sākās nesaskaņas ar Gagas menedžeri Troju Kārteru un viņš lauza līgumu, aizgāja arī daži cilvēki no radošās grupas. Tādēļ netika izdots "Do What U Want" videoklips. Pēc dažiem mēnešiem tika izdots pēdējais singls "G.U.Y.", kura videoklipa izmaksas Lady Gaga atmaksāja no saviem personiskajiem līdzekļiem, saistībā ar nesaskaņām ar ierakstu kompāniju. Tomēr singls neguva panākumus. Gaga devās īsā tūrē artRAVE: The ARTPOP Ball Tour . 2014. gada septembrī mūziķe laida klajā savas otrās smaržas Eau De Gaga. 2014. gada beigās mūziķe paziņoja, ka ir ierakstījusi džeza albumu ar leģendāro džezmeni Toniju Benetu un ka tas tiks izdots septembrī. Gaga uzskatīja, ka šādā veidā spēs piesaistīt jaunākās paaudzes interesi par klasiskāku mūziku. Cheek to Cheek guva necerēti labus panākumus un nokļuva Billboard Top 200 pirmajā vietā. Lai atbalstītu jauno albumu, Gaga un Benets devās 36 koncertu tūrē ar nosaukumu Cheek to Cheek Tour. 2015. gada februārī Cheek to Cheek saņēma Grammy balvu kā "Labākais tradicionāla popa albums". Valentīna dienā dziedātāja savā Instagram profilā paziņoja, ka viņas ilggadējas partneris aktieris Teilors Kinnijs ir viņu bildinājis. Gaga guva ļoti lielu apbrīnu un novērtējumu par uzstāšanos Amerikas Kinoakadēmijas balvas pasniegšanas ceremonijā. Dziedātāja izpildīja popūriju no slavenās filmas "Mūzikas skaņas". Māksliniece izpildīja Džona Lenona klasiku Imagine 2015. gada Eiropas spēļu atklāšanas ceremonijā Baku, Azerbaidžānā. Gaga saņēma Contemporary Icon Award no Rakstnieku slavas zāles un arī tika nosaukta par Billboard "Gada sievieti". Octobrī tika paziņots, ka Gaga piedalīsies "Amerikāņu šausmu stāsta" 6. sezonā, un par to 2016. gadā saņēma savu pirmo Zelta globusa balvu kā labākā minisēriju vai televīzijas programmu aktrise. 2016. gada 9. septembrī tiek izlaists singls "Perfect Illusion" 5. studijas albumam "Joanne". 20. septembrī ir prezentēts arī jauns videoklips singlam "Perfect Illusion". 2016. gada 21. oktobrī tiek laists klajā 5. studijas albums "Joanne", kas 2 nedēļas noturas līderpozīcijā visas pasaules albumu čartā. The Fame Ball Tour (2009) The Monster Ball Tour (2009—2011) The Born This Way Ball Tour (2012—2013) artRAVE: The ARTPOP Ball Tour (2014) Cheek to Cheek Tour (2014—2015) Joanne World Tour (2017-2018) "Mačete nogalina" (2013) "Grēku pilsēta: Liktenīgā sieviete" (2014) Gaga: Five Foot Two (dokumentālā filma, 2017) "Zvaigzne ir dzimusi" (2018) "Guči nams" (2021) Lady Gaga filmējusies arī trīs video albumos un vairāk nekā 30 dziesmu videoklipos. Nav izdota kā oficiāls singls. (2010. gada augusts) Lady Gaga — Biography, Photos, News, Videos and Tour Dates and Tickets — Contactmusic.com Lady Gaga — The Singles (Limited Release), cdjapan.co.jp Lady Gaga gaļas kleita Oficiālā tīmekļa vietne Facebook profils IMDb profils (angliski) AllMovie profils (angliski) Instagram profils Twitter profils