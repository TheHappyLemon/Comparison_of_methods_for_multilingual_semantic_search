Daņiils Markovs (krievu: Даниил Марков; dzimis 1976. gada 30. jūlijā) ir bijušais krievu hokejists, aizsargs, Krievijas hokeja izlases dalībnieks. Karjeras laikā aizvadījis 538 spēles dažādos Nacionālās hokeja līgas klubos. Pārējo karjeru aizvadījis Krievijas Superlīgā un Kontinentālajā hokeja līgā. Izlases sastāvā izcīnījis 2002. gada olimpisko spēļu bronzas medaļas, kļuvis par 2008. gada pasaules čempionu. Savu profesionālā spēlētāja karjeru Markovs uzsāka 1993. gadā, kad pievienojās Starptautiskās hokeja līgas kluba Maskavas "Spartak" rindām. Klubā viņš spēlēja līdz pat 1996.—97. sezonas vidum, kad pārcēlās uz Ziemeļameriku. Jau 1997.—98. sezonā Daņiils debitēja NHL, aizvadot 25 spēles Toronto "Maple Leafs" rindās. 2001. gada vasarā Markovs tika aizmainīts uz Fīniksas "Coyotes" vienību, tās sastāvā aizvadot nākamās divas sezonas. 2003.—04. sezonu Markovs uzsāka Karolīnas "Hurricanes" rindās, taču sezonas gaitā tika aizmainīts uz Filadelfijas "Flyers". 2004.—05. NHL sezonas lokauta laikā Markovs spēlēja Čehovas "Vitjaz" rindās Krievijas Superlīgā, taču tad atgriezās NHL, pievienojoties Našvilas "Predators" rindām. 2006.—07. sezonu Markovs aizvadīja Detroitas "Red Wings", taču tad atgriezās Eiropā. Kopumā NHL Markovs aizvadīja 538 spēles, tajās gūstot 147 rezultativitātes punktus. 2007. gada vasarā Markovs pievienojās Maskavas "Dinamo" vienībai, tās sastāvā aizvadot nākamās trīs sezonas. 2010.—11. sezonu Markovs uzsāka Čehovas "Vitjaz", taču sezonas gaitā pievienojās Sanktpēterburgas SKA. Tiesa, 2011. gada vasarā Daņiils atgriezās Čehovā. Turpmākajās sezonās Markovs īslaicīgi spēlēja arī Magņitogorskas "Metallurg" un Maskavas CSKA sastāvā, līdz 2013. gada novembrī no CSKA rindām tika atbrīvots, tādējādi noslēdzot profesionāļa karjeru. Krievijas izlases rindās Markovs spēlējis 2002. un 2006. gada olimpisko spēļu turnīros, 2002. gadā izcīnot bronzas medaļas, kā arī 1998. un 2008. gada Pasaules čempionātos, 2008. gadā kopā ar izlasi izcīnot čempionu titulu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)