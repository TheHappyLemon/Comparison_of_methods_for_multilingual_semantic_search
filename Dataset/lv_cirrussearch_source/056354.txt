Rui Hačimura (japāņu: 八村 塁‎; dzimis 1998. gada 8. februārī Tojamā) ir Japānas basketbolists, spēlē vieglā uzbrucēja pozīcijā, Japānas basketbola izlases dalībnieks. 2023. gadā pārstāv Nacionālās basketbola asociācijas (NBA) klubu Losandželosas "Lakers", bet visu līdšinējo karjeru spēlējis Vašingtonas "Wizards". R. Hačimura ir dzimis etniski jauktā ģimenē: viņa māte ir japāniete, bet tēvs cēlies no Āfrikas valsts Beninas. Vidusskolā mācījies Japānā, kur spēlējis arī basketbolu, kļūdams par divkārtēju nacionālās vidusskolu līgas čempionu. Pēc vidusskolas nonācis Gonzaga Universitātes komandā "Bulldogs", aizvadījis NCAA čempionātā trīs sezonas, kļūdams par piekto Japānas spēlētāju pirmajā divīzijā. 2019. gada NBA draftā izraudzīts ar 9. numuru, otro augstāko starp ārvalstu spēlētājiem, R. Hačimuru izvēlējās Vašingtonas "Wizards". Viņš kļuva par otro NBA draftā izvēlēto Japānas spēlētāju pēc 2,34 m garā Jasutakas Okajamas, ko draftēja 1981. gadā. Debijas sezonā R. Hačimura tika iekļauts NBA debitantu otrajā simboliskajā izlasē, kā arī abās pirmajās sezonās izraudzīts par Uzlecošo Zvaigžņu spēles dalībnieku (2021. gada NBA Visu Zvaigžņu spēles nedēļas nogales ietvaros pati spēle gan nenotika Covid-19 pandēmijas dēļ). 2022. gada nogalē uzvarētā spēlē pret Fīniksas "Suns" (127—102) R. Hačimura atkārtoija savu karjeras rezultativitātes rekordu — 30 punkti. 2023. gada janvārī, pēc tam, kad spēlētājs un klubs nevienojās par jaunu līgumu, viņš tika aizmainīts uz Losandželosas "Lakers" pret Kendriku Nannu un trīs nākotnes otrās kārtas drafta izvēlēm. Spēlējis dažāda vecuma Japānas jaunatnes izlasēs, kopā ar U16 izlasi ieguvis bronzas medaļu Āzijas čempionātā (2013). Bija rezultatīvākais spēlētājs 2014. gada U17 Pasaules čempionātā (22,6 punkti vidēji spēlē), kurā Japāna ieņēma 14. vietu. 2019. gadā debitējis Japānas pieaugušo izlasē. Tās sastāvā piedalījies 2020. gada vasaras olimpiskajās spēlēs, kas notika 2021. gadā Tokijā. The education of Gonzaga's Rui Hachimura ESPN «Lakers send Nunn, picks to Wiz for Hachimura». ESPN.com (angļu). 2023-01-23. Skatīts: 2023-01-24. Rui HACHIMURA 2014 FIBA U17 World Championship for Men Vikikrātuvē par šo tēmu ir pieejami multivides faili. Skatīt: Rui Hačimura. Olympedia profils (angliski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)