Miko Koskinens (somu: Mikko Koskinens; 1988. gada 18. jūlijā) ir somu hokejists, vārtsargs. Pašlaik (2022) Koskinens spēlē Šveices hokeja līgas kluba HC Lugano rindās. Profesionāļa karjeru Koskinens uzsāka 2007.—08. gada sezonā, kad aizvadīja savu debijas spēli SM līgas kluba Espo "Blues" sastāvā. Jau nākamajā sezonā jaunais hokejists dalīja spēles laiku "Blues" vārtos ar austriešu vārtsargu Berndu Brikleru. 2009.—10. gada sezonā Koskinens pārcēlās uz Ziemeļameriku, sezonu aizvadot starp Amerikas hokeja līgas klubu Bridžportas "Sound Tigers" un ECHL vienību Jūtas "Grizzlies", lai gan lielāko daļu sezonas viņš izlaida traumas dēļ. 2010.—11. gada sezonā Koskinens aizvadīja četras spēles NHL vienības Ņujorkas "Islanders" sastāvā. Savu debiju NHL viņš piedzīvoja 2011. gada 8. februārī. Lai gan arī 2011.—12. gada sezonu Koskinens vēl iesāka "Sound Tigers" rindās, jau novembrī viņš atgriezās Somijā, pievienojoties Kuopio "KalPa" vienībai, tās sastāvā aizvadot nākamās divas sezonas. 2013.—14. gada sezonu viņš iesāka ar divām Espo "Blues" sastāvā aizvadītām spēlēm, taču tad noslēdza līgumu ar KHL klubu Novosibirskas "Sibirj". "Sibir" sastāvā Koksinens spēlēja līdz 2014.—15. gada KHL sezonas vidum, kad tika aizmainīts uz Sanktpēterburgas SKA. Novembrī, vēl spēlējot "Sibir" sastāvā, Koskinens tika atzīts par līgas mēneša labāko vārtsargu. Sezonas noslēgumā Koskinens kopā ar SKA izcīnīja Gagarina kausu. Pēc 2021.—2022. gada NHL sezonas beigām, kad viņam beidzās līgums ar Edmontonas "Oilers", 13. jūnijā Koskinens parakstīja divu gadu līgumu ar Šveices hokeja līgas klubu HC Lugano. Somijas hokeja izlases rindās izcīnījis sudraba medaļas 2014. un 2016. gada Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski) KHL profils (angliski) https://www.sportsnet.ca/nhl/article/oilers-koskinen-signs-two-year-contract-in-switzerland/