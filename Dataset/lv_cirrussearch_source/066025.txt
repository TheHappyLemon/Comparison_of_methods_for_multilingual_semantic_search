Braiens Renoldss (Brian Reynolds, dzimis 1967. gadā) ir amerikāņu datorspēļu dizainieris, kura vārds saistīts ar tādiem datorspēļu uzņēmumiem kā MicroProse un Firaxis Games. Nodibinājis savu datorspēļu uzņēmumu Big Huge Games. Vadījis tādu ievērojamu datorspēļu izstrādi kā Civilization II, Sid Meier's Alpha Centauri un Rise of Nations. Braiens Renoldss savu karjeru uzsāka 1991. gadā, kad uzņēmumā MicroProse ieņēma vadošā programmētāja amatu, izstrādājot tādas piedzīvojumu spēles kā Rex Nebular (1992), Return of the Phantom (1993) un Dragonsphere (1993). Viņu vienmēr bija piesaistījušas stratēģijas, tāpēc, kad piedzīvojumu spēļu popularitāte kritās, sadarbībā ar Sidu Maijeru tapa Sid Meier's Colonization (1994). Sid Meier's Colonization panākumi palīdzēja Braienam Renoldsam pakāpties augstāk un kļūt par veiksmīgās Civilization II (1996) galveno dizaineri. Civilization II datorspēļu nozarē Braiena vārdu padarīja atpazīstamu un viņš kļuva par Firaxis Games līdzdibinātāju. Šeit viņš deva savu ieguldījumu Sid Meier's Gettysburg (1997) izstrādē un radīja savu otro vislabāk pārdoto datorspēli Alpha Centauri (1998). 2000.gadā viņš pameta Firaxis Games un nodibināja savu kompāniju — Big Huge Games. B.Renoldss ir Big Huge Games prezidents. Viņš nodarbojas ar datorspēļu koncepciju un prototipu izstrādi. Līdz šim lielākais viņa uzņēmuma panākums ir Rise of Nations (2003). Produkti, kuru izstrādē Braiens Renoldss ir ieguldījis savu darbu: Age of Empires III: The Asian Dynasties (2007) Rise of Nations: Rise of Legends (2006) Rise of Nations: Thrones & Patriots (2004) Rise of Nations (2003) Civilization II: Multiplayer Gold Edition (1999) Sid Meier's Alien Crossfire (1999) Sid Meier's Alpha Centauri (1999) Sid Meier's Gettysburg! (1997) Sid Meier's Civilization II (1996) Sid Meier's CivNet (1995) Dragonsphere (1994) Sid Meier's Colonization (1994) F-15 Strike Eagle III (1993) Return of the Phantom (1993) Rex Nebular and the Cosmic Gender Bender (1992) Renoldss Mobygames.com vietnē (angliski)