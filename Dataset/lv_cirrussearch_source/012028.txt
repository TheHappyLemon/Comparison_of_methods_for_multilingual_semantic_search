Samnera Velsa deklarācija (angļu: Welles Declaration) ir ASV Valsts sekretāra vietnieka Samnera Velsa parakstīts oficiāls paziņojums, kas skaidri paziņoja Padomju Savienībai un pārējām valstīm, ka ASV neatzīst Latvijas, Lietuvas un Igaunijas aneksiju un inkorporāciju. ASV savu pozīciju balstīja uz 1932. gadā formulēto Stimsona doktrīnu, kas paredzēja neatzīt citas valsts teritorijas sagrābšanu, ja tā īstenota ar spēku vai draudu palīdzību. Līdz ar to arī pēc 1940. gada jūlija ASV turpināja darboties visu triju Baltijas valstu diplomātiskās un konsulārās pārstāvniecības. Pēc Baltijas valstu sūtņu protestiem ASV iesaldēja Baltijas valstu zeltu ASV bankās. Neilgi pirms okupācijas 1940. gada 17. maijā Latvijas valdība pieņēma lēmumu par ārkārtas pilnvaru piešķiršanu sūtnim Kārlim Zariņam Londonā. 1940. gada jūnijā par viņa aizvietotāju tika iecelts Latvijas sūtnis ASV Alfrēds Bīlmanis. Izmantojot savus labos sakarus ASV politiskajā presē un žurnālos, viņš 1940. gada 21. jūlijā iesniedza protesta notu ASV valdībai pret komunistu "leļļu Saeimas" lēmumu pasludināt Latviju par Padomju Savienības republiku. Kā atbildi viņš saņēma ASV ārlietu departamenta 26. jūlija paziņojumu, ka ASV neatzīst Latvijas valsts iznīcināšanu un turpinās tāpat kā agrāk atzīt Latviju de facto un de jure, kas ievadīja Rietumu valstu 50 gadus ilgo Baltijas inkorporācijas neatzīšanas politiku. Uzticību S. Velsa pasludinātās deklarācijas principiem ASV apliecināja neilgi pēc deklarācijas pieņemšanas 1940. gada 7. un 15. augustā. Kad PSRS vēstnieks ASV Konstantīns Umanskis pieprasīja triju Baltijas valstu diplomātisko pārstāvniecību slēgšanu un šo valstu īpašumu atdošanu Padomju Savienībai, viņam tika izskaidrota ASV noliedzošā pozīcija. 4. septembrī ASV brīdināja arī Lielbritāniju, aicinot neatzīt Padomju Savienības soļus attiecībā pret Latviju, Lietuvu un Igauniju. Atzīmējot deklarācijas 70. gadadienu, ASV valsts sekretāre Hilarija Klintone norādīja, ka: šis dokuments ir bijis nozīmīgs ne vien okupācijas brīdī, nosodot to, bet arī 50 gadu garumā, kad Baltijas valstis bija piespiedu kārtā iekļautas PSRS. Šis dokuments visu pēckara posmu bija liecība un atgādinājums pasaulei par okupācijas faktu un aicinājums neatzīt Baltijas valstu okupāciju un atbalstīt šo valstu trimdā esošo diplomātu darbību visus šos gadus. — Hilarija Klintone, Sumnera Velsa deklarācijas 70 gadi, Laikraksts "Latvietis" 29.06.2010. "Pēdējo dienu laikā viens no trīs mazo Baltijas valstu - Igaunijas, Latvijas un Lietuvas - varenākajiem kaimiņiem strauji tuvojas mērķim pa aplinku ceļiem, kurus tas ir izvēlējies, lai iznīcinātu šo valstu politisko un teritoriālo integritāti. Kopš tās dienas, kad šo republiku tautas pirmo reizi ieguva savu patstāvību un demokrātisku valsts iekārtu, Savienoto Valstu tauta ar dziļu un simpātisku interesi ir sekojusi to patstāvības apbrīnojamajam progresam. Visai pasaulei zināma mūsu valdības politika. Savienoto Valstu tauta nosoda katru vardarbību, vienalga, vai to īsteno, lietojot varu vai varas lietošanas draudus. Tāpat tā nosoda jebkādu kādas valsts, lai cik spēcīga arī tā būtu, iejaukšanos otras suverēnas valsts, lai cik vāja tā būtu, iekšējās lietās." «Antonijs Zunda. Zem politisko lielvaru riteņiem.». Arhivēts no oriģināla, laiks: 2010. gada 19. janvārī. Skatīts: 2012. gada 23. janvārī.