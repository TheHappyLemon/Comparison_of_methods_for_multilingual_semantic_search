Ilgas muižas (vācu: Ilgen) kungu māja atrodas Augšdaugavas novada Skrudalienas pagasta Ilgā, netālu no Baltkrievijas robežas. Līdz 1920. gada agrārajai reformai tā kalpoja kā medību pils. Bijusī muižas ēka mūsdienās pieder Daugavpils Universitātei. Blakus esošajā parkā aug dižozoli 4,2 m un 4,5 m apkārtmērā. Ilgas muižas kungu māja celta historisma stilā 1890. gados (arhitekts Vilhelms Neimanis). Pirmā pasaules kara laikā pils postīta, bet nav nodedzināta. Starpkaru laikā tā bija Silenes pagasta teritorijā. Samērā labi uzturētājā ēkā tagad saimnieko Daugavpils Universitātes Studiju un pētniecības bāze "Ilgas". Bijusī muižas ēka atrodas dabas parkā “Silene”, kas dibināts 1977. gadā un tā teritorijā ir 24 ezeri un vairāki nelieli purvi. 1999. gadā tam piešķīra Valsts nozīmes dabas lieguma statusu, bet 2005. gadā liegums tika iekļauts Eiropas nozīmes aizsargājamo teritoriju "Natura 2000" sarakstā. Dabas liegumā “Ilgas” sastopami reti dzīvnieki — meža susurs (Dryomis nitedula), dīķa naktssikspārnis (Myotis dasycneme) un meža sicista (Sicista betulina). Šeit ir konstatētas deviņas abinieku un piecas rāpuļu sugas, no kurām Eiropas nozīmes aizsargājamās sugas ir sarkanvēdera ugunskrupis (Bombina bombina), lielais tritons (Triturus cristatus) un purva bruņurupucis (Emys orbicularis), viena Eiropas nozīmes aizsargājama augu suga — spilvainais ancītis (Agrimonia pilosa) un deviņas Eiropas nozīmes aizsargājamās putnu sugas. «Ilgas muiža, Ilgas muižas medību pils». Arhivēts no oriģināla, laiks: 2013. gada 2. decembrī. Skatīts: 2011. gada 17. novembrī. «Dabas lieguma “Ilgas” dabas aizsardzības plāns (2008.-2023. gadam)». Arhivēts no oriģināla, laiks: 2016. gada 5. martā. Skatīts: 2011. gada 17. novembrī. Koordinātas: 55°41′28″N 26°47′01″E﻿ / ﻿55.69111°N 26.78361°E﻿ / 55.69111; 26.78361