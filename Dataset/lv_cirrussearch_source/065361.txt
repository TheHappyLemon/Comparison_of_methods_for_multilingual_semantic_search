Buru (indonēziešu: Pulau Buru) ir sala Indonēzijā, Moluku salu arhipelāgā. Administratīvi ietilpst Moluku provincē, dalās divos apriņķos. Lielākā apdzīvotā vieta ir Namlea salas ziemeļaustrumos. Sala izvietojusies Indonēzijas austrumdaļā. Ziemeļos to apskalo Seramas jūra, dienvidos — Bandas jūra; austrumos Manipas šaurums to šķir no Seramas salas. Sala vulkāniskas izcelsmes, reljefs kalnains, augstākā virsotne ir Kapalatmadas vulkāns (2426 m vjl) salas rietumos. Salā valda tropiskais klimats. Ainavā dominē tropiskie lietusmeži. Vēsturiski Buru atradusies Ternates sultanāta ietekmē. 17. gadsimtā salu ieņēma Nīderlande un ierīkoja plašas krustnagliņu plantācijas. Kajeli līča krastā nodibināja apmetni (mūsdienu Namleas pilsēta), uz kurieni piespiedu kārtā pārvietoja salas iedzīvotājus darbam plantācijās. Pēc Indonēzijas Republikas nodibināšanās sala iekļāvās tās sastāvā. 1960.—1970. gados sala tika izmantota kā režīma pretinieku izsūtījuma vieta. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 134. lpp. Vikikrātuvē par šo tēmu ir pieejami multivides faili. Skatīt: Buru. Encyclopædia Britannica raksts (angliski)