Šis raksts ir par pilsētu Japānā. Par japāņu futbolistu skatīt rakstu Kadzuhiko Čiba. Čiba (japāņu: 千葉市, Chiba-shi) ir pilsēta Japānā, Kanto reģionā, Čibas prefektūras administratīvais centrs. 2019. gadā pilsētā dzīvoja 980 tūkstoši iedzīvotāju. Čiba ir daļa no Tokijas aglomerācijas. Pilsēta atrodas Honsju salas centrālās daļas austrumu piekrastē, Tokijas līča austrumu krastā Boso pussalā. Tai ir osta. Čibas nosaukumu japāņu valodā veido divas kandži zīmes. Pirmā zīme 千 nozīmē ‘tūkstotis’, bet otrā zīme 葉 nozīmē ‘lapas’. Burtiskā tulkojumā pilsētas nosaukums ir ‘Tūkstotis lapu’. Čibā atrodas cietoksnis, kuru no 12. līdz 15. gadsimtam kontrolēja Čibu daimjo (aristokrātu dzimta). Edo periodā (1603–1867) tā bija vairāku nozīmīgu pasta ceļu stacija. 19. gadsimta beigās tika izveidota dzelzceļa līnija, kas Čibu savienoja ar Tokiju, līdz ar to pilsēta strauji auga. Otrā pasaules kara laikā (1945. gada 10. jūnijā un 7. jūlijā) aptuveni 70% no pilsētas iznīcināja Sabiedroto veiktā bombardēšana. Pēc Otrā pasaules kara pilsēta atdzima no jauna, strauji attīstoties rūpniecības nozarēm. Tika izveidotas tērauda rūpnīcas, uzceltas elektrostacijas, kā arī lieli kompleksi, kuros ražoja dažādas ķīmiskas vielas. Attīstīta arī tekstilrūpniecība, papīra ražošana un plastmasu ražošana. Pilsētas osta ir viena no noslogotākajām Japānā. 1949. gadā medicīnas skolas vietā dibināta Čibas Universitāte. Pārbūvēts cietoksnis atrodas Čibas centrā. Pilsētā ir arī 8. gadsimtā celts budistu templis. Kopš 1992. gada Čiba ir ar valdības rīkojumu noteikta pilsēta. Čibā nav starptautisko lidostu; tuvākās ir Tokijas starptautiskā lidosta un Naritas starptautiskā lidosta. Čiba atrodas Kanto līdzenumā, Honsju salas centrālās daļas austrumu piekrastē. Čibā valda mitrs subtropu klimats. Vasaras ir ļoti karstas, bet ziemas ir vēsas. Gada vidējā gaisa temperatūra ir +15,7 °C. Janvārī vidējā temperatūra ir +5,7 °C, bet jūlijā tā ir +25,0 °C. Gada nokrišņu daudzums ir gandrīz 1400 mm. No marta līdz novembra ir salīdzinoši daudz nokrišņu. Nokrišņi mazāk ir decembrī, janvārī un februārī. Administratīvi sīkāk Čiba dalās sešās apkaimēs (区, ku). Tās ir Čuo, Hanamigava, Inage, Midori, Mihama un Vakaba. Nozīmīgākie profesionālie sporta klubi ir beisbola komanda Chiba Rotte Marīnzu un futbola komanda Jefu Yunaiteddo Chiba. Tiek plānots, ka 2020. gada vasaras olimpisko spēļu cīņas sporta, paukošanās un tekvondo sacensības norisināsies Čibā. «千葉県毎月常住人口調査／千葉県». «Chiba Name Meaning & Chiba Family History» (angļu). Ancestry.com. Skatīts: 2019. gada 3. novembrī. Louis-Frédéric. Japan Encyclopedia. Harvard University Press, 2002. 109. lpp. ISBN 9780674017535. Vikikrātuvē par šo tēmu ir pieejami multivides faili. Skatīt: Čiba. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)