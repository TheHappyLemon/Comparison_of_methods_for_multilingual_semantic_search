Gijoms Amontons (franču: Guillaume Amontons) bija franču fiziķis un mehāniķis, Francijas Zinātņu akadēmijas loceklis, viens no triboloģijas aizsācējiem. G. Amontons piedzimis 1663. gada 31. augustā Parīzē, tēvs bija jurists no Normandijas. Kurluma dēļ viņš nestudēja universitātē un apguva matemātiku un dabaszinātnes patstāvīgi. Tāpat viņš apguva zīmēšanu, mērniecību, arhitektūru. Nomiris 1705. gada 11. oktobrī Parīzē. G. Amontons uzlabojis ierīces galvenokārt to izmantošanai uz kuģiem jūrās: mērinstrumentus — barometru, higrometru, termometru, klepsidru —, optisko telegrāfu. Starp viņa sasniegumiem termodinamikā ir temperatūras un spiediena savstarpējās atkarības pētīšana gāzēs, kas bija pamats vēlākajai gāzu likumu (skatīt sadaļu "Gāzu likumi" rakstā "Termodinamika") formulēšanai. No saviem pētījumiem Amontons secināja, ka, temperatūrai pazeminoties līdz noteiktai skaitliskai vērtībai, spiediens pilnībā izzudīs, tas ir, viņš nonāca pie absolūtās nulles jēdziena. Pēc viņa novērtējuma, šī vērtība varētu būt −240°C. Amontons izgudrojis karstā gaisa dzinēju ("uguns dzirnavas"). 1699. gadā Amontons publicēja uz saviem pētījumiem balstītus berzes likumus, kurus apstiprināja Šarls Kulons 1781. gadā. Francijas Zinātņu akadēmijas loceklis (1690) Amontons (Mēness krāteris) nosaukts par godu G. Amontonam