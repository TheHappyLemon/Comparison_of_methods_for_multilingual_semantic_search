Svalbāras Longjēres lidosta (norvēģu: Svalbard lufthavn, Longyear) ir starptautiska lidosta Norvēģijas teritorijā Svalbārā. Izvietojusies arhipelāga lielākās salas Špicbergenas vidusdaļā, 3 km uz ziemeļaustrumiem no Longjērbīenes Hotelneseta ragā. Vistālāk ziemeļos izvietotā lidosta ar regulāru pasažieru satiksmi. Lidosta pieder Norvēģijas valsts uzņēmumam Avinor. Pirmo lidlauku Svalbārā 2. pasaules kara laikā ierīkoja Vācijas Luftwaffe Adventdālenē austrumos no Longjērbīenes. Pēc kara lidlauks vairs netika izmantots līdz 1959. gadam, kad tas tika atjaunots nopietni saslimuša cilvēka transportēšanai uz Norvēģiju. Šis un vēlākie pasta lidojumi no Adventdālenes lidlauka tika veikti ar mazizmēra Catalina lidmašīnu. Lidlauks tika paplašināts, lai varētu uzņemt Douglas DC-4 lidmašīnas, vēlāk arī citus lidaparātus. Lidlauku varēja izmantot tikai dienas gaismā un laikā, kad zeme sasalusi. Jaunas pastāvīgas lidostas būvniecība tika uzsākta 1973. gadā Hotelneseta ragā. 2484 m garais skrejceļš ir izbūvēts mūžīgajā sasalumā, to izolējot no grunts. Apmēram trešdaļa skrejceļa izbūvēta ierakumā, divas trešdaļas — uz uzbēruma. Lidostai ir pasažieru terminālis, tornis un apkalpošanas angārs. 1996. gada 29. augustā, veicot pieeju lidostai, kalnā ietriecās kompānijas Vnukovo Airlines Tu-154 pasažieru lidmašīna no Maskavas. Visi 141 pasažieris un apkalpes locekļi gāja bojā; tā ir smagākā aviokatastrofa Norvēģijas vēsturē. No Longjēres lidostas tiek veikti divi regulārie lidojumi dienā — uz Oslo un Trumsi, ko izpilda SAS. Sezonālie čarterlidojumi tiek veikti uz Parīzi. Kompānija Lufttransport izpilda vietējos lidojumus uz Nīolesunnu un Sveagruvu. Lidlaukā bāzējas arī Svalbāras gubernatora un Arktikugol helikopteri. ABOUT SVALBARD AIRPORT Aviation Safety Network