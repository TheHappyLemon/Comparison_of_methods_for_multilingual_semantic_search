Valids Ragragi (berberu: ⵡⴰⵍⵉⴷ ⵔⴰⴳⵔⴰⴳⵉ; arābu: وليد الركراكي; dzimis 1975. gada 23. septembrī) ir marokāņu futbola treneris un bijušais futbolists. Spēlējis aizsarga pozīcijā, bijis Marokas futbola izlases dalībnieks. Kopš 2022. gada augusta ir Marokas izlases galvenais treneris. Dzimis Francijā. Spēlētāja karjeru sāka Parīzes "Racing" sastāvā, kas tolaik spēlēja amatieru līmenī. 1999. gadā pievienojās Francijas 2. līgas (Ligue 2) klubam Toulouse FC. Sezonu komanda pabeidza 3. vietā un tika paaugstināta uz Ligue 1. 2000.—2001. gada sezonā Regragī aizvadīja 16 spēles Ligue 1 un guva vienus vārtus. Komanda izkrita atpakaļ uz 2. līgu. 2001. gada novembrī pārgāja uz citu Ligue 2 klubu AC Ajaccio. 2001.—2002. gada sezonā uzvarēja līgā un nākamās divas sezonas Regragī šī kluba sastāvā spēlēja Ligue 1. Turpinājumā pārstāvēja Spānijas klubu Santanderas "Racing". Tajā aizvadīja divas sezonas un izgāja laukumā 26 La Liga spēlēs. Pēc tam atgriezās Francijā un spēleja klubos Dijon un Grenoble. Karjeras noslēgumā spēlēja amatieru komandā Fleury-Mérogis. Marokas izlasē pirmo spēli aizvadīja 2001. gada 28. janvārī pret Ēģipti. Izlases sastāvā divas reizes piedalījies Āfrikas Nāciju kausā. 2004. gadā spēlēja finālā, kurā Maroka piekāpās Tunisijai. Ragragi tika iekļauts čempionāta simboliskajā izlasē. Piedalījās arī 2006. gada Āfrikas Nāciju kausā, bet tajā komanda neizkļuva no grupas. Kopumā izlases rindās aizvadījis 45 spēles. Pēc spēlētāja karjeras beigām sāka trenēt jauniešu komandas. 2012. gadā kļuva par Marokas izlases trenera asistentu. Kad 2013. gada oktobrī galvenais treneris Rašīds Tausī tika atbrīvots no amata, līgums tika pārtraukts arī ar Ragragi. 2014. gada maijā kļuva par Rabātas FUS galveno treneri. 2014. gadā izcīnīja Marokas troņa kausu. 2016. gadā kļuva par Marokas augstākās futbola līgas Botola čempionu. 2020. gada janvārī nolēma karjeru turpināt Kataras klubā Al-Duhail. 2020. gadā viņa vadībā komanda izcīnīja Kataras čempionu titulu. Bet tā paša gada oktobrī pēc izstāšanās no AFC Čempionu līgas Regragī atstāja amatu. 2021. gada augustā tika iecelts par Marokas kluba Wydad AC galveno treneri. 2021.—2022. gada sezonā uzvarēja gan Marokas līgā Botola, gan CAF Čempionu līgā. 2022. gada 31. augustā tika apstiprināts par Marokas izlases galveno treneri, stājoties amatā atbrīvotā Vahida Halilhodžiča vietā. Ajaccio Ligue 2: 2001—02 Marokas izlase Āfrikas Nāciju kausa vicečempions: 2004 Fath Union Sport Botola: 2015—16 Marokas troņa kauss: 2013—14 Al-Duhail Kataras līga: 2019—20 Wydad AC Botola: 2021—22 CAF Čempionu līga: 2021—22 «L'équipe type de la CAN». rfi.fr (franču). 2004. gada 15. februārī. Skatīts: 2022. gada 9. novembrī. «Appearances for Morocco National Team» (angļu). RSSSF. Skatīts: 2022. gada 9. novembrī. «Morocco appoint Walid Regragui as head coach». espn.com (angļu). 2022. gada 1. septembrī. Skatīts: 2022. gada 9. novembrī. Vikikrātuvē par šo tēmu ir pieejami multivides faili. Skatīt: Valids Ragragi. National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) FBref spēlētāja profils (angliski)