1981. gada Pasaules sieviešu šaha čempionāts sastāvēja no vairākiem posmiem — zonālie turnīri, starpzonu turnīri, pretendentu mači un mačs par pasaules čempiones nosaukumu. Šajā ciklā pasaules čempione Maija Čiburdanidze sekmīgi aizstāvēja savu titulu pret pretendentu maču uzvarētāju Nanu Aleksandriju, maču par pasaules čempiones nosaukumu spēlējot neizšķirti 8:8. Līdzīgi kā iepriekšējā, arī šajā čempionātā notika divi starpzonu turnīri. Pirmais norisinājās Riodežaneiro 1979. gada septembrī, otrais — Alicantē 1979. gada oktobrī, tajos piedalījās labākās spēlētājas no katras FIDE zonas, kopumā 35 dalībnieces. Rio turnīrā spēlēja 17, Alikantes turnīrā 18 šahistes. No katra turnīra tiesības spēlēt pretendentu mačos ieguva triju pirmo vietu ieguvējas. Joseliani pārliecinoši uzvarēja Rio, par vairākiem punktiem apsteidzot Petroniču un Aleksandriju. Alikantē Lemačko un Akmilovska dalīja pirmo vietu, par pusotru punktu apsteidzot Gurieli. Mačiem kvalificējās astoņas spēlētājas — pa trīs spēlētājām no katra starpzonu turnīra, pasaules eksčempione Nona Gaprindašvili un iepriekšējo pretendentu maču fināliste Alla Kušnira. Pēdējā no dalības pretendentu mačos atteicās un uz vakanto vietu tika izspēlēts mačs starp ceturtās vietas ieguvējām starpzonu turnīros Martu Litinsku un Gīzelu Fīšdiku. Šo maču, kas notika Austrijas pilsētā Bāzelē, ar 4½ : 3½ uzvarēja Litinska un ieguva tiesības spēlēt pretendentu mačos. Pretendentu mačus izspēlēja pēc izslēgšanas sistēmas. Pusfināla mača Joseliani — Gaprindašvili pamatposms beidzās neizšķirti 5 : 5, pie kam Joseliani ar melnajiem bija uzvarējusi divas partijas, bet Gaprindašvili tikai vienu. Tādēļ, lai iekļūtu finālā Gaprindašvili vajadzēja uzvarēt papildpartijās, jo Joseliani iegūtais pārsvars ar melnajiem nodrošināja viņai iekļūšanu finālā gadījumā, ja papildpartiju pāri nedotu iespēju noskaidrot uzvarētāju. Pirmās divas papildpartijas beidzās neizšķirti. Nākamās divās (pēdējās) Gaprindašvili bija tuvu uzvarai, tomēr pieļāva kļūdas, kas deva Joseliani iespēju izglābties. Līdz ar to visas četras papildpartijas beidzās neizšķirti, bet tas nodrošināja Joseliani vietu finālā. Tur viņa zaudēja Aleksandrijai, kura kopš 1975. gada otru reizi ieguva tiesības cīnīties par pasaules čempiones titulu. Pasaules čempiones M. Čiburdanidzes un pretendentes N. Aleksandrijas mačs notika no 1981. gada 7. septembra līdz 30. oktobrim Boržomi un Tbilisi. Mača galvenā tiesnesis bija Miroslavs Filips. Dalībnieču sekundanti: Aleksandrijai — M. Dvoreckis, D. Džanojevs un V. Gavrikovs; Čiburdanidzei — V. Ohotņiks, A. Veingolds un I. Polovodins. Mačā pirmā puse ritēja ar Čiburdanidzes pārsvaru. Pēc 9. partijas rezultāts bija 5½ : 3½ viņas labā. Mača otrajā daļā Aleksandrija zaudēto atguva un mačs noslēdzās neizšķirti ar rezultātu 8 : 8 (+4 −4 =8). Шахматы: Энциклопедический словарь / Гл. ред. А.Е. Карпов. Москва : Советская энциклопедия. 1990. 474. lpp. ISBN 5-85 270-005-3. (krieviski) «World Chess Championship (women) : 1979 Rio de Janeiro Interzonal Tournament». Mark-weeks.com. Skatīts: 2018-09-12. «World Chess Championship (women) : 1979 Alicante Interzonal Tournament». Mark-weeks.com. Skatīts: 2018-09-12. Ļitinska, M.. "Viss ir labs, kas labi ...". Šahs (15/1980): 3.—4. lpp. Džanojevs, Davids. "Uzvarai pietiekamais neizšķirts". Šahs (2/1981): 1.—2. lpp. Шахматы: Энциклопедический словарь / Гл. ред. А.Е. Карпов. Москва : Советская энциклопедия. 1990. 566. lpp. ISBN 5-85 270-005-3. (krieviski) «World Chess Championship (women) : 1981 Chiburdanidze - Alexandria». Mark-weeks.com. Skatīts: 2018-09-12. Džanojevs, Davids. "Pieredze, zināšanas, raksturs". Šahs (12/1980): 1.—2. lpp. Aleksandrija, Nana. "Kislovodskas atklātne". Šahs (13/1980): 2.—3. lpp. Džanojevs, Davids. "Visjaunākā turpina cīņu". Šahs (15/1980): 1.—2. lpp. Ļitinska, Marta. "Baltie sāk un uzvar ...melnie". Šahs (19/1980): 1.—2. lpp.. Aleksandrija, Nana. "Plašāku soli, maestro!". Šahs (3/1981): 6.—7. lpp. Aleksandrija, Nana. "Mans otrais mēģinājums". Šahs (4/1982): 2.—5. lpp. Aleksandrija, Nana. "Mans otrais mēģinājums (nobeigums)". Šahs (5/1982): 4.—6. lpp.