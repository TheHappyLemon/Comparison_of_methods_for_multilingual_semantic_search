UEFA (angļu: Union of European Football Associations) jeb Eiropas Futbola asociāciju savienība ir Eiropas futbola administratīvais un kontroles orgāns. Tā pārstāv Eiropas nacionālās futbola federācijas, rīko izlašu un klubu turnīrus, kontrolējot naudas balvas, noteikumus un plašsaziņas līdzekļu tiesības uz šiem turnīriem. Tā ir viena no sešām FIFA kontinentālajām federācijām. UEFA tika nodibināta 1954. gada 15. jūnijā Bāzelē, Šveicē, pēc Francijas, Itālijas un Beļģijas futbola federāciju sarunām. Līdz 1959. gadam organizācijas galvenā mītne atradās Parīzē, tad tā tika pārvietota uz Berni. Kopš 1995. gada galvenā mītne atrodas Šveices pilsētā Nionā. Sākotnēji to veidoja 25 futbola federācijas, nu to skaits ir 55. No visām konfederācijām UEFA ir pati bagātākā un ietekmīgākā. Gandrīz visi pasaules labākie futbolisti spēlē Eiropas klubos (Anglijā, Itālijā, Spānijā, Vācijā), jo šeit atrodas pasaules bagātākie klubi, kas piedāvā vislielākās algas. UEFA spēlē daudzas pasaules elites izlases. Augstākais UEFA kontroles orgāns ir kongress, kas tiek sasaukts katru gadu. Tajā piedalās pārstāvji no visām dalībvalstīm. Augstākā izpildinstitūcija ir UEFA izpildkomiteja, ko ievēl kongress. Tās sastāvā ietilpst UEFA prezidents un 16 locekļi. Prezidenta un izpildkomitejas locekļu darbības termiņš ir 4 gadi. Pirmais UEFA prezidents bija Ebe Švarcs. Pašreizējais prezidents ir slovēnis Aleksanders Čeferins, kas tika ievelēts 2016. gada septembrī. Galvenais vīriešu izlašu turnīrs ir Eiropas čempionāts, kas norisinās kopš 1958. gada. Tā pirmais finālturnīrs notika 1960. gadā, un līdz 1964. gadam tas bija pazīstams kā Eiropas Nāciju kauss. 2018. gadā pirmoreiz notiks UEFA Nāciju līgas turnīrs. UEFA rīko arī U21, U19 un U17 turnīrus, kuros piedalās vīriešu izlases, kuru spēlētāju vecums nepārsniedz attiecīgi 21, 19 un 17 gadus. Sieviešu izlasēm tiek rīkots Eiropas čempionāts sievietēm, kā arī U19 un U17 Eiropas čempionāti. UEFA rīko arī vairākus klubu turnīrus. Populārākais no tiem ir UEFA Čempionu līga, kurā piedalās nacionālo valstu futbola čempioni (rangā augstāk esošās valstis var pārstāvēt vairāki klubi). Tas tika pirmoreiz rīkots 1955. gadā, bet līdz 1992. gadam tā nosaukums bija Eiropas čempionvienību kauss jeb Eiropas kauss. Otrs svarīgākais turnīrs ir UEFA Eiropas līga (iepriekš UEFA kauss), kurā piedalās nacionālo valstu kausu ieguvēji, kā arī čempionātā augstāk esošās komandas. Tas tiek rīkots kopš 1971. gada. Trešais svarīgākais turnīrs savulaik bija UEFA Kausu ieguvēju kauss, kurā piedalījās nacionālo valstu kausu ieguvēji. Tas tika aizsākts 1960. gadā, bet 1999. gadā tika apvienots ar UEFA kausu. Kopš 1973. gada tiek izspēlēts arī UEFA Superkauss, par kuru sacenšas divas komandas — Čempionu līgas uzvarētāja un UEFA Eiropas līgas kausa uzvarētāja (agrāk Kausu ieguvēju kausa ieguvēja). No 1995. līdz 2008. gadam tika rīkots arī UEFA Intertoto kauss, kurā piedalījās komandas, kas pēc nacionālo čempionātu rezultātiem nekvalificējās UEFA kausa izcīņai. Šajā turnīrā tika izspēlētās trīs papildu vietas UEFA kausam. Turnīrs tika likvidēts, paplašinot UEFA Eiropas līgas kvalifikācijas dalībnieku skaitu. Vēl tiek rīkots UEFA Reģionu kauss amatieru komandām, kā arī UEFA Sieviešu čempionu līga — sieviešu komandām. 2013. gadā tika izveidota UEFA Jaunatnes līga, kurā piedalās Čempionu līgas klubu U19 komandas un 32 valstu jauniešu čempioni. «UEFA – European football’s governing body» (angļu). uefa.org. Arhivēts no oriģināla, laiks: 2014. gada 8. oktobrī. Skatīts: 2017. gada 15. jūnijā. «Member associations» (angļu). uefa.org. Arhivēts no oriģināla, laiks: 2017. gada 21. jūnijā. Skatīts: 2017. gada 15. jūnijā. «About UEFA» (angļu). uefa.org. Arhivēts no oriģināla, laiks: 2017. gada 14. jūnijā. Skatīts: 2017. gada 15. jūnijā. «UEFA Executive Committee» (angļu). uefa.org. Arhivēts no oriģināla, laiks: 2019. gada 7. janvārī. Skatīts: 2017. gada 15. jūnijā. «President» (angļu). uefa.org. Arhivēts no oriģināla, laiks: 2014. gada 1. martā. Skatīts: 2017. gada 15. jūnijā. «Slovēnis Čeferins kļūst par UEFA prezidentu». sportacentrs.com. 2016. gada 14. septembris. Skatīts: 2017. gada 15. jūnijā. «UEFA Youth League - Format & Regulations» (angļu). UEFA.com. Skatīts: 2017. gada 15. jūnijā. Vikikrātuvē par šo tēmu ir pieejami multivides faili. Skatīt: UEFA. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) UEFA oficiālā mājaslapa