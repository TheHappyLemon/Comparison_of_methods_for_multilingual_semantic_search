Fabrīcio Barbaca (itāļu: Fabrizio Barbazza; dzimis 1963. gada 2. aprīlī Moncā, Itālijā) ir Itālijas sacīkšu braucējs, zināms kā Formula 1 pilots. Agrā jaunībā bija pievērsies motokrosam, bet no 1982. gada sāka piedalīties autosacīkstēs, braucot Formula Monza sacīkšu sērijā. Nākamajā gadā pārgāja uz Itālijas Formula 3 čempionātu. 1984. gadā finišēja 6. vietā kopvērtējumā, bet 1985. gadā izcīnīja 4 uzvaras un 3. vietu kopvērtējumā. 1986. gadā viņš devās uz ASV, lai savu sacīkšu karjeru turpinātu tur. Piedalījās American Racing Series sacensībās, izcīnot 4 uzvaras un čempiona titulu savā debijas sezonā. 1987. gadā spēra vienu soli tālāk savas sacīkšu karjeras attīstībā. Viņš sāka piedalīties CART sacīkstēs. Savā debijas sezonā viņš izcīnīja 3. vietu Indianapolisas sacīkstē un sezonas labākā debitanta titulu. 1990.gadā devās atpakaļ uz Eiropu, lai piedalītos Formula 3000 sacensībās, kas pavērtu iespējas startēt Formulā 1. 1991. gadā notika Fabrīcio debija Formula 1 sacensībās, pārstāvot mazo AGS komandu, taču nespēja kvalificēties nevienai sacīkstei. 1993. gadā pievienojās itāļu komandai Minardi, kurā divreiz izcīnīja punktus. Ar to arī viņa sacīkšu braucēja karjera Formulā 1 beidzās. 1995. gadā piedaloties sacīkstēs Road Atlanta trasē cieta smagā avārijā. Viņš guva smagas galvas un krūškurvja traumas, kā arī atradās komas stāvoklī un bija pieslēgts pie mākslīgās elpināšanas iekārtas. Neskatoties uz to, ka viņš pilnībā izveseļojās, viņš nolēma beigt savu sacīkšu braucēja karjeru.