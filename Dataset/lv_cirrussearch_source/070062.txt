Nuevaesiha (filipīniešu: Lalawigan ng Nueva Ecija, angļu: Province of Nueva Ecija, iloku: Probinsia ti Nueva Ecija) ir viena no Filipīnu provincēm valsts ziemeļdaļā, Centrālās Lusonas reģionā. Administratīvi dalās 5 pilsētās un 27 municipalitātēs un sīkāk 849 barangajās. Provinces centrs ir Palajana, bet lielākā pilsēta — Kabanatuana. Provincē jaukts iedzīvotāju sastāvs, to apdzīvo tagali (78 %) un iloki (19 %). Nozīmīgs lauksaimniecības reģions — to dēvē par «Filipīnu rīsa klēti» un tās galvaspilsētas nosaukums Palayan burtiski tulkojams kā ‘rīsu lauks’. Province izvietojusies Lusonas salas vidusdaļā. Ziemeļos robežojas ar Pangasinanu un Nuevaviskaju, austrumos — ar Auroru, dienvidos — ar Bulakanu un Pampangu, bet rietumos — ar Tarlaku. Reljefā dominē Centrālās Lusonas līdzenums, kuru provinces robežās aizņem Pampangas augšteces baseins, bet austrumos paceļas Sjerramadres grēda un ziemeļos — Karabaljo kalni. Spānija provinces teritoriju iekaroja 1572. gadā. 17. gadsimta beigās Filipīnu ģenerālbubernators Fausto Krusats i Gongora Pampangas upes augštecē izveidoja komandansiju (militāru priekšposteni), ko nodēvēja par godu savai dzimtajai Esihas pilsētai Andalūzijā par Nuevaesihu — ‘Jauno Esihu’. Patstāvīga province tika izveidota 1801. gadā un tās pirmā galvaspilsēta bija Balera Klusā okeāna krastā tagadējās Auroras provinces teritorijā. Vēlākos laikos provinces robežas vairākkārt mainītas un tās galvaspilsēta četras reizes pārvietota. Vikikrātuvē par šo tēmu ir pieejami multivides faili. Skatīt: Nuevaesiha.