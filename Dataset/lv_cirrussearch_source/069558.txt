Angelina Topiča (serbu: Ангелина Топић; dzimusi 2005. gada 26. jūlijā Belgradā) ir serbu vieglatlēte, startē augstlēkšanas sacensībās. Viņa ir 2022. gada Eiropas čempionāta bronzas medaļas ieguvēja. A. Topičas māte ir Serbijas rekordiste trīssoļlēkšanā Biļana Topiča, kas 2009. gada Pasaules čempionātā vieglatlētikā bija ceturtajā vietā. Viņas treneris ir viņas tēvs Dragutins Topičs, Serbijas rekordists augstlēkšanā un 1990. gada Eiropas čempions. 2022. gada jūnijā, būdama vēl tikai 16 gadus veca, Topiča Serbijas čempionātā Kruševacā uzstādīja nacionālo rekordu augstlēkšanā 1,96 metri, pārspējot rekordu, kas kopš 1984. gada piederēja Mladenai Nikoličai. Tas bija arī atkārtots pasaules labākais sasniegums vecumā 18 gadiem. Tā paša gada jūlijā viņa ar 1,92 m lēcienu uzvarēja Eiropas U-18 gadu čempionātā Jeruzalemē. Augustā viņa izcīnīja bronzas medaļu Pasaules U-20 čempionātā Kali, Kolumbijā, pārvarot latiņu 1,93 metru augstumā. Savās pirmajās lielajās sacensībās pieaugušajiem 2022. gada Eiropas čempionātā Minhenē Topiča ieguva bronzu ar rezultātu 1,93 m, kļūstot par čempionāta jaunāko medaļnieci. 2023. gada janvārī viņa Belgradā laboja arī Serbijas rekordu augstlēkšanā telpās ar lēcienu 1,94 metru augstumā. 2023. gada Eiropas čempionātā telpās Stambulā ieņēma ceturto vietu. 2023. gada 9. jūnijā Dimanta līgas posmā Parīzē viņa laboja sev piedrošo Serbijas rekordu, uzlecot 1,97 metrus. 2023. gada Eiropas U-20 čempionātā Jeruzalemē augstlēkšanā izcīnīja zelta medaļu. Piedalījās arī tāllēkšanas sacensīnbās, kur ieņēma sesto vietu. 2023. gada Pasaules čempionātā Budapeštā, debitējot šāda ranga sacensībās, ieņēma 7. vietu. 2023. gada oktobrī saņēma Eiropas Vieglatlētikas asociācijas balvu kā Eiropas vieglatlētikas gada uzlecošā zvaigzne. «Roditelji su joj srpski rekorderi i legende, a ona skače za zlato». nova.rs (serbu). 2021. gada 21. augusts. Skatīts: 2023. gada 25. oktobrī. «Topic equals world U18 high jump best with 1.96m at Serbian Championships». european-athletics.com (angļu). 2022. gada 27. jūnijs. Skatīts: 2023. gada 25. oktobrī. «Topić targets high jump greatness after claiming EOC Piotr Nurowski Prize». insidethegames.biz (angļu). 2022. gada 30. septembris. Skatīts: 2023. gada 25. oktobrī. «Tromeč reprezentacija: Angelina Topić oborila nacionalni rekord». zurnal.rs (serbu). 2023. gada 25. janvāris. Skatīts: 2023. gada 25. oktobrī. «Ангелина Топић оборила државни рекорд у скоку увис». politika.rs (serbu). 2023. gada 9. jūnijs. Skatīts: 2023. gada 25. oktobrī. «Latvijas jaunā skrējēja Caune neiegūst Eiropas vieglatlētikas uzlecošās zvaigznes balvu». sports.tv3.lv. 2023. gada 22. oktobrī. Skatīts: 2023. gada 25. oktobrī. Vikikrātuvē par šo tēmu ir pieejami multivides faili. Skatīt: Angelina Topiča. IAAF profils (angliski)