Dariali hidroelektrostacija jeb Dariali HES (gruzīnu: დარიალჰესი ჰესი) ir derivācijas tipa hidroelektrostacija Gruzijā. Tā ir izveidota uz Terekas (Tergi) upes Dariali aizā Kazbegi municipalitātē, Mchetas-Mtianeti mharē, aptuveni 1 km attālumā no Krievijas robežas. Spēkstacija elektrību sāka ražot 2016. gadā. To pārvalda kopuzņēmums Dariali Energy, kā īpašnieki ir Gruzijas uzņēmums Energia, Japānas uzņēmums TEPCO Renewable Power un ASV trests Lok Home Irrevocable Trust. Projekts tika uzsākts 2011. gadā, tā finansējumu apstiprināja 2014. gada maijā, un gada beigās sākās tuneļa urbšanas darbi. Apakšzemes būvniecība tika pabeigta 2015. gada aprīlī. Spēkstacija tika nodota ekspluatācijā 2016. gada decembrī, un visa kompleksa svinīgā atklāšana notika 2017. gada aprīlī. Kopējais investīciju apjoms projektā bija 123 miljoni ASV dolāru, no kuriem 80 miljoni bija ERAB kredīts. Spēkstacijas uzstādītā jauda sasniedz 108 MW, un elektroenerģiju var ražot vidēji 510 GWh gadā. Elektrostacija ir derivācijas tipa hidroelektrostacija. Augšpusē (1729 m augstumā virs jūras līmeņa) ir neliels straumes novirzīšanas aizsprosts. Ūdens tiek novadīts pa 5 km garu 5 m diametra krituma tuneli. Lejpusē (1334 m augstumā) ir pazemes elektrostacija, kur uzstādītas trīs vertikālās Peltona turbīnas, katra ar jaudu 36 MW. Valsts elektrotīklam stacija ir pieslēgta ar 110 kV pārvades gaisvadu līniju. Sākotnēji 2011. gadā uzņēmumu Dariali Energy kā sabiedrību ar ierobežotu atbildību dibināja ASV uzņēmums Robins Company. 2011. gada 30. septembrī Dariali Energy tika reorganizēts par akciju sabiedrību, un par vienu no tā akcionāriem kļuva Gruzijas Enerģijas attīstības fonds. 2012. gada decembrī par akcionāru kļuva ASV trests Lok Home Irrevocable Trust. 2013. gadā bija nepieciešamas 20 miljonu USD investīcijas, un 23,007 % Dariali Energy kapitāldaļu ieguva uzņēmums Energia (tā 70 % piederēja Krievijas pilsonim gruzīnam Mevludam Bliadzem, un 30 % — uzņēmumam Peri). 2020. gada aparīlī Japānas enerģētikas uzņēmuma TEPCO Renewable Power meitas uzņēmums ''TEPCO Renewable Power Singapore PTE. iegādājās 31,4 % Dariali Energy kapitāldaļu. Stake holders darialienergy.ge Dariali HPP European Bank for Reconstruction and Development Russian Capital in Georgian Business Nata Dzvelishvili, Tazo Kupreishvili, May, 2015, Tbilisi Japanese energy company TEPCO invests in Georgian Dariali hydropower project Agenda.ge, 2020-05-02 Dariali Energy