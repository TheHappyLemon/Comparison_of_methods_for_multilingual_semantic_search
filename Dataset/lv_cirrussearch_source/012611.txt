Edijs Viljams Šors (angļu: Edward William Shore; dzimis 1902. gada 25. novembrī, miris 1985. gada 16. martā) bija kanādiešu hokejists, aizsargs, kurš visu savu karjeru aizvadīja NHL klubā Bostonas "Bruins" un kurš savas spēlētāja karjeras laikā četras reizes ieguva Harta balvu, kas tiek pasniegta NHL sezonas vērtīgākajam spēlētājam. Starp 1924. un 1926. gadu Šors spēlēja Rietumkanādas hokeja līgā, taču, tai pārstājot savu darbību 1926. gadā, Šora tiesības tika pārdotas NHL klubam Bostonas "Bruins", kura rindās 1926.—1927. sezonā Edijs aizvadīja 40 spēles. Spēlējot "Bruins" rindās, Šors 1929. un 1939. gadā izcīnīja Stenlija kausu. Savas karjeras gaitā uzreiz četras reizes (1933., 1935., 1936. un 1938. gadā) aizsargs izcīnīja arī Harta balvu, kā arī piedalījās septiņās NHL Visu Zvaigžņu spēlēs. Pēc 1939. gadā izcīnītā Stenlija kausa Šors lēma beigt savu spēlētāja karjeru, 1939.—40. sezonā iegādājoties Amerikas hokeja līgas klubu Springfildas "Indians", kura rindās turpināja spēlēt vēl nākamās trīs sezonas. Eliteprospects profils (angliski) Internet Hockey Database profils (angliski) Hockey-Reference profils (angliski)