Milans Bartovičs (slovāku: Milan Bartovič; dzimis 1981. gada 9. aprīlī) ir bijušais slovāku hokejists, kreisās malas uzbrucējs, Slovākijas hokeja izlases dalībnieks. Karjeras laikā aizvadījis 50 spēles Nacionālajā hokeja līgā. Karjeras lielāko daļu pavadījis dažādos Čehijas Ekstralīgas un Kontinentālās hokeja līgas klubos. Profesionāļa karjeru Bartovičs sāka 2000.—01. gada sezonas otrajā pusē, kad debitēja Amerikas hokeja līgas kluba Ročesteras "Americans" sastāvā. Jau nākamo sezonu "Americans" rindās uzbrucējs aizvadīja pilnībā, bet 2002.—03. gada sezonā debitēja arī NHL, aizvadot trīs spēles Bufalo "Sabres" rindās. 2003.—04. gada sezonā "Sabres" sastāvā Bartovičs aizvadīja 23 spēles. 2005. gada 24. oktobrī uzbrucējs tika aizmainīts uz Čikāgas "Blackhawks" vienību, tās sastāvā nākamsezon aizvadot 24 spēles, taču tad atgriezās Eiropā. 2006.—07. gada sezonā uzbrucējs spēlēja Zviedrijas Elitsērijas klubā Malmes "Redhawks", kā arī Šveices hokeja līgas klubā Cīrihes "Lions". 2007. gada vasarā Bartovičs pievienojās Čehijas Ekstralīgas klubam Liberecas "Bili Tygri", tās sastāvā aizvadot nākamās trīs sezonas. 2010.—11. gada sezonu uzbrucējs sāka KHL klubā Mitišču "Atlant", taču drīz atgriezās "Bili Tygri" sastāvā, tajā spēlējot līdz 2012. gada vasarai. 2012.—13. gada sezonā pievienojās KHL vienībai Bratislavas "Slovan", 2013.—14. gada sezonā kļūstot arī par komandas kapteini. "Slovan" sastāvā spēlēja līdz 2016. gada vasarai, kad pārcēlās uz Liberecas "Bili Tygri". No 2018. līdz 2020. gadam spēlēja Slovākijas Ekstralīgas vienībā Trenčīnas "Dukla", kuras sistēmā uzsāka karjeru. 2020. gada aprīļa nogalē paziņoja par karjeras beigšanu. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski) KHL profils (angliski)