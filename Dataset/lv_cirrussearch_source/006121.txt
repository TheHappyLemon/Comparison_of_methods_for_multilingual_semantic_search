Kandža jeb šmakovka (Latgalē) ir mājas apstākļos iegūts stiprais spirtotais dzēriens, kurā etanola saturs var būt 30 līdz 80 tilpuma procentiem.[nepieciešama atsauce] Vienkāršrunā kandžu sauc arī par dzimtenīti, paštecināto, samagonku, ļergu, ļurļaku, mēnesnīcu u.c. Latvijā kandžas dzīšanas tehnoloģija tika pārņemta no baltvācu muižas brūžiem. Vajadzēja attapību un lielu izdomu, lai no tajā laikā pieejamajiem materiāliem izveidotu kandžas aparātu. Eksperimentālā ceļā tika noslīpēts pats dzīšanas process. Sākumā sagatavo brāgu, kas visbiežāk ir ūdenī izšķīdināts cukurs, kam pievieno raugu. Šādu maisījumu atstāj uz noteiktu laiku rūgt. Kad brāga gatava, to pārtvaicē, iegūstot kandžu. Parasti brāgas sildīšanai pārtvaicē izmanto karstus ūdens tvaikus. Veicot pārtvaici, jābūt uzmanīgam, jo ir gadījumi, kad augsta spiediena dēļ sprāgst brāgas katls, un var notikt applaucēšanās. Lai uzlabotu kvalitāti, to mēdz atkārtoti pārtvaicēt, filtrēt caur ogli un izmantot citus paņēmienus. Ir ieteikums pirmo glāzi izliet, vai vismaz neizmantot iekšķīgi. Kandžu var pazīt pēc īpatnējās smaržas. Latvijā stipro alkoholisko dzērienu ieguve mājas apstākļos bez valdības izsniegtas licences, pat pašpatēriņam, ir nelikumīga! Kandža, tāpat kā jebkurš alkoholisks dzēriens, ir veselībai kaitīga. Īpaši jāuzsver, ka, mājas apstākļos ražojot, netiek kontrolēta kandžas kvalitāte un tajā var būt veselībai bīstami piemaisījumi, saukti par sīveļļām jeb fūzeļiem (augstākie spirti, acetons, aldehīdi, u.c.). Elvis Mass. «Šmakovka un kandža» (latviski). bar.lv, 2011. gada 28. marts. Arhivēts no oriģināla, laiks: 2014. gada 3. Augustsss. Skatīts: 2015. gada 31. janvārī. «Kandžas iegūšana» (latviski). kandža.lv. 2010. gada 19. janvāris. Arhivēts no oriģināla, laiks: 2015. gada 2. Marts. Skatīts: 2015. gada 31. janvārī. «Alkoholisko dzērienu aprites likums».