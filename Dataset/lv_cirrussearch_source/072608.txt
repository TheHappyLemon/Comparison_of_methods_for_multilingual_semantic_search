Čārlzs III (angļu: Charles, King of the United Kingdom, kristīts kā Čārlzs Filips Artūrs Džordžs (angļu: Charles Philip Arthur George); dzimis 1948. gada 14. novembrī) ir Apvienotās Karalistes un 15 Sadraudzības personālūnijas valstu karalis. Dzimis 1948. gadā Londonā Edinburgas hercogienes princeses Elizabetes un viņas vīra prinča Filipa ģimenē kā pirmais bērns. Mācījās Hilhauzas valsts skolā (pirms tam karaliskās ģimenes atvases izglītoja guvernanti un privātskolotāji). Bērnībā priekšroku deva grāmatām, nevis sportam. Studēja arheoloģiju, antropoloģiju un vēsturi Kembridžas Universitātē. 1958. gadā viņam piešķīra Velsas prinča titulu, izņemot Skotiju, kur viņa tituls bija "Viņa Karaliskā Augstība Rotsejas hercogs", bet oficiālā ceremonija notika tikai 1969. gada 1. jūlijā. 1971. gadā viņš ieguva kara lidotāja kvalifikāciju un dienēja Lielbritānijas karaliskajā Jūras kara flotē, komandējot krasta apsardzes mīnu kuģi. 1976. gadā demobilizējās kā jūras kājnieku leitnants. 1981. gadā Čārlzs apprecējās ar lēdiju Diānu Spenseri (princesi Diānu), viņiem piedzima divi dēli: Viljams (1982) un Harijs (1984). No 1992. gada abi laulātie dzīvoja šķirti, bet 1996. gadā (gadu pirms Diānas un viņas mīļākā bojāejas autokatastrofā) viņi izšķīrās. Čārlza un Diānas privātā dzīve ilgu laiku bija dzeltenās preses iecienīta tēma, tā kā Čārlzs par šo tēmu publiski neizteicās, tādēļ viņa viedoklis nav zināms. 2005. gadā Čārlzs apprecējās otro reizi ar Kamillu Pārkeri-Boulzu. Velsas princis Čārlzs cīnījās pret ģenētiski modificēto pārtiku, par dabas un dzīvnieku aizsardzību utt. Papildu regulārajām karaliskajām vizītēm un pienākumiem princis Čārlzs uzraudzīja aptuveni 20 bezpeļņas fondu, ieskaitot viņa jau 32 gadus kūrēto Prince's Trust, kas palīdz jauniešiem uzsākt savu biznesu. Viņa izveidotā lauksaimniecības kompānija Duchy Originals nodarbojas ar ekoloģiski tīras lauksaimniecības produkcijas ražošanu Kornvolas grāfistē. Čārlza izveidotie fondi un iestādes Apvienotajā Karalistē radīja vairāk nekā 100 000 jaunu darba vietu. 2008. gadā Velsas princis Čārlzs kļuva par kara flotes admirāli, sauszemes karaspēka ģenerāli un aviācijas maršalu. 2022. gada 8. septembrī pēc savas mātes karalienes Elizabetes II nāves viņš kļuva par Apvienotās Karalistes karali. Oficiāli viņu kronēja 2023. gada 6. maijā Vestminsteras abatijā. 1995. un 2001. gadā viņš kā troņmantnieks viesojās Latvijā. 2001. gadā pie Brīvības pieminekļa princi Čārlzu — pēc pašas vārdiem, protestējot pret NATO un karu Afganistānā, — ar neļķēm iepļaukāja Daugavpils vidusskolniece, Krievijas Nacionālboļševiku partijas atbalstītāja Alīna Ļebedeva. «Princi Čārlzu ar neļķēm iepļaukājušo meiteni apsūdz huligānismā». Tvnet.lv. Skatīts: 2012. gada 24. martā. Pēctecība uz Lielbritānijas troni Vikikrātuvē par šo tēmu ir pieejami multivides faili. Skatīt: Čārlzs III Vindzors. Encyclopædia Britannica raksts (angliski) Enciklopēdijas Krugosvet raksts (krieviski) Oficiālā tīmekļa vietne