Afončhica (abhāzu: Афон Ҿыц), arī Novijafona (krievu: Новый Афон) un Ahali Atoni (gruzīnu: ახალი ათონი), visās valodās — ‘Jaunā Atona’, ir pilsēta pašpasludinātajā Abhāzijas Republikā, de iure Gruzijas Abhāzijas Autonomajā Republikā. Izvietojusies Melnās jūras ziemeļaustrumu krastā Lielā Kaukāza Bzephas grēdas pakājē. Nozīmīgs klimatiskais piejūras kūrorts. Sena apdzīvota vieta, vēstures avotos minēta no 3. gadsimta kā nozīmīgs tirdzniecības centrs Anakopija. 5. gadsimtā uzbūvēts Anakopijas cietoksnis, kas vēlāk paplašināts. 8. gadsimtā Anakopija bija Abhāzijas kņazistes galvaspilsēta. No 13. līdz 16. gadsimtam tagadējās pilsētas vietā pastāvēja dženoviešu kolonija Nikopsija. 17.—18. gadsimtā pilsētu pārvaldīja turki. 19. gadsimta 2. pusē šajā vietā apmetās krievu mūki no Atonas un nodibināja Jaunās Atonas klosteri. Gadsimta beigās klosteris izvērtās par nozīmīgu reliģisko centru. Gadsimtu mijā klostera mūki uzbūvēja šaursliežu dzelzceļu, trosu ceļu un vienu no pirmajām Krievijā hidroelektrostaciju. 1924. gadā padomju vara klosteri slēdza un ciematu sāka dēvēt Psircha (ფსირცხა). Pēc Otrā pasaules kara attīstījies kā tūrisma centrs un 1948. gadā pārdēvēta tagadējā vārdā. 1987. gadā piešķirts pilsētas statuss. 1992.—1993. gada militārā konflikta laikā stipri cietusi apšaudēs. Vikikrātuvē par šo tēmu ir pieejami multivides faili. Skatīt: Afončhica. Krievijas Lielās enciklopēdijas raksts (krieviski)