Dāvids Cobels (vācu: David Zobel; dzimis 1996. gada 11. jūnijā Štarnbergā) ir vācu biatlonists. Ar biatlonu sāka nodarboties 2006. gadā, iedvesmojoties no Mihaela Greisa panākumiem olimpiskajās spēlēs. 2016. gada Pasaules čempionātā junioriem izcīnīja bronzas medaļu sprintā un sudrabu stafetē. 2016. gadā piedalījās arī Eiropas čempionātā Tjumeņā, sprintā ieņēma 39. vietu, bet iedzīšanā pakāpās līdz 29. vietai. Tajā pašā gadā Eiropas čempionātā junioriem Pokļukā ieguva bronzu sprintā un pēc tam uzvarēja iedzīšanā. 2017. gada Pasaules čempionātā junioriem Brezno izcīnīja 2 medaļas: sudraba godalgu 15 km individuālajā distancē un bronzu stafetē. 2017. gada martā debitēja IBU kausā. Sezonas pēdējā posmā Otepē izcīnīja uzvaru jauktajā stafetē. 2019. gada 2. martā turpat Otepē sprintā Cobels izcīnīja pirmo uzvaru IBU kausā. Pasaules kausa sacensībās debitēja 2021. gada 19. martā Estešundā ar 52. vietu sprintā. Nākamajā dienā iedzīšanā ieguva pirmos punktus Pasaules kausa ieskaitē, paceļoties līdz 32. vietai. 2021.—2022. gada sezonu sāka IBU kausā, kur Obertilliahā izcīnīja uzvaru 20 km individuālajā distancē. Ar Rūpoldingas posmu pievienojās komandai Pasaules kausā. 2022. gada 23. janvārī Antholcā pirmo reizi tika iekļauts stafetes komadas sastāvā un kopā ar Romānu Rēsu, Filipu Hornu un Lūkasu Fračeru izcīnīja trešo vietu. 2022.—2023. gada Pasaules kausa sezonas atklāšanas posmā Kontiolahti pirmo reizi individuāli izcīnīja vietu uz pjedestāla, 20 km distancē ierindojoties trešajā vietā aiz Martina Ponsiluomas un Niklasa Hartvega. Sezonas turpinājumā Cobels ar Vācijas stafetes komandu divas reizes kāpa uz goda pjedestāla un Pasaules kausa kopvērtējumā ieņēma 24. vietu. 2023. gadā Oberhofā pirmo reizi piedalījās Pasaules čempionātā. Labāko rezultātu sasniedza sprintā, ieņemot 35. vietu. «David Zobel». dsv-jahrbuch.de (vācu). Skatīts: 2023. gada 6. decembrī. «Chloe Chevalier and David Zobel Win IBU Cup Sprints». biathlonworld.com (angļu). 2019. gada 2. marts. Skatīts: 2023. gada 6. decembrī. «Hoegberg and Zobel win the IBU Cup Individuals». biathlonworld.com (angļu). 2021. gada 16. decembris. Skatīts: 2023. gada 6. decembrī. «Dominating Norwegian win in Antholz Men’s Relay». biathlonworld.com (angļu). 2022. gada 23. janvāris. Skatīts: 2023. gada 6. decembrī. «Kontiolahti Individual to Ponsiluoma». biathlonworld.com (angļu). 2022. gada 29. novembris. Skatīts: 2023. gada 6. decembrī. Vikikrātuvē par šo tēmu ir pieejami multivides faili. Skatīt: Dāvids Cobels. Olympedia profils (angliski) IBU profils (angliski) biathlon.com.ua profils (ukrainiski)