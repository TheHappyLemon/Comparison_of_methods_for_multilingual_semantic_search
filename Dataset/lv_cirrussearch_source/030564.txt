Centaura Bēta jeb Centaura β (β Cen, Beta Centauri), pazīstama arī kā Agena vai Hadars, ir otra spožākā zvaigzne Centaura zvaigznājā, kas atrodas aptuveni 350 gaismas gadus jeb 110 parseku attālumā no Zemes. Tā ir trīskārša zvaigžņu sistēma ar kopējo redzamības spožumu 0,61, kas tādējādi to padara par vienpadsmito spožāko zvaigzni nakts debesīs. Centaura Bētas sistēmu veido trīs zvaigznes — Centaura Bēta A1, Centaura Bēta A2 un Centaura Bēta B, kur pēc spektrālās klases visas trīs ir B tipa zvaigznes ar vidējo virsmas temperatūru no 22 500 līdz 25 000 K. Būtībā Centaura Bētu A1 un Centaura Bētu A2 var uzskatīt par fizikālo dubultzvaigžņu sistēmu, kur vidējais attālums starp abām zvaigznēm ir teju 2,59 astronomiskās vienības, kas nozīmē, ka vidējais apriņķošanas periods, ko abas zvaigznes veic ap savu kopīgo baricentru, ir 357 dienas. Savukārt Centaura Bēta B riņķo pa orbītu, kas atrodas aptuveni 210 astronomisko vienību attālumā no abām galvenajām šīs sistēmas zvaigznēm, tādējādi, lai veiktu vienu pilnu apriņķojumu, tai ir nepieciešami gandrīz 250 gadi. Lai gan simtprocentīgi tas vēl nav zināms, taču visticamāk visas trīs Centaura Bētas zvaigznes beigs savu mūžu supernovas eksplozijā. Centaura Bētas sistēma ir relatīvi jauna — vidēji ap 14 miljoniem gadu veca. Centaura Alfa Centaurs (zvaigznājs) Schaaf, F. The Brightest Stars: Discovering the Universe through the Sky's Most Brilliant Stars. Hoboken, NJ: John Wiley & Sons, 2008. P. 183. Schaaf, F. The Brightest Stars: Discovering the Universe through the Sky's Most Brilliant Stars. Hoboken, NJ: John Wiley & Sons, 2008. P. 184. Howell, E. "Hadar: A Possible Future Binary Supernova". Space.com. September 27, 2013. Atjaunināts 21.11.2015. Vikikrātuvē par šo tēmu ir pieejami multivides faili. Skatīt: Centaura Bēta. Encyclopædia Britannica raksts (angliski)