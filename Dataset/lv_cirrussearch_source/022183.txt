Orb-1 jeb Cygnus 2, saukts arī par Spaceship C. Gordon Fullerton bija ASV uzņēmuma Orbital Sciences bezpilota kravas kosmosa kuģa Cygnus otrais lidojums. Tā ir Starptautiskās kosmosa stacijas (SKS) apgādes NASA programmas Commercial Resupply Services pirmā Orbital Sciences misija. Kosmosa kuģis palaists 2014. gada janvārī. Kosmosa kuģis nosaukts astronauta Čārlza Gordona Fulertona vārdā, kurš miris 2013. gada 21. augustā. Kosmosa kuģa hermētiskajā nodalījumā atradās 1261 kg kravas: zinātnisko eksperimentu iekārtas, rezerves daļas stacijas iekārtām, pārtika un citas lietas. Bez tam tur atradās 33 nanopavadoņi un to izmešanas mehānismi; pavadoņus paredzēs palaist brīvā lidojumā no stacijas Kibo moduļa. Cygnus tika palaists 2014. gada 9. janvārī 18:07:05 UTC ar nesējraķeti Antares 120 no Vidusatlantiskā reģionālā kosmoporta (MARS) starta laukuma LP-0A. Šis bija pirmais raķetes Antares versijas Antares 120 lidojums. Pēc atdalīšanās no raķetes Cygnus izvērsa tā saules bateriju paneļus un veica sākotnējās pārbaudes. 12. janvārī Cygnus pietuvojās SKS. Kosmosa kuģi ar stacijas manipulatoru, kuru vadīja Maikls Hopkinss un viņam palīdzēja Koiči Vakata, satvēra 11:08 UTC. Tad to pārvietoja uz Harmony moduļa pret Zemi vērsto pieslēgvietu. Savienošanās ar saslēgšanās mehānismu notika 13:05 UTC. 18. februārī 10:25 UTC ar manipulatoru Canadarm2 Cygnus tika atvienots no Harmony moduļa un 11:41 UTC palaists brīvā lidojumā. 19. februārī tas tika novadīts no orbītas. Aptuveni 18:20 UTC Cygnus iegāja atmosfērā un sadega virs Klusā okeāna dienviddaļas. Orbital names next space station freighter for late pilot-astronaut collectSPACE.com, 2013-12-09, (angliski) Orb-1 Mission Overview Orb-1 Mission Status Center Stephen Clark, SPACEFLIGHT NOW, (angliski) Commercial cargo carrier leaves space station STEPHEN CLARK, SPACEFLIGHT NOW, 2013-02-18, (angliski) ISS Commercial Resupply Services Mission (Orb-1) Orbital