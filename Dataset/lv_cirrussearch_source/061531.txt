Nenads Žugajs (horvātu: Nenad Žugaj; dzimis 1983. gada 19. aprīlī) bija horvātu grieķu-romiešu stila cīkstonis, 2012. gada vasaras olimpisko spēļu dalībnieks, Pasaules un Eiropas čempionātu bronzas medaļu ieguvējs, cita slavenā horvātu cīkstoņa Nevena Žugaja dvīņubrālis. Nenads Žugajs dzimis 1983. gadā Zagrebā. 2009. gadā, finālā pieveicot Itālijas cīkstoni Andrea Minguzi, viņš kļuva par Vidusjūras spēļu čempionu. 2010. gada pasaules čempionāta viņš izcīnīja trīs uzvaras un iekļuva pusfinālā, kur zaudēja kubietim Pablo Šorejam, bet pēc tam cīņā par trešo vietu uzveica Turcijas cīkstoni Nazmi Avludžu. 2012. gadā viņš piedalījās Londonas olimpiskajās spēlēs, bet tur pēc zaudējuma astotdaļfinālā Azerbaidžānas sportistam Eminam Ahmadovam ieņēma tikai 10. vietu. 2013. gadā viņš izcīnīja bronzas medaļu Eiropas čempionātā. Šoreiz viņš pusfinālā zaudēja krievu cīkstonim Aleksejam Mišinam, bet cīņā par bronzas medaļu uzveica Azerbaidžānas cīkstoni Samanu Tahmasebi. Otru bronzas medaļu togad viņš ieguva Vidusjūras spēlēs. 2013. gada pasaules čempionātā Nenads ceturtdaļfinālā zaudēja somam Rami Hietaniemi un ieņēma 7. vietu. 2014. gads Žugajam bija neveiksmīgs, jo abos čempionātos viņš zaudēja jau pirmajā cīņā — pasaules čempionātā Ungārijas cīkstonim Viktoram Lerincam, Eiropas čempionātā krievam Aleksejam Mišinam. 2015. gadā horvātu sportists piedalījās Eiropas spēlēs, kur zaudēja pusfinālā un gandarījuma cīņā par bronzas medaļu un ieguva dalītu piekto vietu. Pasaules čempionātā viņš zaudēja ceturtdaļfinālā un čempionātu noslēdza 8. vietā. 2016. gads Nenada Žugaja cīkstoņa karjerā bija pēdējais. Eiropas un Pasaules čempionātos viņš palika otrā desmitniekā. Lai gan viņš piedalījās trīs olimpisko spēļu kvalifikācijas turnīros, tām kvalificēties nespēja. «Ministar Kotromanović čestitao Nenadu Žugaju na europskoj bronci» (horvātu). Ministarstvo obrane Republike Hrvatske. 2013. gada 25. marts. Skatīts: 2022-05-04. Nenada Žugaja rezultāti starptautiskajos turnīros. (angliski) Vikikrātuvē par šo tēmu ir pieejami multivides faili. Skatīt: Nenads Žugajs. Olympedia profils (angliski) FILA profils (angliski)