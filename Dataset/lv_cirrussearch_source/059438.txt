Mezgls (angļu: knot, krievu: узел) ir nemetriska ātruma mērvienība. Izmanto jūrniecībā, aviācijā un meteoroloģijā. Terminu "mezgls", saistībā ar ātrumu, ieviesa jūrnieki, kuri mērīja kuģu ātrumu ar lagas palīdzību. Mezglos tiek noteikts ātrums ar kādu pārvietojas transportlīdzeklis attiecībā pret vidi (kuģis ūdenī, lidmašīna gaisā). 1 mezgls = 1 jūras jūdze stundā. Mezglam nav starptautiski vispāratzīta viena noteikta simbola. Starptautiskais mēru un svaru birojs, ASV un Kanādas jūrniecības institūcijas lieto saīsinājumu kn. Plaši izplatīts ir saīsinājums kt vai kts (daudzskaitlī). Līdz pat 19. gadsimta vidum kuģa ātrumu mērīja, izmantojot lagu. Tā sastāvēja no koka dēlīša (tā viens gals bija padarīts smagāks, lai tas peldētu stāvus), kurš bija piesiets pie virves (uztīta uz spoles). Uz virves bija iesieti mezgli ik pēc 47 pēdām un 3 collām (14,4018 m). Viens jūrnieks iemeta dēlīti ūdenī un ritināja virvi no spoles, skaitīdams mezglus, kamēr otrs jūrnieks uzmanīja smilšu pulksteni, lai ievērotu precīzu laiku. Tika izmantots 30 s pulkstenis. Ātrums 1 mezgls tādējādi sanāca 20,25 collas/s vai 1,85166 km/h. Mūsdienās izmanto elektroniskās lagas, kas ir iebūvētas kuģa korpusā. «nemetriskās mērvienības, ko lieto kopā ar SI». Arhivēts no oriģināla, laiks: 2008. gada 21. augustā. Skatīts: 2008. gada 21. augustā.