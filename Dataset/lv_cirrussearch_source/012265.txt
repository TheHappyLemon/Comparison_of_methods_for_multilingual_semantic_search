Aigars Cipruss (dzimis 1972. gada 12. janvārī Rīgā) ir bijušais latviešu hokejists, spēlēja centra uzbrucēja pozīcijā. Pašlaik (2020) viņš ir Latvijas čempionāta komandas Rīgas "Olimp" trenera palīgs. Viens no perspektīvākajiem jaunajiem hokejistiem karjeras pirmssākumos paspējis debitēt PSRS čempionātā Rīgas "Dinamo" rindās un pēcāk tās mantinieces Starpvalstu hokeja līgas turnīros spēlējis Latviju pārstāvošajos klubos. Pēc Starpvalstu hokeja līgas izjukšanas 1994. gadā devies uz Ziemeļameriku, kur trīs sezonas spēlējis dažādās zemākajās līgās, taču NHL tuvumā nav spējis nokļūt un atgriezies Eiropā. Ilgāko savas profesionālās karjeras posmu Cipa (tā viņu dēvēja komandas biedri) aizvadīja Somijas SM-līgā - no 1997. līdz 2003. gadam. Pēcāk Cipruss pievienojās Krievijas Augstākās (pēc spēka otrā līga) klubam Maskavas "Spartak", kuram palīdzēja atgriezties Krievijas Superlīgā. Šajā pat Krievijas komandā Cipruss aizvadīja arī 2004./2005. gada sezonu, taču pēc visai mazrezultatīvas sezonas "Spartak" atteicās no Ciprusa pakalpojumiem. Cipruss 2005. gadā izlēma atgriezties Latvijas klubu rindās, palīdzot Rīga 2000 komandai izcīnīt Baltkrievijas Atklātā čempionāta bronzas godalgas. Arī nākamo sezonu Cipruss uzsāka Latvijā DHK "Latgale" sastāvā, taču, nospēlējis trīs spēles, devās prom uz Itālijas A&O Asiago. 2007. gada vasarā viņš pievienojās Dānijas hokeja līgas klubam Esbjergas IF. Latvijas izlases sastāvā viņš spēlējis kopš izlases atjaunošanas pirmssākumiem debitējot jau pirmajā Pasaules čempionāta kvalifikācijas turnīra spēlē pret Lietuvas izlasi 1992. gada 7. novembrī, kur guva pirmos vārtus atjaunotās Latvijas valstsvienības labā (mača 26. sekundē). Pavisam Cipruss piedalījies 11 Pasaules čempionātos un divās Olimpiskajās spēlēs. Cipruss pēc Turīnas olimpisko spēļu hokeja turnīra paziņoja par vēlmi beigt karjeru Latvijas izlasē. Ar 107 (50+57) gūtajiem rezultativitātes punktiem izlases mačos Cipruss ir trešais visu laiku rezultatīvākais Latvijas izlases hokejists. 2006. gadā viņš paziņoja, ka vairs nespēlēs Latvijas izlasē. Atgriezās 2009. gada Pasaules čempionātā. Pēc 2008. gada sezonas Kontinentālās hokeja līgas komandā Rīgas "Dinamo", 2009. gadā viņš nolēma beigt profesionālo karjeru, kļūstot par "Dinamo" kluba menedžeri un fārmkluba treneri. 2013. gadā Cipruss trenēja Lietuvas hokeja klubu Viļņas "Baltica", taču sezonas vidū atgriezās Latvijā, kļūstot par Latvijas hokeja līgas kluba HK Kurbads galveno treneri. Kopā ar Kurbadu Cipruss izcīnīja čempionāta sudraba medaļas. 2014. gada jūnija sākumā tika apstiprināts par Baltkrievijas Ekstralīgas kluba Grodņas "Neman" galveno treneri, taču jau septembra vidū no amata tika atbrīvots. Turpmākajās sezonās bija HK Zemgale un HK Rīga galvenais treneris, kā arī Rīgas "Dinamo" trenera palīgs. Andris Liepa. «Ozoliņš un Cipruss izlasē vairs nespēlēs». eSports.lv, 21.02.2006.. Skatīts: 12.05.2009.. «Ozoliņš un Cipruss aiziet no izlases». Apollo. 21.02.2006. Arhivēts no oriģināla, laiks: 04.12.2009. Skatīts: 12.05.2009.. Arhivēts 04.12.2009, Wayback Machine vietnē. «Aigars Cipruss beidz hokejista karjeru, “Dinamo” jauns menedžeris». Kasjauns.lv. 08.07.2009. Skatīts: 08.07.2009.. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)