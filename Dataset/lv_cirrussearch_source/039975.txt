One Piece (japāņu: ワンピース, Wan Pīsu) ir japāņu mākslinieka Eiičiro Odas veidota manga par pirātu komandas piedzīvojumiem izdomātā pasaulē. Tā veidota sjonena mangas žanrā (šī žanra mērķauditorija ir jaunieši, nevis jaunietes). Mangu One Piece pirmo reizi publicēja 1997. gadā 19. jūnijā žurnālā Weekly Shonen Jump. Pirmais atsevišķais One Piece izdevums izdots 1997. gada 24. decembrī. Mangu izdod joprojām. Balstoties uz šo mangu izveidotas arī animācijas filmas, videospēles un citi plašsaziņas līdzekļu produkti. Līdz 2022. gadam izdotas 15 pilnmetrāžas One Piece animācijas filmas. 2023. gadā straumēšanas serviss Netflix izlaida tāda paša nosaukuma seriālu. Mangas darbība notiek pasaulē, kuru apdzīvo gan cilvēki, gan citas saprātīgas rases. Šajā pasaulē ir tikai viens superkontinents, kuru dēvē par Red Line, perpendikulāri kuram virzās Grand Line straume. Pasaulē ir četras jūras — North Blue, East Blue, West Blue un South Blue. Pasauli pārvalda starpkontinentāla organizācija, kuru dēvē par Pasaules valdību. Jūras kara flote ir tās militārā struktūrvienība, kas aizsargā jūras no pirātiem un citiem noziedzniekiem. Pasaulē arī ir Velna augļi (悪魔の実; Akuma no Mi), kas piešķir pārdabiskas spējas ikvienam, kas tos apēd. Var apēst tikai vienu Velna augli un izdzīvot. Jebkurš, kas apēdīs Velna augli vairs nevarēs peldēt. Stāsts sākas ar pirātu karaļa Zelta Rodžera nāvessoda izpildi. Pirms nāves viņš paziņoja, ka paslēpa One Piece dārgumus noteiktajā vietā un aicināja visus tās atrast, pateicoties kam pasaulē pieauga pirātisms un sākas Lielais pirātu laikmets. 22 gadus pēc Rodžera nāves jaunietis Mankijs D. Luffi apņemas atrast One Piece un kļūt par pirātu karali. Viņš izveido Salmu cepures pirātu komandu, kurai pievienojas tādi paši ambiciozi jaunieši. Mankijs D. Luffi — mangas galvenais varonis, jaunietis, kurš apēda Velna augli gumija-gumija, kas padarīja viņu par "gumijas cilvēku". Viņa sapnis ir kļūt par pirātu karali. Roronoa Zoro — pirātu mednieks, kurš sapņo kļūt par pasaules labāko zobena meistaru. Cīnoties izmanto 3 zobenus, vienu no kuriem tur mutē. Nami — komandas navigatore. Sapņo izveidot visas pasaules karti. Usops — komandas kanonīrs, pirāta dēls. Bieži melo. Sandži — komandas pavārs, jūk prātā sieviešu klātbūtnē. Sapņo atrast All Blue, vietu, kur mīt visu četru jūru zivis. Tonijs Tonijs Čopers — komandas ārsts, briedis, kurš apēda augli cilvēks-cilvēks. Sapņo atrast zāles pret visām slimībām. Niko Robina — komandas arheoloģe, bijusī slepkava no organizācijas Baroque Works. Sapņo uzzināt visas pasaules vēsturi. Frenkijs — kiborgs, kas darbojas ar kolas enerģiju. Kuģu būvnieks, kas vēlas apceļot visu pasauli. Brūks — runājošais skelets, kas atgriezās pie dzīves pateicoties Velna augļa spēkam. Vēlas satikt savu draugu, milzīgu vali Labūnu, ar kuru šķiries pirms 50 gadiem. Vikikrātuvē par šo tēmu ir pieejami multivides faili. Skatīt: One Piece.