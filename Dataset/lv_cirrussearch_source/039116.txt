Lidl Stiftung & Co. KG , iepriekš Schwarz Unternehmenstreuhand KG, ir Vācijā reģistrēts mazumtirdzniecības uzņēmums, kas nodarbojas ar pārtikas un sadzīves preču tirdzniecību. Uzņēmums tirgū konkurē ar zemām cenām un regulārām atlaidēm, ko panāk, galvenokārt tirgojot savu privāto zīmolu preces. "Lidl" uzņēmumos 32 pasaules valstīs strādā vairāk nekā 310 000 darbinieku, un tā ienākumi sasniedz 62 miljardus USD.[nepieciešama atsauce] Uzņēmums pieder pārvaldītājsabiedrībai Schwarz Gruppe, kam pieder arī veikalu ķēdes "Handelshof" un "Kaufland". Galvenais birojs atrodas Nekarzulmā, Bādenē-Virtembergā, Vācijā. Uzņēmuma vēsture sākās 20. gadsimta 30. gadu Vācijā, kad Švarcu ģimene atvēra pārtikas veikaliņu. 1973. gadā Vācijā atvēra pirmo "Lidl" veikalu. 1977. gadā Vācijā bija 33 "Lidl" veikali. 20. gadsimta 90. gados "Lidl" sāka izplesties Rietumeiropā, atverot pirmo veikalu Francijā. 1994. gadā atvēra pirmo veikalu Lielbritānijā, 2018. gada sākumā atverot savu 700. veikalu šajā valstī. Par galvenajiem konkurentiem Eiropā uzskatāmas "Aldi" un "Carrefour" veikalu ķēdes. ASV, kur "Lidl" ir jaunienācējs, tas konkurē ar lielajām ASV ķēdēm. Lielbritānijā to izmēra ziņā apsteidz "Tesco", "Sainsbury's" un "Aldi". Uzņēmuma attīstība balstīta jaunu veikalu atklāšanā, tas gandrīz nekad neiegādājas konkurējošas veikalu ķēdes. "Lidl" ir atvēris vairāk nekā 11 200 veikalus un 200 loģistikas centrus 29 valstīs, un 2017. gadā tas atvēra pirmos veikalus ASV Austrumu piekrastes pavalstīs Virdžīnijā, Ziemeļkarolīnā un Dienvidkarolīnā. Atšķirībā no citiem lielveikaliem, kas mēģina piedāvāt ļoti daudzas preces, "Lidl" veikalu iekārtojums balstās uz sešām plauktu rindām, kurās ap 90% ir uzņēmuma privāto zīmolu preces. 2017. gada jūlijā parādījās neoficiālas ziņas par "Lidl" veikalu plānoto atvēršanu Latvijā. 2017. gada 31. augustā "Lidl" oficiāli apliecināja plānu ienākt Latvijas un Igaunijas tirgū. "Lidl" pārstāvošais uzņēmums Latvijā tika dibināts 2016. gada 5. oktobrī ar nosaukumu SIA "MMS Property Solutions". 2018. gada 28. februārī tas tika pārdēvēts par SIA "Lidl Latvija". 2018. gada oktobrī sākās "Lidl" loģistikas centra celtniecība Dreiliņos, Rīgā. Pirmo 10 veikalu atklāšanu plānoja veikt 2020. gadā, bet vēlāk veikalu atvēršanu pārcēla uz 2021. gadu. 2021. gada 25. janvārī virtuāli tika atklāts "Lidl" loģistikas centrs. Tā izveidē tika ieguldīti 55 miljoni eiro. Tā paša gada februārī uzņēmums paziņoja, ka veikalus Latvijā atvērs pēc COVID-19 pandēmijas izraisītās epidemioloģiskās situācijas uzlabošanās valstī. Pirmie 15 veikali Latvijā tika atvērti 2021. gada 7. oktobrī. Šobrīd “Lidl Latvija” ir 29 veikali 13 Latvijas pilsētās. "Impressum Arhivēts 2014. gada 27. jūlijā, Wayback Machine vietnē.." Lidl. Retrieved 28 September 2012. "Adresse: Lidl Stiftung & Co. KG Stiftsbergstraße 1 74167 Neckarsulm " Lidl opens its 700th store in the UK What is Lidl? 5 things the German grocer is bringing to America Jevgeņija Kopilova. «Latvijā pirmais «Lidl» veikals būs Purvciemā; mikrorajona iedzīvotāji iebilst». lsm.lv, 2017. gada 27. jūlijā. Skatīts: 2017. gada 3. augustā. «Lidl» oficiāli apstiprina plānus ienākt Latvijas tirgū LNT ziņas, 2017. gada 31. augusts 23:17 “Lidl” paziņo, kad Latvijā atklās pirmos veikalus FOTO: Par 55 miljoniem eiro uzbūvētais Lidl loģistikas centrs Rīgā Db.lv, 25.01.2021 Lidl veikalus vērs, kad to ļaus epidemioloģiskā situācija DELFI Bizness. «Video: Latvijā atklāj 'Lidl' veikalus». delfi.lv (latviešu), 2021-10-07. Skatīts: 2021-10-07. «Ķengaragā tiks atvērts plašākais "Lidl" veikals Latvijā». tvnet.lv. 2023-01-20. Skatīts: 2023-01-24. Vikikrātuvē par šo tēmu ir pieejami multivides faili. Skatīt: Lidl. Oficiālā tīmekļa vietne Yahoo! — Lidl & Schwarz Stiftung & Co. KG uzņēmuma profils