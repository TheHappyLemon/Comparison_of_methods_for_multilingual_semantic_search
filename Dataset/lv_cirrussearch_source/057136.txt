Šis raksts ir par franžīzi. Par citām jēdziena Jugio nozīmēm skatīt nozīmju atdalīšanas lapu. "Jugio" jeb Yu-Gi-Oh (japāņu: 遊☆戯☆王 ,Yū☆gi☆ō, burtiski — 'Spēļu karalis') ir Japānā veidota manga un anime. Sākotnēji tā bija manga, kura tika publicēta žurnālā Shonen Jump no 1996. līdz 2004. gadam, kur ieguva popularitāti. Tās autors ir Kazuki Takahaši. Ir uzņemti vairāki seriāli "Jugio" franšīzē, kā arī vairākas filmas. Zem "Jugio" zīmola tiek ražoti arī citi izstrādājumi, piemēram, spēļu kārtis "Dueļu briesmoņi" un datorspēles. 2000. gada seriālu un "GX" pārraidīja arī Latvijā, TV3 kanālā. Manga stāsta par Jugiju Muto (japāņu: 武藤 遊戯 Mutō Yūgi) — jaunu zēnu, kurš atrisina tā saukto "tūkstošgades puzli" (Senās Ēģiptes artefaktu). Tā rezultātā Jugiju pārņem noslēpumains gars — kāds Senās Ēģiptes faraons. Atšķirībā no televīzijas seriāliem, faraons cīnās ar pretiniekiem dažādās spēlēs, nedodot priekšroku kāršu spēlei "Dueļu briesmoņi", un, pēc katras uzvaras, viņš soda pretinieku par viņa noziegumiem, radot traumatiskas ilūzijas. Kopā no 1997. līdz 2004. gadam mangai iznāca 343 nodaļas 38 sējumos. Uzmanību! Turpmākajā tekstā var tikt atklātas nozīmīgas detaļas par televīzijas seriāla saturu! Pirmais anime seriāls tika izveidots 1998. gadā Toei Animation studijā. Seriāls ir par skolēnu Jugiju, kuru pārņēmis noslēpumains Senās Ēģiptes gars. Kopā tika izveidotas 27 sērijas. Šo seriālu nepārraidīja ārpus Japānas. Tas satur vairākas vardarbīgas ainas. Ārpus Japānas seriālu tā fani bieži dēvē par "nulto sezonu". Pamatraksts: Jugio (seriāls) 2000. gadā kompānija NAS izveidoja anime seriālu ar tādu pašu nosaukumu "Jugio" (japāņu: 遊戯王デュエルモンスターズ). Lai seriāls iegūtu lielāku popularitāti, šajā seriālā bija manāmi mazāk vardarbības ainu un seriāla sižetā daudz lielāka loma tika dota kāršu spēlei "Dueļu briesmoņi". Seriāla popularitāte ietekmēja turpmākos franšīzes darbus. Gandrīz visos franšīzes nākamajos darbos ļoti liela loma tika dota šai kāršu spēlei. Seriāla notikumi risinās desmit gadus pēc iepriekšējā seriāla notikumiem. Džūdajs Jukijs (japāņu: 遊城 十代 Yūki Jūdai, angļu: Jaden Yuki — Džeidans Jukijs) apmeklē īpašu Seto Kaiba dibināto skolu, kas apmāca jauniešus, kā spēlēt kāršu spēli. Džūdajs sadraudzējas ar klasesbiedriem un sacenšas ar tiem, izmantojot Elemental Hero kārtis, kā arī "Spārnotais Karibo" kārti, ko viņam ir iedevis Jugijs Muto, pirmā seriāla galvenais varonis. Seriāla notikumi risinās vairākus gadus pēc iepriekšējā seriāla notikumiem. Pēc katastrofas, Domino, pilsēta, kurā norisinājās iepriekšējo divu seriālu darbība, sadalās divās daļās — Neo Domino, kurā dzīvo bagātie un Satelītā, kurā dzīvo vidusšķira. Jusejs Fudo (japāņu: 不動 遊星 Fudō Yūsei) ir Satelīta iedzīvotājs, kurš ir kāršu spēļu entuziasts. Viņa draugs nodod viņa uzticību, nozogot viņa motociklu un labāko kārti. Juma Tsukamo (japāņu: 九十九 遊馬 Tsukumo Yūma) ir skolēns, kurs vēlas kļūt par labāko kāršu spēlētāju pasaulē, kaut arī viņš nemāk spēli "Dueļu briesmoņi". Juma tēvs ir viņam iedevis atslēgu — kādu artefaktu, kas, kā vēlāk atklājas, ir nācis no citas pasaules. Kāršu spēles laikā ar skolas kausli Šarku, Juma satiek citplanētiešu rēgu Astrālu, kurš ir ieradies uz Zemes lai kopā ar atslēgas īpašnieku savāktu spēles 99 ciparu kārtis. Šīm kārtīm piemīt īpašs spēks un tās var pārņemt spēlētāju prātus. Tāpat katra no viņām satur kādu Astrāla atmiņu. Ar šo kāršu spēku Astrāls cenšas atgūt savu atmiņu, kā arī izbeigt karu ar citu citplanētiešu sugu. Juja Sakaki (japāņu: 榊 遊矢 Sakaki Yūya) piedalās kāršu spēļu turnīrā. Šī turnīra laikā viņš atklāj jaunu briesmoņu izsaukšanas metodi — svārsta izsaukšanu. Juja satiek trīs spēlētājus, kas ļoti līdzinās viņam. Atklājas, ka šie spēlētāji nāk no paralēlām realitātēm, kuras ļoti līdzinās tām pasaulēm, kas redzamas "Jugio GX", 5D's un Zexal seriālos. Arc-V darbojas tēli no šiem seriāliem. Jūsaku Fudžiki (japāņu: 藤木 遊作 Fujiki Yūsaku) izliekas par parastu vidusskolēnu, bet virtuālajā realitātē LINK VRAINS viņš ir viens no labākajiem kāršu spēlētājiem, kā arī urķis. Jūsaku iegūst savā īpašumā mākslīgā intelekta programmu Ai, kuru vēlas iegūt ļaundari. Jūga Oudou ir pamatskolnieks, kurš izgudro jaunu spēli Rush Duel, kas līdzinās Dueļu briesmoņiem un izmanto līdzīgas kārtis. Seriāls ir zīmēts izmantojot daudz vienkāršākus tēlu dizainus kā iepriekšējos seriālos. Šis ir septītais Jugio seriāls ja neskaita oriģinālo 1998. gada seriālu. Jūdias ir citplanētietis, kurš ierodas uz Zemes lai ar kāršu spēli Rush Duel palīdzētu saviem draugiem atgriezties uz planētu no kuras viņi tika izraidīti. Nonākot uz Zemes Jūdias satiek dvīņus Juamu un Jūhī, kuri cenšas Zemi atbrīvot no citplanētiešiem. Jugio franšīzē ietilpst vairākas kolekcionējamo kāršu spēles. Pazīstamākā no tām ir "Dueļu briesmoņi". Spēlē var piedalīties divi vai četri (divi pret diviem) spēlētāji. Katram spēlētājam spēles sākumā ir savs Jugio kāršu pamatkomplekts, kas sastāv no 40-60 brīvi izvēlētiem briesmoņiem (parastajiem, efektu, rituālu, svārsta), lamatu kārtīm un burvju kārtīm. Spēlētājam ir arī līdz 15 kāršu papildkomplekts, kas sastāv no kombinētajiem, sinhronajiem, Xyz un saišu briesmoņiem. Gandrīz visām kārtīm, izņemot parastos briesmoņus, ir īpašas, unikālas spējas, kuras ir aprakstītas uz kārts. Katram briesmonim, izņemot saišu briesmoņus, kuriem ir tikai uzbrukuma punkti, ir uzbrukuma un aizsardzības punkti, kuri ir uzrakstīti uz kārts. Katram spēles spēlētājam spēles sākumā, pēc savstarpējas vienošanās, ir 4000 vai 8000 dzīvības punkti. Spēlētājs spēles laikā var uz spēles laukuma izsaukt briesmoņus, likt lamatas un veidot burvestības atkarībā no kāršu īpašajās spējām. Visus briesmoņus, izņemot saišu briesmoņus, var likt aizsardzības un uzbrukuma pozīcijās, kā arī aizklātā aizsardzības pozīcijā. Saišu briesmoņus var likt tikai uzbrukuma pozīcijā. Briesmonis uzbrukuma pozīcijā var uzbrukt vai nu otram briesmonim, vai arī tieši spēlētājam, ja tam nav neviena briesmoņa. Ja divi briesmoņi, kas ir uzbrukuma pozīcijā, cīnās savā starpā, briesmonis, kuram ir vairāk uzbrukuma punktu, uzvar, otrs briesmonis tiek iznīcināts, un spēlētājs, kuram pieder iznīcinātais briesmonis, zaudē tik dzīvības punktu, kāda ir starpība starp abu briesmoņu uzbrukuma punktiem. Ja spēlētājam uzbrūk tieši, viņš zaudē tik dzīvības punktu, cik ir uzbrūkošā briesmoņa uzbrukuma punktu. Spēlētājs zaudē, kad viņam beidzas dzīvības punkti. Ir divi dažādi spēles laukumi. Parastajā spēles laukumā katram spēlētājam ir vieta pieciem briesmoņiem, piecām lamatu vai burvju kārtīm, divas vietas svārsta briesmoņiem un "kapsēta", kurā nonāk kārtis pēc tam, kad tās tiek iznīcinātas. Uzlabotajā spēles laukumā ir piecas vietas pamatkomplekta briesmoņiem, trīs vietas lamatu un burvju kārtīm, divas vietas lamatu, burvju un svārsta briesmoņu kārtīm, viena vieta papildkomplekta briesmoņu kārtīm un "kapsēta", kurā nonāk kārtis pēc tam, kad tās tiek iznīcinātas. Kārtis iespējams arī iznīcināt tām nenonākot "kapsētā", ja to atļauj spēles laukumā esošo kāršu īpašās spējas. 2020. gadā, vienlaicīgi ar anime seriālu Yu-Gi-Oh! SEVENS, Konami izdeva jaunu kāršu spēli Rush duels. Kaut arī abas spēles izmanto līdzīgas kārtis, piemēram, abās kāršu spēlēs ir kārts ar nosaukumu "Zilacainais baltais pūķis", starp spēlēm pastāv diezgan nozīmīgas atšķirības. Rush duel spēlētājs var novietot spēles laukumā tikai līdz trim briesmoņu un trīs lamatu vai burvju kārtīm. Spēlētājs var izsaukt tik daudz briesmoņu gājiena laikā, cik spēles laukums to atļauj. Kā izņēmums ir kārtis, kuras izsauc, upurējot vājākas kārtis. Gājiena sākumā spēlētājs paņem tik daudz kārtis, lai rokās būtu vismaz piecas kārtis. «Rudens sezonas jaunumi TV3 programmā». Apollo.lv. 2004. gada 23. aug. «Arhivēta kopija». Arhivēts no oriģināla, laiks: 2020. gada 23. jūnijā. Skatīts: 2020. gada 23. jūnijā. Anime News Network animes profils (angliski)