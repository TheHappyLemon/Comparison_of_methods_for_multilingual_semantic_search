Eiro monētas tiek izlaistas astoņās nominālvērtībās. Tās ir tiesīgas izlaist Eirozonas valstis un Eiropas mikrovalstis, kas izmanto eiro un ir noslēgušas attiecīgu vienošanos ar Eiropas Savienību. Visām monētām ir vienota aversa puse, bet reversa pusē katra valsts kaļ savus simbolus. Izvēlēto nacionālās puses dizainu valstis nedrīkst mainīt, izņemot monarhijas, kas to var mainīt gadījumā, ja ir jauns monarhs vai reizi 15 gados, lai atjauninātu attēlu atbilstoši izmaiņām esošā monarha izskatā. Eiro monētās ietverti mašīnlasāmi raksturlielumi ar augstu drošības pakāpi. Tā monētas var izmantot tirdzniecības automātos visā eiro zonā neatkarīgi no tā, kurā valstī tās izdotas. 1 un 2 eiro monētās izmantota sarežģīta bimetāla un sakausējuma tehnoloģija. 10, 20 un 50 centu monētām izmantots unikāls metāla sakausējums (ziemeļu zelts), ko grūti izkausēt un ko izmanto vienīgi monētu izgatavošanai. Uzraksts uz 2 eiro monētas jostas (apmales), kā arī 10, 20 un 50 centu monētu unikālais metāla sastāvs aizsargā tās pret viltošanu. Valstis var izvēlēties arī 2 eiro monētu jostas uzrakstu, taču vairums valstu ir izvēlējušās ar zvaigznītēm atdalītus nominālvērtības uzrakstus, tādējādi tās vairākām valstīm sakrīt. Kopš 2008. gada ECOFIN rekomendē norādīt uz katras valsts monētām izdevējvalsts nosaukumu vai tā saīsinājumu. Šādu identifikatoru nelietoja sešas valstis — Austrija, Beļģija, Grieķija, Nīderlande, Somija un Vācija, taču tikai Somija un Beļģija ir pārveidojušas savas monētas, lai tādus iekļautu. Euro monētas Arhivēts 2013. gada 8. jūlijā, Wayback Machine vietnē., Eiropas Centrālās Bankas mājas lapa 2013. gada 3. janvārī