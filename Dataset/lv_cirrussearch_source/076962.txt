Beludžistānas melnais lācis (Ursus thibetanus gedrosianus) ir Āzijas melnā lāča (Ursus thibetanus) pasuga. Tā ir viena no visretākajām Āzijas melno lāču pasugām un ir ierakstīta Sarkanajā grāmatā. Beludžistānas melnais lācis dzīvo Pakistānas Beludžistānas provinces un Irānas dienvidaustrumu kalnos. Agrāk šo lāci varēja sastapt visā Beludžistānas provincē, bet mūsdienās tas daudzviet ir izmiris, un visbiežāk tas sastopams Khuzdaras apkārtnē, vietējie uzskata, ka šobrīd šajā apkārtnē varētu būt 8—10 lači. Mežu izciršana ir galvenais iemesls, kādēļ šo lāču paliek arvien mazāk. Kā visiem Āzijas melnajiem lāčiem arī Beludžistānas melnajam lācim ir melns vai ļoti bieži sarkanbrūns kažoks ar gaiši dzeltenu "V" veida zīmi uz krūtīm. Tā ķermeņa izmērs ir apmēram 140—190 cm, svars 90—180 kg. Tā kažoks ir ar īsāku spalvu nekā parasti Āzijas melnajiem lāčiem. Beludžistānas melnais lācis ēd visu, ko var atrast: dažādus zaļos augus, augļus, ogas, sēklas, medu un kukaiņus, kā arī putnus, grauzējus un ķirzakas. Dzimumbriedumu tas sasniedz 3—4 gadu vecumā, grūsnības periods ilgst 7—8 mēnešus, zinātnieki uzskata, ka siltākos reģionos grūsnība ir īsāka kā vēsākos. Pakistānā riesta laiks parasti ir oktobrī. Februārī piedzimst 1—3 mazuļi. Mazuļi ir akli un nevarīgi. Māte tos zīda ar pienu apmēram 6 mēnešus, bet kopā ar māti tie kopumā paliek 2—3 gadus. Savvaļā var sastapt ģimeni ar dažāda vecuma lācēniem. To dzīves garums ir 25—30 gadi. «Bears of Pakistan - InfoHub». Arhivēts no oriģināla, laiks: 2009. gada 21. augustā. Skatīts: 2009. gada 19. jūnijā. «Bears». Arhivēts no oriģināla, laiks: 2008. gada 16. maijā. Skatīts: 2009. gada 19. jūnijā. «Baluchistan Black Bears - Bears Of The World». Arhivēts no oriģināla, laiks: 2010. gada 10. aprīlī. Skatīts: 2009. gada 19. jūnijā. Asiatic Black Bear Indian subcontinent--Pakistan, Afghanistan The status and conservation of the Asiatic black bear in Nikshahr County, Baluchistan District of Iran