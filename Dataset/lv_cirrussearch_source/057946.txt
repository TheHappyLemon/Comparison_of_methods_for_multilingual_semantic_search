Kepu bāka (igauņu: Kõpu tuletorn) atrodas Igaunijas teritorijā uz Hījumā salas Baltijas jūrā, Hījumā salas rietumdaļā uz Kepu pussalas. Kepu bāka tiek uzskatīta par pasaulē trešo vecāko bāku, kura darbojusies nepārtraukti. 1490. gadā Hanzas savienība pasūtīja bāku, lai samazinātu daudzās kuģu avārijas pie Hīju sēkļa (Neckmansgrund), kā arī lai brīdinātu kuģus par tuvo krastu, kur tolaik darbojās pirāti. Sāmsalas — Vīkas bīskapijas bīskaps 1500. gadā deva atļauju Tallinas pilsētas rātei celt bāku. Tās celtniecība sākās 1505. gadā un ar pārtraukumiem turpinājās 26 gadus. Gaisma bākas tornī tika iedegta 1531. gada augustā, lai gan bākai bija jābūt gatavai jau 1513. gadā. 1659. gadā bāka tika paaugstināta līdz pašreizējam līmenim. Sākotnēji bākas virsotnē gaismu deva tur degošs ugunskurs. Tā uzturēšana prasīja milzīgu daudzumu malkas. Rezultātā tika izcirsts mežs lielākajā daļā Kepu pussalas. 1805. gadā bāka nonāca Krievijas pakļautībā. 1810. gadā sākās nozīmīga torņa rekonstrukcija. Bākas dienvidu kontrforsā tika uzbūvētas akmens kāpnes un tika atjaunotas divas palīgtelpas. 1845. gadā tika uzbūvēta laterna ar optiskajām lēcām un elektrisko gaismu, kura aizvietoja agrāko koka būvi ar eļļas lampām. Otrā pasaules kara laikā, 1941. gadā, vācu lidmašīnas bombardēja bāku, bet cieta tikai laternas daļa. Kepu bāka uzbūvēta Hījumā salas augstākajā vietā, 67 m virs jūras līmeņa. Pati bāka ir 36 m augsta. Bākas tornis ir kvadrātveida, mūrēts no akmeņiem. Katrā sānā tam pieguļ kontrforss. Kontrforsi ir orientēti precīzi uz ziemeļiem, dienvidiem, austrumiem un rietumiem. Bākai ir laterna un galerija. Bākas tornis ir baltā krāsā, laterna sarkana. Bākas gaismas elements atrodas 102 m virs jūras līmeņa. Gaisma balta (0,2 s deg, 2,3 s pārtraukums, 0,2 s deg, 7,3 s pārtraukums). Gaisma ir redzama 26 jūras jūdžu attālumā. Bāka darbojas visu gadu diennakts tumšajā laikā. 2000. gadā Igaunijas pasts izdeva pastmarku ar Kepu bākas attēlu. Pastmarka Estonian Maritime Navigation Kepu bāka 2011