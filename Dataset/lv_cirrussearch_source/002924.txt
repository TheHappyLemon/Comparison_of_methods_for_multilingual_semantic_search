Stīvens Stemkoss (angļu: Steven Stamkos; dzimis 1990. gada 7. februārī Markhemā) ir kanādiešu hokejists, spēlē centra uzbrucēja pozīcijā, Kanādas hokeja izlases spēlētājs. Pašlaik (2024) pārstāv Nacionālās hokeja līgas klubu Tampabejas "Lightning", pildot arī tās kapteiņa funkcijas. Pēc tam, kad 2008. gada NHL draftā Stemkosu ar kopējo pirmo numuru izvēlējās Tampabejas "Lightning", 2008. gada 29. jūlijā viņš parakstīja līgumu ar klubu uz nākamajām trim sezonām. Stemkoss aizvadīja savu pirmo NHL spēli Prāgā, Čehijā, 2008.—09. sezonas ievadā, taču ar savu pirmo punktu atzīmējās vien savā astotajā spēlē. Lai gan Stemkoss tika asi kritizēts par savas debijas sezonas pirmo pusi, tās otrajā pusē viņš 20 spēlēs atzīmējās ar 19 gūtiem punktiem. Savu otro sezonu līgā Stemkoss aizvadīja lieliski, to noslēdzot ar 51 gūtiem vārtiem, kas viņam, kopā ar Sidniju Krosbiju, ļāva saņemt Morisa Rišāra balvu kā līgas labākajam vārtu guvējam. Stemkoss ir trešais jaunākais NHL spēlētājs (pēc Veina Grecka un Džimija Kārsona), kas sezonā sasniedzis 50 vārtu robežu. Arī turpmākajās sezonās Stemkosa rezultativitāte bija ļoti augsta. 2011.—12. gada sezonā Stemkosam izdevās atkārtot 2009.—10. gada sezonā sasniegto, kā līgas labākajam vārtu guvējam iegūstot Morisa Rišāra balvu. Pēc tam, kad 2013.—14. gada sezonas otrajā pusē uz Ņujorkas "Rangers" aizmainīts tika "Lightning" kapteinis Martēns Senluī, komandas kapteiņa pienākumus uzņēmās Stemkoss. 2014.—15. gada sezonā uzbrucējs kopā ar komandu sasniedza Stenlija kausa finālsēriju, kurā gan piekāpās Čikāgas "Blackhawks" hokejistiem. 2016. gada vasarā Stemkoss pagarināja līgumu ar "Lightning" uz vēl astoņām sezonām. 2020. gadā kopā ar "Lightning" izcīnīja Stenlija kausu. Savainojuma dēļ izslēgšanas kārtā Stemkoss devās laukumā tikai vienā spēlē. «Game Boxscore: Tampa Bay @ Toronto». NHL.com. 2008-10-28. Skatīts: 2008-10-28. (angliski) «The Straight Edge: Stamkos set to take NHL by storm in sophomore season». thehockeynews.com. 2009-05-15. Arhivēts no oriģināla, laiks: 2009-05-20. Skatīts: 2009-06-27. (angliski) «Stamkos becomes third-youngest to score 50 goals in win». TSN.ca. 2010-04-11. Arhivēts no oriģināla, laiks: 2011-07-06. Skatīts: 2010-12-07. (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)