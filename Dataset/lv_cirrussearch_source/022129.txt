"Jasmīnas stāsts" (angļu: Blue Jasmine) ir 2013. gada ASV drāmas filma, kuras režisors un scenārija autors ir Vudijs Allens. Filmā galvenās lomas attēlo Keita Blanšeta, Aleks Boldvins, Bobijs Kanavale, Luiss C.K., Endrū Daiss Klejs, Sallija Hokinsa, Pīters Sarsgārds un Maikls Stūlbargs. "Jasmīnas stāsts" pirmizrāde notika 2013. gada 23. jūlijā Ņujorkā. Filma atzinīgi novērtēta, tā tikusi nominēta dažādiem apbalvojumiem vairākās kategorijās. Galvenās lomas tēlotāja Keita Blanšeta saņēma Amerikas Kinoakadēmijas balvu "Labākā aktrise galvenajā lomā", kā arī Zelta globusa balvu un Britu Kinoakadēmijas balvu. Filma tikusi salīdzināta ar Tenesija Viljamsa lugu "Ilgu tramvajs". Latvijā filmas pirmizrādes laiks 2013. gada septembrī sakrita ar Viljamsa "Ilgu tramvaja" lugas pirmizrādi Jaunajā Rīgas teātrī. Filmas galvenā varone Jasmīna (Keita Blanšeta) ir Ņujorkas augstāko aprindu dāma. Viņas dzīvē notikušas pārmaiņas, kā rezultātā viņa dodas pie savas ne tik bagātās māsas Džindžeras (Sallija Hokinsa). Jasmīnas vīrs Hels (Aleks Boldvins) bijis veiksmīgs biznesmenis, bet pieķerts krāpšanā un cietumā izdarījis pašnāvību. No Hela afērām cietusi arī Džindžera ar vīru Ogiju (Endrū Daiss Klejs), jo viņi pirms kāda laika tieši Helam uzticēja savu lielo loterijas laimestu ieguldīt biznesā. Džindžera Jasmīnu nevaino par to, bet Ogijs gan. Tagad nu Jasmīnai nākas dzīvot pie māsas ģimenes, jo naudas vairs nav. Jasmīna māsas vīru uzskata par neveiksminieku, kas neko nav sasniedzis, mudina māsu atrast labāku partneri. Džindžera un Ogijs sastrīdas un izšķiras, un Džindžera sāk tikties ar mehāniķi Chili (Bobijs Kanavale), kas Jasmīnas vērtējumā atkal nav nekāds labais variants. Jasmīnai ir grūti pieņemt savu jauno statusu, viņa visu laiku dzīvo atmiņās par bijušo bagātību. Profesijas viņai nav, bet viņa iedomājas, ka varētu kļūt par interjera dizaineri, un sāk apmeklēt datorkursus. Viņa iekārtojas darbā pie zobārsta, bet drīz vien aiziet no darba, jo zobārsts viņai uzmācas. Pēc kāda laika kādā saviesīgā pasākumā Jasmīna iepazīstas ar bagātu atraitni Dvaitu (Pīters Sarsgārds), kurš pamana viņas izkoptās manieres un stilu. Viņam Jasmīna nopietni iepatīkas, viņš gatavojas viņu bildināt. Bet tad nejauši viņi satiek Ogiju, kas izsaka pārmetumus Jasmīnai un pasaka, ka netālu strādā viņas mirušā vīra dēls Denijs, kas bija aizgājis no mājām. Dvaits no Ogija uzzina par bijušā vīra afērām un pašnāvību cietumā. Dvaitu sadusmo tas, ka Jasmīna viņam visu to noslēpusi. Viņš gatavojas politiķa karjerai un nevar atļauties precēt sievieti ar nelabvēlīgu laulību pagātnē. Dvaits pasaka, ka viņu attiecības ir beigušās. Jasmīna ir satriekta. Viņa uzmeklē Deniju, bet tas negrib neko par viņu zināt. Denijs nevar piedot Jasmīnai, ka tieši viņa informēja FIB par Hela afērām. Jasmīna atceras, kā Hels viņu krāpa un gatavojās pamest jaunas meitenes dēļ. Dusmās un izmisumā, cenšoties Helu aizkavēt, viņa piezvanīja uz FIB, kas arī izraisīja visu turpmākos traģiskos notikumus, kā rezultātā viņa ir palikusi bez iztikas līdzekļiem. Jasmīna iet atpakaļ pie māsas, kura ir salabusi ar savu draugu Chili. Jasmīna nesaka māsai patiesību, bet melo, ka gatavojas precēties ar Dvaitu, un izvācas no māsas dzīvokļa. Filma beidzas ar kadru, kur Jasmīna sēž parkā uz soliņa, pilnīgi iegrimusi savās atmiņās un nekontrolēti runā pati ar sevi. «BLUE JASMINE (12A)». Warner Bros. Britu filmu klasifikācijas padome. 2013. gada 23. augusts. Arhivēts no oriģināla, laiks: 2015. gada 20. novembrī. Skatīts: 2013. gada 23. augusts. Alex Block. «Woody Allen in San Francisco: The Making of 'Blue Jasmine'». The Hollywood Reporter, 2013. gada 18. novembris. Skatīts: 2013. gada 18. novembris. «Blue Jasmine (2013)». Box Office Mojo. Skatīts: 2022. gada 12. septembrī. Oliver Burkeman. «Woody Allen: 'To have been a lead character in a juicy scandal doesn't bother me'». The Guardian, 2012. gada 13. septembris. Skatīts: 2013. gada 9. janvāris. Andy Greene. «Andrew Dice Clay's Surprising Comeback and Why He Won't Clean Up His Act». Rolling Stone, 2012. gada 28. decembris. Arhivēts no oriģināla, laiks: 2018. gada 25. jūnijā. Skatīts: 2013. gada 9. janvāris. Dave Itzkoff. «Woody Allen Names His New Movie ‘Blue Jasmine’». The New York Times, 2013. gada 8. janvāris. Skatīts: 2013. gada 8. janvāris. «Movie Review: Woody Allen’s Blue Jasmine Is Perhaps His Cruelest-Ever Film». Vanity Fair. Skatīts: 2013. gada 1. oktobris. «Blue Jasmine: Woody Allen's excellent homage to A Streetcar Named Desire». Tri-city Herald. Arhivēts no oriģināla, laiks: 2014. gada 29. aprīlī. Skatīts: 2013. gada 12. septembris. Dita Rietuma, Normunds Naumanis. 500 visu laiku filmu filmas. Rīga : Dienas Grāmata, 2015. 470.—471. lpp. ISBN 978-9934-546-04-4. Oficiālā tīmekļa vietne IMDb profils (angliski) AllMovie profils (angliski) Turner Classic Movies profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)