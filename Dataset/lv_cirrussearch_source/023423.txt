"Rokijs 5" (angļu: Rocky V) ir 1990. gada ASV sporta drāmas filma, kuras režisors ir Džons Evildsens. Filmas scenārija autors un galvenās lomas atveidotājs ir Silvestrs Stallone. Šī ir "Rokija" filmu sērijas piektā daļa. Filmas iepriekšējā daļa "Rokijs 4" izdota 1985. gadā, savukārt nākamo filmas daļu "Rokijs Balboa" izdeva 2006. gadā. Šajā filmā Rokijam acīmredzami neveicas. Rokijam nākas pārtraukt boksera karjeru dēļ smagajām traumām, kuras viņš ieguvis cīņā ar krievu bokseri Ivanu Drago, arī vecums vairs nav tas piemērotākais šim sporta veidam. Ar to viss sliktais nebeidzas - atgriežoties mājās, viņš arī atklāj, ka visa viņa bagātība, kas tika iekrāta, esot smagsvara čempionam, ir pazaudēta dēļ vairākiem neveiksmīgiem darījumiem biržā. Ietekmīgs boksa menedžeris Djūks piedāvā Rokijam cīnīties pret jauno titula pretendentu Keinu. Taču ārstu izmeklējumi parāda, ka galvas trauma ir tik nopietna, ka atgriešanās ringā Rokijam var beigties ar letālu iznākumu. Rokijam nekas cits neatliek, kā atgriezties atpakaļ savā vecajā rajonā, kur viņš turpina strādāt kā treneris. Drīz vien uzrodas ļoti ambiciozs un jauns bokseris Tomijs Gans, kurš vēlas kļūt par Rokija skolnieku un kuru Rokijs sāk trenēt ar visu sirdi un entuziasmu, pat atsvešinoties no miesīgā dēla, kuram ir konflikti ar izspiedējiem skolā un kuram lieti noderētu tēva atbalsts. Taču jau pēc vairākiem veiksmīgiem mačiem Tomijs nonāk menedžera Djūka varā, kurš pasaka, ka Rokijs par šīm uzvarām neko Tomijam nav devis, bet viņš, menedžeris, maksās tam lielu naudu. Tomijs Gans drīz kļūst par pasaules čempionu (Rokijs šo cīņu skatās televizorā), mačā uzvarot Keinu, taču uzvarētāja runā pateicas menedžerim, bet par Rokiju pat neatceras. Neapmierinātie skatītāji skandē Rokija vārdu. Žurnālisti kritizē Tomiju par to, ka viņš ir "mākslīgi uzpūsts" čempions, jo nav uzvarējis Rokiju. Tomijs neiztur kritiku un kādā bārā izaicina Rokiju uz cīņu. Rokijs negrib cīnīties ar cilvēku, kas vēl nesen viņam bijis kā brālis, taču, kad Tomijs iesit Polijam, Rokijs cīņu uzsāk turpat uz ielas. Jauns un fiziski spēcīgais Tomijs pārņem iniciatīvu, noguldot pretinieku, bet te, guļot uz asfalta, Rokijs atceras mirušo treneri Mikiju. Rokijs atgūst motivāciju un nokautē Tomiju. Sanākušais pūlis ir sajūsmā par sava elka uzvaru. Rokijs salabst ar dēlu. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)