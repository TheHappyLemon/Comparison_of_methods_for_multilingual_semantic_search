Bernds Briklers (vācu: Bernd Brückler; dzimis 1981. gada 26. augustā Grācā) ir bijušais austriešu hokejists, vārtsargs, Austrijas izlases dalībnieks. Karjeras lielāko daļu aizvadījis dažādās Eiropas vadošajās līgās. Izlases sastāvā spēlējis piecos pasaules čempionātos. Savu spēlētāja karjeru Briklers uzsāka 1996. gadā, spēlējot Austrijas hokeja līgas klubā Grācas "99ers". Tajā viņš spēlēja līdz pat 2000.—01. sezonai, kad sezonas vidū viņš pārcēlās uz Ziemeļameriku. 2001. gada NHL draftā viņu izvēlējās Filadelfijas "Flyers" vienība. Briklers izvēlējas palikt Ziemeļamerikā, iestājoties un nākamās četras sezonas spēlējot Viskonsinas Universitātes komandā. 2005.—06. sezonā Briklers sešas spēles aizvadīja AHL kluba Hartfordas "Wolf Pack" sastāvā, taču sezonas otrajā pusē atgriezās Eiropā, pievienojoties SM līgas klubam Espo "Blues", kurā spēlēja līdz pat 2008.—09. sezonas beigām. 2009.—10. un 2010.—11. sezonu Berns aizvadīja KHL kluba Ņižņijnovgorodas "Torpedo" rindās, taču 2011.—12. gada sezonā spēlēja Novosibirskas "Sibirj" sastāvā. 2012. gada rudenī Briklers pievienojās Austrijas hokeja līgas kluba Zalcburgas "Red Bull" rindām. 2015. gadā tās sastāvā kļuva par Austrijas čempions. Nākamo sezonu aizvadīja Klagenfurter AC sastāvā, pēc sezonas beigām noslēdzot karjeru. Austrijas hokeja izlases rindās Briklers piedalījies piecos Pasaules čempionātos, no kuriem četri bija augstākās divīzijas turnīri. Vikikrātuvē par šo tēmu ir pieejami multivides faili. Skatīt: Bernds Briklers. Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)