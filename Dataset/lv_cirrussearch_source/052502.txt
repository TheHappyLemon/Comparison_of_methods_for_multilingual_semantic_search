Sokolku pagasts ir Rēzeknes novada teritoriāla vienība Latgalē. Robežojas ziemeļos ar Viļānu pagastu, austrumos ar Sakstagala pagastu, dienvidos ar Silmalas pagastu, rietumos ar Preiļu novada Galēnu pagastu, Rēzeknes novada Viļānu pagastu un Viļānu pilsētu. Pagasta centrs atrodas Strupļos. Sokolku pagastā ir kūdras, smilšu un grants resursi. Vietējie iedzīvotāji purvos agrāk gatavoja kūdras briketes, jo apkārtnē meža resursi ir nelieli. Ciskoda 1945. gadā Rēzeknes apriņķa Viļānu pagastā izveidoja Sokolu ciema padomi. Sokolu ciems ietilpis Viļānu apriņķī (1947-1949) un Viļānu (1949-1962) un Rēzeknes (pēc 1962. gada) rajonos. 1954. gadā Sokolu ciemam pievienoja likvidēto Skudnovkas ciemu. 1990. gadā ciemu reorganizēja par pagastu. 2009. gadā Sokolku pagastu kā administratīvo teritoriju iekļāva Viļānu novadā. 2021. gadā Viļānu novadu iekļāva Rēzeknes novadā. Pēc PMLP datiem 2016. gadā pagastā dzīvoja 748 iedzīvotāji. Pēc 2011. gada tautas skaitīšanas datiem Sokolku pagasts ir viens no Latvijas pagastiem, kuru iedzīvotāju absolūtais vairākums (70,60%) ir krievi, latvieši ir 27,25% no pagasta iedzīvotājiem. Daļa pagasta iedzīvotāju strādā Viļānos vai gadījuma darbos mežistrādē. Pagastā ir pamatskola, pasta nodaļa, 2 kokzāģētavas, 4 veikali, bibliotēka, tautas nams, feldšeru-vecmāšu punkts. Lielākās apdzīvotās vietas - Strupļi, Skudnovka, Ustroņi, Bokāni, Zvīdriņi, Sokolki, Repši, Jugermani, Jakuški, Tumuški, Dilmaņi, Jaunmurāni, Vecmurāni, Taukuļi, Antoņiški, Parapani, Akremi, Zavarujevka, Podļizovka. No Sokolku pagasta ir cēlušies publicists Staņislavs Belkovskis, kordiriģente Terezija Broka, dzejnieks, tautsaimniecības zinātņu doktors, ASV Viskonsinas Universitātes profesors Francis Murāns. «Reģionu, novadu, pilsētu un pagastu kopējā un sauszemes platība gada sākumā». Centrālā statistikas pārvalde. Skatīts: 18 janvāris 2023. «Iedzīvotāju skaits pēc tautības reģionos, pilsētās, novados, pagastos, apkaimēs un blīvi apdzīvotās teritorijās gada sākumā (pēc administratīvi teritoriālās reformas 2021. gadā) 2021 - 2022». Centrālā statistikas pārvalde. Skatīts: 19 septembris 2023. «Latvijas iedzīvotāju skaits pašvaldībās pagastu dalījumā» (PDF). Iedzīvotāju reģistra statistika uz 01.01.2016. Pilsonības un migrācijas lietu pārvalde. 2016. gada 1. janvārī. Okupētās Latvijas administratīvi teritoriālais iedalījums. Latvijas Valsts arhīvu ģenerāldirekcija. Rīga, 1997. ISBN 9984-9256-0-9