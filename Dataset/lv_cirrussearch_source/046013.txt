Nestori, nestorpapagaiļi jeb kākas (Nestor) ir viena no Jaunzēlandes papagaiļu dzimtas (Strigopidae) ģintīm, kas apvieno 3 sugas. Viena no tām ir izmirusi. Visas ģints sugas ir endēmas Jaunzēlandei un tai tuvākajām salām, un šo sugu izdzīvošana mūsdienās ir apdraudēta. Kea (Nestor notabilis) sastopams Jaunzēlandes Dienvidsalas biezajos kalnu mežos, sākot ar zemienēm un piekrastes mežiem un beidzot ar kalniem. Jaunzēlandes nestors (Nestor meridionalis) sastopams visā Jaunzēlandē, lielākās tuvējās salas ieskaitot. Mājo nobriedušos, vecos mežos, uzturoties 450—1000 m augstumā virs jūras līmeņa. Nestori ir liela auguma, spēcīgi papagaiļi ar masīvu, izteikti saliektu knābi un taisnstūrveida, platu asti. Mātītēm knābis ir smalkāks un īsāks. Visraksturīgākā ģints iezīme ir šo putnu mēle, kuras galā aug matiem līdzīgas bārkstis. Abas mūsdienās dzīvojošās sugas barojas ar sēklām, augļiem, nektāru, kukaiņiem un to kāpuriem. Kea samērā bieži var novērot arī barojamies izgāztuvēs. Ligzdošanas ieradumi abām sugām ir atšķirīgi. Kea ir poligāms, bet Jaunzēlandes nestors veido pārus. Nestoru ģints (Nestor) Jaunzēlandes nestors (Nestor meridionalis) Kea (Nestor notabilis) †Norfolkas nestors (Nestor productus) World Bird Names: Parrots, cockatoos, 2018 «Oiseaux-birds: Family Strigopidae». Arhivēts no oriģināla, laiks: 2019. gada 3. decembrī. Skatīts: 2018. gada 22. novembrī. Forshaw, Joseph M.; Cooper, William T. (1981) [1973, 1978]. Parrots of the World (corrected second ed.). David & Charles, Newton Abbot, London. ISBN 0-7153-7698-5. New Zealand Birds Online: Kea New Zealand Birds Online: Kaka