Mōdo gakuen kokūn tawā (japāņu: モード学園コクーンタワー — ‘Modes skolas kokonu tornis’) ir augstceltne Japānas galvaspilsētā Tokijā. Ēkā atrodas trīs izglītības iestādes — Tokijas modes skola, HAL Tokyo (īpašo tehnoloģiju un dizaina koledža) un Shuto Ikō (medicīnas koledža). Augstceltni sāka būvēt 2006. gadā, bet pabeidza 2008. gadā. Tā ir 204 metrus augsta, un pabeigšanas brīdī tā bija otra augstākā izglītības iestāde pasaulē un 17. augstākā ēka Tokijā. 2008. gadā nekustamo īpašumu informācijas kompānija Emporis piešķīra celtnei balvu kā “2008. gada debesskrāpis”. Vikikrātuvē par šo tēmu ir pieejami multivides faili. Skatīt: Mōdo gakuen kokūn tawā.