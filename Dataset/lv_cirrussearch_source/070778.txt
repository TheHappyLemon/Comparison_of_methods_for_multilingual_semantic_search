Basilana (filipīniešu: Lalawigan ng Basilan, angļu: Province of Basilan, jakanu: Wilayah Basilanin, tausugu: Wilaya' sin Basilan) ir viena no Filipīnu provincēm valsts dienviddaļā. Administratīvi lielākā daļa pieder Bangsamoro autonomajam reģionam, bet galvenokārt kristiešu apdzīvotā Isabelas pilsēta pieder Zamboangas Pussalas reģionam. Administratīvi dalās 2 pilsētās un 11 municipalitātēs un sīkāk 210 barangajās. Provinces oficiālā galvaspilsēta kopš 2001. gada ir Lamitana, bet lielākā daļa administratīvo iestāžu joprojām atrodas iepriekšējā galvaspilsētā Isabelā. Provincē jaukts etniskais un konfesionālais sastāvs. Lielākā daļa provinces iedzīvotāju, neņemot vērā Isabelas pilsētu, ir musulmaņi (ap 90 %), tai skaitā jakani (222 601; 52,4 %), tausūgi (98 715; 23,2 %), samali (60 566; 14,2 %), bet kristieši veido 10 % no iedzīvotājiem, galvenokārt visaji (21 125; 5,0 %) un zamboangieši (17 398; 4,1 %). Province izvietojusies Sulu arhipelāga ziemeļos, aizņem arhipelāga lielāko Basilanas salu (95 % no provinces teritorijas), kā arī vairākas nelielas salas tās piekrastē (Pilasas salas, Tapiantanas salas, Langilas salas, Malamavi). 16 km platais Basilanas šaurums ziemeļos provinci atdala no Zamboangas pilsētas Mindanao salas Zamboangas pussalā, bet dienvidrietumos atrodas Sulu provincei piederošās Samalesas salas. Austrumos krastus apskalo Sulavesi jūra, bet rietumos — Sulu jūra. Salas lielākoties vulkāniskas izcelsmes, apjoztas ar koraļļu rifiem. Basilanas sala kalnaina, augstākā virsotne ir Basilanas smaile 998 m vjl. Valda tropu musonu klimats. Līdz 17. gadsimta vidum lielākoties jakanu un tausūgu apdzīvotā sala ietilpa Sulu Sultanātā. 1636. gadā to ieņēma Spānija, bet 1726. gadā Sulu Sultanāts to oficiāli nodeva Spānijai. Salā sāka ieplūst kristītie filipīnieši no Zamboangas, Visajām un Lusonas, izspiežot iezemiešus jakanus un tausūgus no piekrastes līdzenumiem tālāk iekšzemē. Sala tika iekļauta Dienvidzamboangas provincē. 1948. gadā no Zamboangas tika nodalīta patstāvīga Basilanas pilsēta, kas iekļāva visu mūsdienu Basilanas provinces teritoriju. 1970. gados reģionā sākās intensīvas Moro Nacionālās atbrīvošanas frontes cīņas pret Filipīnu centrālo valdību un 1972. gadā tika izsludināts karastāvoklis. Kā viens no kompromisiem sarunās starp centrālo varu un nemierniekiem bija Basilanas pilsētas reorganizēšana par patstāvīgu Basilanas provinci. 2001. gadā plebiscīta rezultātā Basilana iekļāvās Musulmaņu Mindoro autonomajā reģionā, izņemot Isabelas pilsētu, kas palika Zamboangas Pussalas reģionā. Philippine Statistics Authority. Ethnicity Statistical tables Vikikrātuvē par šo tēmu ir pieejami multivides faili. Skatīt: Basilana.