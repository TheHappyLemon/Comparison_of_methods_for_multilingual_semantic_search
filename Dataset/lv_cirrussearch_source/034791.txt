Glenna Klouza (angļu: Glenn Close; dzimusi 1947. gada 19. martā) ir amerikāņu aktrise un producente. Par lomām televīzijas seriālos ieguvusi trīs Emmy balvas un divas Zelta globusa balvas. Par teātra lomām Brodvejā ieguvusi trīs Tony balvas. Klouza sešas reizes nominēta Amerikas Kinoakadēmijas balvai. Glenna Klouza piedzima 1947. gada 19. martā Griničā, Konektikutā. Viņas tēvs bija ķirurgs Viljams Klouzs, vēlāk pazīstams kā ārsts, kas strādājis klīnikā Beļģu Kongo, daudzus gadus bijis Kongo Demokrātiskās Republikas militārā diktatora un prezidenta Mobutu Sese Seko personīgais ārsts, kā arī devis ieguldījumu cīņā ar Ebolas vīrusslimību Zairā 1976. gadā. Māte Betine Mūra Klouza bija sabiedrībā pazīstama kā filantrope. Kad Glennai Klouzai bija 7 gadi, viņas vecāki pievienojās garīgo un morālo vērtību atbalsta grupai MRA (Moral Re-Armament). Ģimene dzīvoja komunālajos centros. 1960. gados Klouza piedalījās MRA grupas rīkotajos šovos, ceļoja kopā ar dziedātāju grupu Up With People. Kādu laiku Klouza mācījās Šveicē, bet 1965. gadā pabeidza privātskolu Konektikutā. 22 gadu vecumā Klouza pameta MRA grupu un uzsāka mācības Viljama un Marijas koledžā (College of William & Mary), otrajā vecākajā ASV augstskolā pēc Hārvarda Universitātes. Koledžas teātra mākslas nodaļā Klouza apguva aktiermākslu, piedalījās koledžas izrādēs. Profesionālo teātra aktrises karjeru Klouza uzsāka 1974. gadā, tēlojot lomas gan Brodvejā, gan citos teātros. Vēlāk sāka arī filmēties televīzijas seriālos un kinofilmās. Par otrā plāna lomu savā pirmajā filmā "Garpa pasaule" (1982) Klouzu nominēja Amerikas Kinoakadēmijas balvai. Karjeras laikā pavisam sešas reizes nominēta šai balvai — trīs reizes kā labākā aktrise otrā plāna lomā filmās "Garpa pasaule" (1982), The Big Chill (1983), "Dabiskais" (1984), kā arī trīs reizes kā labākā aktrise galvenajā lomā filmās "Liktenīgais valdzinājums" (1987), "Bīstamie sakari" (Dangerous Liaisons, 1988), "Alberts Nobbs" (Albert Nobbs, 2011). Klouza saņēmusi trīs Emmy balvas, divas Zelta globusa balvas, trīs Tony balvas. 2009. gadā Klouzai piešķirta zvaigzne Holivudas Slavas alejā. «Conscience and the Congo». Pittsburgh Post-Gazette. «Glenn Close Returns to Stage, Reveals Remarkable Childhood in Cult». The Hollywood Reporter. Vikikrātuvē par šo tēmu ir pieejami multivides faili. Skatīt: Glenna Klouza. IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski)