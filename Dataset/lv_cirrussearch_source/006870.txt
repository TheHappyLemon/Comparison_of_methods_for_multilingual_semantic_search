Heroīns (diacetilmorfīns vai diamorfīns; C21H23NO5) ir opiātu grupas narkotiska viela, kas tiek sintezēta no opija vai morfīna, ko savukārt iegūst no miega magonēm. Heroīns tīrā veidā ir balta, kviešu miltiem līdzīga viela bez smakas, bet ar rūgtu garšu. Medicīnā to dažkārt pielieto spēcīgu akūtu sāpju novēršanā, kas rodas pēc sirdstriekas vai fiziska ievainojuma. Heroīns vairāk tiek lietots ļaunprātīgi, labsajūtas gūšanai. Tā ir galvenā viela, ko saista ar narkomāniju. Heroīnam ir potenciāls radīt ļoti spēcīgu atkarību. Aptuveni 23% heroīna lietotāju kļūst no tā fiziski atkarīgi un piedzīvo smagu abstinences sindromu, pārtrauc to lietot. Pēc ANO datiem pasaulē ir aptuveni 15,16—21,13 miljoni regulāru heroīna lietotāju vecumā no 15—64 gadiem. 2009. gadā 83% (380 tonnas) no kopējā heroīna daudzuma tika saražots Afganistānā, 9% Meksikā un 5% Mjanmā. Kopš 2007. gada ir vērojams straujš heroīna ražošanas pieaugums Meksikā, Meksikai ieņemot otro vietu pasaulē pēc saražotā un izplatītā heroīna apjoma. Galvenā un vispopulārākā metode heroīna uzņemšanai organismā ir injekcija. Heroīnu var uzņemt arī savādāk: šņaucot, smēķējot, apēdot, ievadot vagināli vai anāli. Lietotā deva ir atkarīga no tā, cik liela tolerance organismam pret heroīnu jau ir izveidojusies. Piemēram, heroīnu pirmoreiz lietojot, deva var svārstīties no 5 līdz 20 mg, kamēr ilglaicīgiem heroīna lietotājiem tā var pārsniegt vairākus simtus miligramu. Heroīns, uzņemot to intravenozi, dažu sekunžu laikā tā lietotājam rada spēcīgu eiforiju. Tāpat ir raksturīga transcendentāla miera izjūta, lietotājam viss pārējais bez sniegtās eiforijas liekas nebūtisks. Galvenās blakusparādības heroīna psihotropajai iedarbībai ir nieze, miegainība, nelabums, vemšana un aizcietējumi, elpošanas un sirdsdarbības palēnināšanās, prāta spēju samazināšanās. Visbūtiskākais negatīvais faktors, kas heroīnu padara bīstamāku par citām narkotiskajām vielām, ir tas, ka tas rada ļoti spēcīgu fizisko atkarību. Tāpat rodas strauja tolerance. Dažādi individuālo devu lielumi un piejaukumi, pērkot heroīnu, būtiski palielina tā lietotāja pārdozēšanas iespēju. Heroīna pārdozēšana bieži beidzas ar komu vai nāvi. Heroīna devas samazināšanas vai lietošanas pārtraukšanas gadījumā cilvēkam sākas ļoti smagas, aptuveni nedēļu ilgas paģiras ar bezmiegu, nelabumu, vemšanu, sistemātiskām muskuļu un kaulu sāpēm un neizturamu vēlmi pēc heroīna devas uzņemšanas. Heroīns ir iekļauts Latvijā kontrolējamo narkotisko vielu, psihotropo vielu un prekursoru I sarakstā (aizliegtās sevišķi bīstamās narkotiskās vielas, tām pielīdzinātās psihotropās vielas un augi). Saskaņā ar likuma "Par Krimināllikuma spēkā stāšanās un piemērošanas kārtību" 2. pielikumu, heroīna daudzums līdz 0,001 gramiem atzīstams par nelielu, bet virs 1 grama - par lielu. Tāpat sarakstā ir iekļaut magoņu salmi, to ekstrakts un jēlopijs, no kuriem iegūst heroīnu. Par heroīna lietošanu vai uzglabāšanu nelielos apmēros izsaka brīdinājumu vai uzliek naudas sodu līdz 200 latiem. Par heroīna izgatavošanu, iegādāšanos, glabāšanu, pārvadāšanu un pārsūtīšanu var piespriest naudas sodu vai piespiedu darbu, vai īslaicīgu brīvības atņemšanu, vai brīvības atņemšanu līdz 10 gadiem un policijas kontroli uz 3 gadiem. Ja tas tiek darīts realizācijas nolūkā, tad paredzēts sods ar brīvības atņemšanu uz laiku no diviem līdz piecpadsmit gadiem, konfiscējot mantu vai bez konfiskācijas, un ar policijas kontroli uz laiku līdz trim gadiem. Heroīna sagatavošana injekcijai Heroīna injekcija, izmantojot ādas žņaugu Pārveidota šļirce anālai heroīna ievadīšanai Viena heroīna čeka O,O'-diacetylmorphine Arhivēts 2011. gada 15. jūnijā, Wayback Machine vietnē. (angliski) «Heroin». economypoint.org. Arhivēts no oriģināla, laiks: 2011. gada 16. maijā. Skatīts: 2011. gada 8. martā. (angliski) Справочник химика. Том II. Основные свойства неорганических и органических соединеный. Л.,"Химия", 1971, 800. lpp. (krieviski) «Vielas». narcomania.lv. Arhivēts no oriģināla, laiks: 2011. gada 28. jūlijā. Skatīts: 2011. gada 8. martā. (latviski) Heroin, DrugFacts. "Illegal drugs: Canada's growing international market". CBC News. 2009. gada 24. jūnijs. THE GLOBAL AFGHAN OPIUM TRADE. United Nations Office on Drugs and Crime. 2011. 16. lpp. Arhivēts no oriģināla, laiks: 2012. gada 9. oktobrī. Skatīts: 2012. gada 24. decembrī. (angliski) BBC News, Latin American & Caribbean: "Mexico targets heroine (sic) poppy plantations." Eric Camara, 2011. gada 16. novembris. (angliski) Notes on heroin dosage & tolerance, Erowid's Vault. Atjaunots: 2011. gada 23. augustā. (angliski) Heroīns Arhivēts 2014. gada 22. augustā, Wayback Machine vietnē., sargi-sevi.lv. Atjaunots: 2011. gada 23. augustā. Noteikumi par Latvijā kontrolējamajām narkotiskajām vielām, psihotropajām vielām un prekursoriem, likumi.lv. Atjaunots: 2011. gada 19. novembrī. Par Krimināllikuma spēkā stāšanās un piemērošanas kārtību, likumi.lv, 23.12.2009. Latvijas Administratīvo pārkāpumu kodekss, likumi.lv. Atjaunots: 2011. gada 25. augustā. Krimināllikums Arhivēts 2011. gada 26. oktobrī, Wayback Machine vietnē., likumi.lv. Atjaunots: 2011. gada 25. augustā. «Erowid.com informācija» (angliski).