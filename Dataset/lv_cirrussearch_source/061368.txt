Ligērijas grīslis (latīņu: Carex ligerica) ir grīšļu dzimtas suga. Savvaļā tā ir vietumis sastopama Eiropā. Latvijā Ligērijas grīslis ir sastopams reti — Rīgas līča un Baltijas jūras tiešā tuvumā, sausās, smilšainās vietās piejūras pļavās un mežmalās, skrajos priežu mežos. Augs ir ierakstīts Baltijas jūras reģiona Sarkanajā grāmatā un Latvijas Sarkanajā grāmatā 2. kategorijā. Ligērijas grīslis ir daudzgadīgs, 10—30 cm garš lakstaugs, kurš pieder vienādvārpu grīšļu grupai. Augam ir gari, diametrā 0,2—0,3 cm tievi sakneņi. Stublājs ir stāvs un slaids. Lapas ir zaļas, lokveidīgi stāvas, diezgan mīkstas, 0,1—0,2 cm platas, tikpat garas vai īsākas nekā stublājs. Ziedkopā ir 4—7 vārpiņas, kuras ir 3—5 cm platas. Vārpiņā sievišķie ziedi ir augšdaļā, bet vīrišķie — apakšdaļā, taču mēdz būt arī īpatņi, kuriem ir tikai sievišķie ziedi. Augļa pūslīša segplēksne ir brūna, pūslīša garumā. Pūslītis ir olveida, 0,4—0,5 cm garš ar 8—11 dzīslām, tā spārns ir šaurs, sākas apmēram no pūslīša vidus, strauji sašaurinās divzobainā knābītī. Zied maijā un jūnijā. «Ligērijas grīslis - Carex ligerica J.Gay - Augi - Latvijas daba». www.latvijasdaba.lv. Skatīts: 2022-04-21. Vikikrātuvē par šo tēmu ir pieejami multivides faili. Skatīt: Ligērijas grīslis. Encyclopædia of Life raksts (angliski)