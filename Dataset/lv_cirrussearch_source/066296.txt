"Kabīrijas naktis" (itāļu: Le notti di Cabiria) ir 1957. gada Itālijas un Francijas drāmas filma, kuras režisors ir Federiko Fellīni, bet scenārija autori Fellīni, Tuljo Pinelli, Ennio Flajāno un Pjērs Paolo Pazolīni. Filmā galvenās lomas atveido Džuljeta Mazīna, Fransuā Perjē, Franka Marci, Doriana Greja un Amedeo Nacari. Filma stāsta par Romā dzīvojošu prostitūtu Kabīriju, kas meklē savu īsto mīlestību. Filmas "Kabīrijas naktis" pirmizrāde notika 1957. gada 10. maijā Kannu kinofestivālā, kur Mazīna saņēma labākās aktrises balvu. Otro gadu pēc kārtas Fellīni režisētā filma saņēma Amerikas Kinoakadēmijas balvu kategorija "Labākā filma svešvalodā" pēc tam, kad to pagājušajā gadā saņēma "Ceļš". Kabīrija ir jauna un naiva prostitūta no Romas, kuru pamet un iegrūž upē viņas mīļākais Džordžo, lai nozagtu somu ar naudu. Neskatoties uz savu profesiju un neveiksmēm, ko viņa ir piedzīvojusi, Kabīrija vēljoprojām tic mīlestībai un laimei. Kādu vakaru pie naktskluba viņa satiek kinozvaigzni Alberto, kurš strīdas ar savu draudzeni. Alberto aizved Kabīriju uz klubu, kur viņi dejo mambo un vēlāk dodas uz Alberto mājām. Esot viņa mājās, atgriežas Alberto draudzene un Kabīrija visu nakti pavada vannasistabā. Kabīrija kopā ar savu draudzeni Vandu apmeklē baznīcas misi, kurā viņa lūdz Jaunavai Marijai labāku dzīvi. Kabīrija pauž nožēlu, ka viņas draugi neko savā dzīvē nemaina. Vēlāk viņa dodas uz burvju šovu, kur viņa uz skatuves tiek nohipnotizēta. Kamēr skatītāji smejas, viņa pauž vēlmi apprecēties un dzīvot laimīgu dzīvi. Saniknota par to, ka tiek izmantota skatītāju izklaidēšanai, viņa aizmūk un ārpus teātra satiek Oskaru. Oskars uzskata, ka nebija pareizi, ka viņu šādi izmantoja, tomēr uzskata ka liktenis ir savedis viņus kopā. Pēc vairākām tikšanās reizēm Kabīrija kaislīgi iemīlas Oskarā. Viņa pārdod savu māju un izņem savus iekrājumus, lai varētu uzsākt jaunu dzīvi ar Oskaru. Pastaigājoties pa mežu un nokļūstot pie klints ar skatu uz ezeru, Kabīrija saprot, ka tāpat kā viņas agrākais mīļākais, Oskars plāno viņu nogrūst no klints un nozagt visu naudu. Viņa raudot atdod viņam savu somu un lūdzās, lai viņu nenogalina. Oskars somu savāc un pazūd. Ejot atpakaļ uz pilsētu, viņa pievienojas jauniešu grupai, kas spēlē mūziku un dejo, liekot viņai, neskatoties uz visu, pasmaidīt. Džuljeta Mazīna — Kabīrija Fransuā Perjē — Oskars Franka Marci — Vanda Doriana Greja — Džesija Aldo Silvāni — burvis Ennio Džirolami — Amaleto Amedeo Nacari — Armando Franko Fabrici — Džordžo Izdošanas brīdi, franču režisors Fransuā Trifo nosauca "Kabīrijas naktis" par līdz šim labāko Fellīni filmu. Žurnāla Cahiers du Cinéma desmit labāko 1957. gada filmu sarakstā tā ierindojās trešajā vietā. Lai gan sākotnēji žurnāls The New York Times publicēja negatīvu vērtējumu filmai, četrdesmit gadus vēlāk žurnāla kritiķe Dženeta Maslina to nodēvēja par meistardarbu un piebilda, ka filmas pēdējais kadrs ir vairāk vērts nekā "visi citi Holivudas grāvēji". Arī kritiķis Rodžers Īberts filmai deva četras no četrām zvaigznēm un iekļāva to savā Great Movies sarakstā. Tīmekļa vietnē Rotten Tomatoes filmai ir perfekts 100% vērtējums. François Truffaut. The Films in My Life. Diversion Books, 2014-08-24. ISBN 978-1-62681-396-0. Bosley Crowther. «The Screen: 'Cabiria'; Giulietta Masina Stars in Italian Import». The New York Times (en-US), 1957-10-29. ISSN 0362-4331. Skatīts: 2023-04-07. Janet Maslin. «CRITIC'S CHOICE/FILM; Resilience and Spirituality in a Fellini Treasure». The New York Times (en-US), 1998-07-03. ISSN 0362-4331. Skatīts: 2023-04-07. «Nights of Cabiria - Rotten Tomatoes». www.rottentomatoes.com (angļu). Skatīts: 2023-04-07. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Box Office Mojo profils (angliski) Rotten Tomatoes profils (angliski)