Sarkanā auzene (latīņu: Festuca rubra) ir mainīga izskata augu suga graudzāļu dzimtā. Tā ir plaši sastopama Eirāzijā, tostarp ļoti bieži visā Latvijas teritorijā. Dažāda lieluma grupas ir sastopamas pļavās un atmatās, skrajos un sausos mežos, smiltājos, ceļmalās un gar dzelzceļiem. Sarkanā auzene ir daudzgadīgs, 15—70 cm garš lakstaugs. Augam ir ložņājoši sakneņi un augs veido skraju ceru. Stiebrs stāvs. Lapas ir šauri lineāras, līdz 0,25 cm platas, plakanas, apakšējās sarveidīgas, ierotījušās. Lapas maksts ir daļēji slēgta. Mēlīte ir īsa un ausaina. Veģetatīvo dzinumu ārējo lapu maksts apmatota. Veģetatīvo dzinumu lapas ar 5—7 dzīslām. Ziedu skara stāva, 5—15 cm gara, vārpiņas brūnsarkanas, noziedot sakļaujas. Ārējā zieda plēksne plati lancetiska, kaila, ar aptuveni 3 mm garu akotu. Auglis ir sīks grauds (plēksnenis). Zied jūnijā, jūlijā. «sarkanā auzene - Festuca rubra L. s.l. - Augi - Latvijas daba». www.latvijasdaba.lv. Skatīts: 2022-10-09.