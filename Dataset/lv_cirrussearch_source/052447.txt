Cicikara (ķīniešu: 齐齐哈尔, Qíqíhā'ěr; mandžūru: ᠴᡳᠴᡳᡤᠠᡵ, Cicigar) ir prefektūras līmeņa municipalitāte Heilundzjanas provincē Ķīnas ziemeļaustrumos. Izvietojusies provinces dienvidrietumos Neņdzjanas krastā. Robežojas ziemeļaustrumos ar Heihi, dienvidos — ar Suihua, Dacjinu un Dzjiliņas provinci, rietumos — ar Iekšējo Mongoliju. Nozīmīgs transporta mezgls un mašīnbūves centrs. Cicikara ir viena no senākajām Ķīnas ziemeļaustrumu pilsētām. Nosaukums cēlies no dauru valodas un nozīmē ‘robeža’ vai ‘ganības’. Pilsētas sākotnējais nosaukums bija Bukui (卜奎, Bokuí), kas bija dauru nosaukuma ‘daudzsološs’ pārcēlums ķīniešu valodā. 1674. gadā Cicikarā tika izveidots pierobežas garnizons, bet 1691. gadā izbūvēts nocietinājums. Pilsētas vecākā celtne — Bukui mošeja celta 1684. gadā. Ap 1700. gadu Cicikara kļuva par krievu—ķīniešu tirdzniecības centru. 1903. gadā pēc Ķīnas Austrumu dzelzceļa izbūves Cicikara kļuva par nozīmīgu transporta mezglu. Mandžukuo laikā Cicikara kļuva par Lundzjanas provinces centru un nozīmīgu Kvantunas armijas bāzi. No 1949. līdz 1954. gadam Cicikara bija Heilundzjanas provinces centrs. Pēc 2. pasaules kara Cicikarā ar PSRS atbalstu tika uzbūvēti vairāki metalurģijas un mašīnbūves uzņēmumi un pilsēta kļuva par nozīmīgu rūpniecības centru. Attīstīta arī papīra un pārtikas rūpniecība. Nozīmīga upes osta. http://tjj.hlj.gov.cn/tjsj/tjgb/pcgb/202105/t20210527_87737.html; Ķīnas Tautas Republikas Septītā nacionālā tautskaite. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 139. lpp. Survey of the City 黑龙江规模最大的伊斯兰建筑:卜奎清真寺 Vikikrātuvē par šo tēmu ir pieejami multivides faili. Skatīt: Cicikara. Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski)