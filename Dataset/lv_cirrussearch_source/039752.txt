Nadzeja Astapčuka (baltkrievu: Надзея Мікалаеўна Астапчук, dzimusi 1980. gada 12. oktobrī) ir Baltkrievijas vieglatlēte — lodes grūdēja. Viņa uzvarēja 2012. gada vasaras olimpiskajās spēlēs, taču tika diskvalificēta par dopinga lietošanu un zelta medaļu zaudēja. N. Astapčukas pirmais starptautiskais panākums bija uzvara lodes grūšanā 1998. gada Pasaules junioru čempionātā. Arī citās jauniešu sacensībās viņa dominēja, uzvarot 1999. gada Eiropas junioru čempionātā un 2001. gada Eiropas U23 čempionātā. Pirmais lielais panākums starp pieaugušajiem N. Astapčukas karjerā bija 2001. gada Pasaules čempionātā telpās izcīnītā sudraba medaļa. Šo sasniegumu viņa atkārtoja arī 2003. gada Pasaules čempionātā telpās, bet pēc dažiem mēnešiem viņa kļuva arī par Pasaules vicečempioni stadionā. 2004. gada vasaras olimpiskajās spēlēs viņa palika ceturtajā vietā. 2005. gadā viņa kļuva par Eiropas čempioni telpās. Viņa sākotnēji uzvarēja arī 2005. gada Pasaules čempionātā, bet vēlāk pēc atkārtotātām pārbaudēm šis čempiones tituls un medaļa tika atņemti dopinga lietošanas dēļ. 2014. gada aprīlī Starptautiskā vieglatlētikas federāciju asociācija anulēja Astapčukas rezultātus laikposmā no 2005. gada 13. augusta līdz 2007. gada 12. augustam. Tas iekļāva 2006. gada Eiropas čempionātā un 2007. gada Pasaules čempionātā izcīnītās sudraba medaļas. 2008. gada vasaras olimpiskajās spēlēs N. Astapčuka izcīnīja bronzas medaļu, bet arī šī medaļa tika atņemta, jo 2017. gadā pēc atkārtotām pārbaudēm tika konstatēta dopinga lietošana. 2012. gada vasaras olimpiskajās spēlēs viņa sākotnēji izcīnīīja zeltu. Tomēr arī šajā gadījumā pēc Londonas olimpiskajām spēlēm N. Astapčuka tika diskvalificēta par dopinga lietošanu: abi olimpiskajās spēlēs ņemtie analīžu paraugi saturēja anabolisko preparātu metenolonu. Par olimpisko čempioni pēc N. Astapčukas diskvalifikācijas kļuva Valērija Adamsa. Savu personisko rekordu Nadzeja uzstādīja 2012. gada jūlijā Minskā, kad lodi aizgrūda 21,58 metrus tālu. «Revision of results following sanctions of Tsikhan and Ostapchuk». worldathletics.org (angļu). 2014. gada 27. aprīlī. Skatīts: 2021. gada 23. jūlijā. «IOC sanctions eight athletes for failing anti-doping test at Beijing 2008 and London 2012». olympics.com (angļu). 2017. gada 12. janvārī. Skatīts: 2021. gada 23. jūlijā. IOC withdraws gold medal from shot put athlete Nadzeya Ostapchuk IOC Vikikrātuvē par šo tēmu ir pieejami multivides faili. Skatīt: Nadzeja Astapčuka. Olympedia profils (angliski) IAAF profils (angliski) Trach and Field vieglatlētes profils (angliski) IAAF Dimanta līgas profils (angliski)