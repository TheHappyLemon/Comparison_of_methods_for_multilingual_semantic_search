Marks Džons Daglass Mesjē (Mark Douglas Messier; dzimis 1961. gada 18. janvārī Edmontonā, Albertas provincē, Kanādā) ir bijušais kanādiešu hokejists, spēlējis centra uzbrucēja pozīcijā, bijis Kanādas hokeja izlases dalībnieks. Karjeras laikā spēlējis WHA un NHL klubu sastāvos. M. Mesjē bija pēdējais bijušais WHA spēlētājs starp aktīvajiem sportistiem un pēdējais aktīvais spēlētājs, kurš NHL spēlējis 1970. gados. Viņš tiek uzskatīts par vienu no visu laiku izcilākajiem hokejistiem. 2007. gadā ticis uzņemts Hokeja slavas zālē. 1979. gada NHL draftā viņu Edmontonas "Oilers" izraudzījās pirmajā kārtā ar kopējo 48. kārtas numuru. Vēl spēlējis Ņujorkas "Rangers" un Vankūveras "Canucks" klubu sastāvos. Visos trijos klubos viņš bijis komandas kapteinis. M. Mesjē kļuva par pirmo sportistu, kurš ir bijis kapteinis divās komandās, ar ko ir izcīnīts čempiontituls. Sešas reizes izcīnījis Stenlija kausu, piecas no tām kopā ar Edmontonas klubu, vienreiz ar Ņujorkas klubu. Savas karjeras laikā spēlējis 15 NHL Visu zvaigžņu spēlēs. 1989.—1990. un 1991.—1992. gada sezonās ieguvis Harta un Lestera Pīrsona balvas, 1983.—1984. gada sezonā viņš ieguva arī Kona Smita balvu. Karjeras laikā NHL aizvadījis 1756 spēles, gūstot 694 vārtus un izdarot 1193 rezultatīvas piespēles, kopā savācot 1887 rezultativitātes punktus. Viņš nopelnīja arī 1910 soda minūtes. Stenlija kausa izcīņas spēlēs viņš sakrājis vēl 295 punktus, tādējādi kopā karjeras laikā savācot 2182 punktus. 2005. gada 12. septembrī M. Mesjē oficiāli paziņoja par karjeras beigšanu. Kanādas izlases sastāvā spēlējis trijās Kanādas kausa izcīņās (1984, 1987, 1991), 1989. gada Pasaules čempionātā un 1996. gada Pasaules kausā. «Legends of Hockey - Induction Showcase - Mark Messier». Hhof.com. Arhivēts no oriģināla, laiks: 2011-06-04. Skatīts: 2011-03-09. «Mark Messier Biography Summary». BookRags.com. Skatīts: 2011-03-09. Joe Pelletier. «Stanley Cup Legends: The Messiah, Mark Messier». Greatest Hockey Legends.com, 2009-04-29. Skatīts: 2011-03-09. «HHOF Site Map». Arhivēts no oriģināla, laiks: 2011. gada 16. jūnijā. Skatīts: 2011. gada 3. novembrī. «Mark Messier retires after 25 seasons.». ESPN.com. 2006. Skatīts: 2006-08-26. Munzüger Sport profils (vāciski) Eliteprospects profils (angliski) Internet Hockey Database profils (angliski) NHL profils (angliski) Hockey-Reference profils (angliski)