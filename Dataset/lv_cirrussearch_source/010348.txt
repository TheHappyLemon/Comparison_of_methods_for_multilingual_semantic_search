Kolkata (angļu: Kolkata, bengāļu: কলকাতা, izrunā: [ˈkolkat̪a]), līdz 2001. gadam Kalkuta (Calcutta), ir pilsēta Indijas austrumos Hugli upes kreisajā krastā. Rietumbengāles štata galvaspilsēta. Līdz 1911. gadam bija Britu Indijas galvaspilsēta. Viens no Indijas svarīgākajiem kultūras un neatkarības kustības centriem, tomēr pēc Indijas neatkarības iegūšanas 1947. gadā piedzīvoja ekonomisku stagnāciju. Dēvēta par "Indijas kultūras galvaspilsētu", "Procesiju pilsētu" un "Prieka pilsētu". Politiski pilsēta ir stiprs komunistiskās kustības centrs, Rietumbengāles štatu vairāk nekā trīsdesmit gadus vadīja Indijas Komunistiskā partija (1977–2011). Pilsētu nodibināja Britu Austrumindijas kompānija 1690. gadā, uzceļot šeit fortu. 1756. gadā Bengālijas navabs ieņēma nocietinājumu, tomēr nākamajā gadā Roberts Klaivs ar britu karavīru un sipaju palīdzību cietoksni atguva. 1772. gadā Kolkata kļuva par Britu Indijas galvaspilsētu. No 19. gadsimta vidus Kolkatā strauji attīstījās audumu un džutas ražošana. Pilsētā radās indiešu izcelsmes vidusšķira. 19. gadsimta beigās - 20. gadsimta sākumā Kolkata kļuva par Bengāļu renesanses centru. Vēlākajos gados Kolkata kļuva par Indijas neatkarības kustības un Indijas politiskās dzīves galveno centru. 1905. gada Bengālijas sadalīšana divās daļās izsauca politiskas cīņas saasināšanos un angļu preču boikotu. Tas bija viens no iemesliem, kāpēc 1911. gadā Britu Indijas galvaspilsēta tika pārcelta uz Deli. Otrā pasaules kara laikā Kolkatu divreiz bombardēja japāņu aviācija. Kolkata smagi cieta Bengālijas 1943. gada bada laikā, kad Bengālijā badā nomira vairāk kā 3 000 000 cilvēku. Nodibinot neatkarīgo Indiju, Bengālija tika sadalīta hinduistu un musulmaņu daļā. Pilsētu pameta daudzi musulmaņi un tajā savukārt ieplūda daudzi hinduisti no Austrumbengālijas (tagad Bangladeša). 1960. un 1970. gados gados elektroenerģijas krīze, streiki un bruņoto marksistu (naksalītu) kustība veicināja Kolkatas ekonomikas stagnāciju. 21. gadsimta sākumā, saistībā ar attiecību normalizāciju ar Ķīnu un investīcijām no Dienvidaustrumāzijas Kolkatas ekonomiskais stāvoklis pamazām uzlabojas. Kolkatā dzimuši: Šrī Aurobindo (1872-1950) — filozofs Šatjendranats Boze (সত্যেন্দ্র নাথ বসু, Satyendra Nath Bose) (1894-1974) — fiziķis A.Č. Bhaktivēdānta Svāmī Prabhupāda (A.C. Bhaktivedanta Swami Prabhupada) (1896-1977) — Krišnas Apziņas biedrības dibinātājs Šotodžits Rajs (1921-1992) — kinorežisors Megnads Saha (মেঘনাদ সাহা, Meghnad N. Saha) (1893-1956) — astrofiziķis Gajatri Čakravorti Spivaka (Gayatri Chakravorty Spivak) (1942-) — literatūrzinātniece Rabindranats Tagore (1861-1941) — dzejnieks Viljams Tekerijs (William Makepeace Thackeray) (1811-1863) — angļu rakstnieks Vikrams Saits (Vikram Seth) (1952-) — dzejnieks Svami Vivekānanda (স্বামী বিবেকানন্দ, Swami Vivekananda) (1863-1902) — filozofs https://www.kmcgov.in/KMCPortal/jsp/KolkataStatistics.jsp. Vikikrātuvē par šo tēmu ir pieejami multivides faili. Skatīt: Kolkata. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Ebreju enciklopēdijas raksts (angliski)