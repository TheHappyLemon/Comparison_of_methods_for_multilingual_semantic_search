Antonīns Panenka (čehu: Antonín Panenka; dzimis 1948. gada 2. decembrī Prāgā) ir bijušais Čehoslovākijas futbolists. Panenka spēlēja uzbrūkošā pussarga pozīcijā un izcēlās ar piespēļu kvalitāti un tiešajiem brīvsitieniem. Lielāko karjeras daļu viņš aizvadīja Prāgas “Bohemians” rindās, pievienojoties klubam no jauniešu komandas 1959. gadā. 1981. gadā Panenka pameta Bohemians, lai spēlētu Austrijas klubā Rapid Vienna, ar kuru viņš ieguva divus Bundeslīgas titulus un Austrijas kausu. 1985. gadā Rapid sasniedza Kausu ieguvēju kausa finālu. Panenka spēlē iesaistījās kā rezervists, bet viņa komanda zaudēja Everton ar 1—3. Vēlāk tajā pašā gadā viņš pārcēlās uz VSE St. Pölten, kur aizvadīja divas sezonas, pirms pārcēlās uz zemākajām Austrijas līgām, no 1987. līdz 1989. gadam spēlējot Slovan Vienna, bet no 1989. līdz 1991. gadam ASV Hohenau un no 1991. līdz 1993. Kleinwiesendorf rindās. Starptautisku atpazīstamību Panenka ieguva, spēlējot Čehoslovākijas izlasē 1976. gada Eiropas čempionātā, kad Čehoslovākija sasniedza finālu, kur stājās pretī Rietumvācijai. Pēc papildlaika rezultāts bija 2–2, tāpēc tika nozīmēta pirmā pēcspēles 11 metru sitienu sērija Eiropas čempionātu finālos. Pirmie septiņi sitieni bija veiksmīgi, līdz Rietumvācijas pārstāvis Uli Hēness bumbu pārsita pāri vārtiem. Pie rezultāta 4–3, Panenka stājās izpildīt piekto Čehoslovākijas 11 metru sitienu, lai veiksmes gadījumā uzvarētu spēli un turnīru. Vācijas vārtsargs Zeps Maiers lēca uz kreiso pusi, bet Panenka viegli uzsita pa bumbas apakšu, virzot to pa vārtu vidu un tā ar slaidu loku ielidoja vārtos. Izpildījums lika kādam franču žurnālistam Panenku nodēvēt par "dzejnieku". Šie gūtie vārti ir vieni no slavenākajiem 11 metru sitieniem, padarot Panenkas vārdu saistītu ar šāda veida 11 metru sitienu izpildi. Šobrīd viņš ir Bohemians 1905 kluba prezidents. Football – Knowledge: the footballers who have moves named after them | Football | guardian.co.uk National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski) Antonín Panenka and his famous goal – fotogrāfijas Antonín Panenka's penalty (EURO 1976 in Belgrade. Czechoslovakia vs. Germany) – video