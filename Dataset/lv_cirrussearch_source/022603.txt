Pjēro Tosi (itāļu: Piero Tosi; dzimis 1927. gada 10. aprīlī Sestofjorentino, Itālijā) ir itāļu teātra un kino kostīmu mākslinieks, BAFTA un Kinoakadēmijas goda balvas ieguvējs. Par Pjēro Tosi profesionālās karjeras pamatu var uzskatīt ilggadēju sadarbību ar itāļu režisoru Lukīno Viskonti. 1952. gadā Viskonti uzaicināja Tosi izveidot kostīmus filmai "Visskaistākā" (Bellissima). Nākamā Viskonti filma, kurā viņš sadarbojās ar Tosi, bija 1954. gada filma Senso, kuras darbība norisinās Risordžimento laikos. Šajā filmā Tosi strādāja kopā ar pieredzes bagāto franču kostīmu mākslinieku Marselu Eskofjē, kurš bija atbildīgs par galveno varoņu kostīmiem. Savukārt Tosi šajā filmā izveidoja kostīmus otrā plāna varoņiem: kareivjiem, zemniekiem un citiem. 1963. gadā Viskonti uzfilmēja "Gepards" (Il Gattopardo), kuras darbība norisinās tajā pašā laikā kā filmā Senso. Režisors šajā filmā Tosi uzticēja pilnībā visu varoņu kostīmu izveidi. Pjēro Tosi ir veidojis kostīmus tādām sekojošām Viskonti filmām: Le notti bianche (1959), "Roko un viņa brāļi" (1960), "Svešinieks" (Lo straniero, 1967), "Dievu bojāeja" (La caduta degli dei, 1969), "Ludvigs" (Ludwig, 1972), "Nevainīgais" (L'Innocente, 1976). Filma "Nevainīgais", kas ir tāda paša nosaukuma Gabriele D'Anuncio romāna ekranizējums, bija Pjēro Tosi un Lukīno Viskonti pēdējais kopdarbs, jo drīz pēc filmas uzņemšanas, 1976. gada 17. martā, režisors Viskonti nomira. 1968. gadā Pjēro Tosi bija mākslinieks inscenētājs itāļu režisora Federiko Fellīni filmā Tre Passi Nel Delirio. 1969. gadā viņš veidoja kostīmus Pjēra Paolo Pazolīni filmai Medea. Tosi daudz sadarbojās ar režisoru Mauro Boloņīnī. Viens no labākajiem darbiem pie Boļoņīnī ir kostīmi 1981. gada filmā La Dame aux camélias. Pjēro Tosi veidoja kostīmus arī teātra izrādēm, pārsvarā operām. Par saviem darbiem Pjēro Tosi daudzkārt ir ieguvis dažādu valstu apbalvojumus: divas reizes saņēmis BAFTA kino balvu nominācijā "Labākais kostīmu dizains" (1971. gadā "Nāve Venēcijā" un 1983. gadā La Traviata); trīs reizes saņēmis balvu Ente David di Donatello; astoņas reizes Nastro d'Argento balvu. Tosi piecas reizes ticis nominēts Amerikas Kinoakadēmijas balvai nominācijā "Labākie kostīmi". 2014. gadā Pjēro Tosi saņēma Kinoakadēmijas goda balvu. IMDb profils (angliski) AllMovie profils (angliski)