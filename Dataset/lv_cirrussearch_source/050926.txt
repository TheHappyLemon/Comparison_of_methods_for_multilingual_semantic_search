Brendans Rodžerss (angļu: Brendan Rodgers, dzimis 1973. gada 26. janvārī) ir Ziemeļīrijas futbola treneris un bijušais futbolists. Spēlējis aizsarga pozīcijā. Kopš (2023) ir Skotijas Premjerlīgas kluba Celtic galvenais treneris. No 2019. gada līdz 2023. gadam bija Anglijas Premjerlīgas kluba Leicester City galvenais treneris. Spēlētāja karjeru sāka Ziemeļīrijas klubā Ballymena United. 1990. gadā 18 gadu vecumā pievienojās Anglijas klubam Reading, kurā spēlēja dublieru komandā, taču jau 20 gadu vecumā bija spiests beigt profesionālo karjeru ceļgala problēmu dēļ. Vēlāk spēlēja amatieru klubos. Pēc spēlētāja karjeras beigām sāka strādāt Reading kluba sistēmā. 2004. gadā pēc toreizējā Chelsea galvenā trenera Žuzē Mouriņu uzaicinājuma kļuva par kluba jauniešu komandas treneri. Vēlāk tika paaugstināts par Chelsea dublieru komandas treneri. 2008. gada 24. novembrī kļuva par Anglijas otrās spēcīgākās līgas Championship kluba Watford galveno treneri. 2009. gada jūnijā atgriezās savā bijušajā klubā Reading galvenā trenera amatā, tomēr nostrādāja tajā tikai līdz tā paša gada decembrim, kad pēc nesekmīgiem rezultātiem amatu atstāja. 2010. gada 16. jūlijā pieņēma piedāvājumu kļūt par Swansea City galveno treneri. 2011. gadā ar šo klubu uzvarēja izslēgšanas spēlēs par vietu Anglijas Premjerlīgā, finālā ar 4:2 pieveicot Reading. 2011.—2012. gada sezonā ieguva 11. vietu Premjerlīgā, kas debijas sezonā klubam bija liels panākums. Pēc sezonas Rodžerss nolēma atstāt Swansea City, lai kļūtu par Liverpool galveno treneri. Pirmajā sezonā Rodžersa vadībā Liverpool spēlēja nestabili un ierindojās 7. vietā Premjerlīgā. 2013.—2014. gada sezonā izcīnīja otro vietu. 2015. gada oktobrī pēc nesekmīgā sezonas sākuma tika atbrīvots no amata. 2016. gada maijā tika apstiprināts par Skotijas kluba Celtic galveno treneri. Rodžersa vadībā Celtic divas reizes uzvarēja Skotijas Premjerlīgā (2016—17, 2017—18), abās šajās sezonās uzvarēja arī Skotijas kausa izcīņā. 2019. gada februārī, klubam atrodoties Skotijas Premjerlīgas vadībā, atstāja Celtic, lai kļūtu par Leicester City galveno treneri. Celtic Skotijas Premjerlīga: 2016–17, 2017–18 Skotijas kauss: 2016–17, 2017–18 Skotijas Līgas kauss: 2016–17, 2017–18, 2018–19 Individuālie sasniegumi Skotijas Premjerlīgas sezonas labākais treneris: 2016–17, 2017–18 https://sportacentrs.com/futbols/anglija/19062023-rodzerss_atgriezas_celtic_bournemouth_mek «Brendan Rodgers Manager Profile». premierleague.com (angļu). Skatīts: 2019. gada 11. novembrī. «Liverpool pacietības mērs pilns – atbrīvots galvenais treneris Rodžerss». skaties.lv. 2015. gada 5. oktobrī. Skatīts: 2019. gada 11. novembrī. «Par Lesteras galveno treneri kļūs bijušais Liverpūles vadītājs Rodžerss». sportacentrs.com. 2019. gada 26. februārī. Skatīts: 2019. gada 11. novembrī. Vikikrātuvē par šo tēmu ir pieejami multivides faili. Skatīt: Brendans Rodžerss. Soccerbase trenera profils (angliski) Transfermarkt spēlētāja profils (angliski) Transfermarkt trenera profils (angliski)