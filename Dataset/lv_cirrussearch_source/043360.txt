Hosē Nestors Pekermans Krimens (spāņu: José Néstor Pékerman Krimen; dzimis 1949. gada 3. septembrī) ir argentīniešu futbola treneris un bijušais futbolists, spēlējis pussarga pozīcijā. No 2012. līdz 2018. gadam bija Kolumbijas futbola izlases galvenais treneris, 2006. gada FIFA Pasaules kausā vadīja Argentīnas izlasi. Bijis arī Kolumbijas un Venecuēlas izlases galvenais treneris. Kā futbolists no 1970. līdz 1974. gadam pārstāvējis Argentīnas klubu Argentinos Juniors. Vēlāk pārcēlies uz Kolumbiju un spēlējis Independiente Medellín. Ceļgala traumas dēļ bija spiests beigt spēlētāja karjeru 28 gadu vecumā. Trenera karjeras sākumā strādāja ar jauniešu komandām Argentīnas klubos Chacarita Juniors un Argentinos Juniors, pēc tam bija Čīles kluba Colo-Colo jauniešu komandas treneris. No 1994. līdz 2001. gadam strādāja ar Argentīnas U20 izlasi. Šajā laikā trīs reizes uzvarēja pasaules U20 čempionātā (1995., 1997. un 2001. gadā), divreiz aizveda Argentīnas komandu arī līdz uzvarai Dienvidamerikas jauniešu čempionātā. 2004. gada septembrī kļuva par Argentīnas futbola izlases galveno treneri. 2006. gada FIFA Pasaules kausā ar izlasi aizkļuva līdz ceturtdaļfinālam, kur tā pēcspēles 11 metru sitienu serijā piekāpās Vācijas izlasei. Pēc šī zaudējuma Pekermans amatu atstāja. Karjeras turpinājumā vadīja Meksikas klubus Toluca un Tigres UANL. 2012. gada janvārī Pekermans tika apstiprināts par Kolumbijas futbola izlases galveno treneri. 2014. gada FIFA Pasaules kausā Kolumbija Pekermana vadībā iekļuva ceturtdaļfinālā, kur piekāpās Brazīlijai. Pekermans trīs reizes pēc kārtas (2012., 2013. un 2014. gadā) tika atzīts par Dienvidamerikas gada futbola treneri. 2016. gadā ar Kolumbijas izlasi izcīnīja 3. vietu Copa América. 2018. gada FIFA Pasaules kausā ar Kolumbijas izlasi sasniedza astotdaļfinālu. 2021. gada novembrī Pekermans tika apstiprināts par Venecuēlas izlases galveno treneri. Izlase nespēja kvalificēties 2022. gada FIFA Pasaules kausa finālturnīram. 2023. gada martā Venecuēlas Futbola federācija līgumu pārtrauca. «South American Coach of the Year» (angļu). RSSSF. Skatīts: 2018. gada 10. jūnijā. «Argentine Pekerman takes charge of Venezuela». reuters.com (angļu). 2021. gada 30. novembrī. Skatīts: 2018. gada 10. jūnijā. «Pekerman departs role as Venezuela manager». reuters.com. 2023. gada 8. marts. Skatīts: 2023. gada 5. novembrī. Vikikrātuvē par šo tēmu ir pieejami multivides faili. Skatīt: Hosē Pekermans. Munzüger Sport profils (vāciski) WorldFootball profils (angliski) Transfermarkt spēlētāja profils (angliski) Transfermarkt trenera profils (angliski)