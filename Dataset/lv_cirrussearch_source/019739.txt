Doktors Astoņkājis (angļu: Doctor Octopus) jeb Dr. Oto Guntars Oktāvijs (angļu: Dr. Otto Gunther Octavius) zināms arī kā Doks Oks (angļu: Doc Ock) ir izdomāts tēls un ļaundaris, kurš parādās Marvel Comics publicētajos komiksos, pirmo reizi — 1963. gadā, The Amazing Spider-man #3. Doktors Astoņkājis ir zinātnieks, kuram ir augstas intelektuālas spējas, un viņš ir viens no Zirnekļcilvēka ienaidniekiem. Parasti viņš ir attēlots kā plecīgs tēls ar brillēm, kuram ir četri spēcīgi, mehāniskie taustekļi, kuri ir pievienoti pie viņa muguras, un ir apsēsts ar savas ģenialitātes pierādīšanu un Zirnekļcilvēka sakaušanu. Doktoru Astoņkāji radīja Stens Lī un Stīvs Ditko. Viņš pirmoreiz parādījās "Zirnekļcilvēks pret Doktoru Astoņkāji" Apbrīnojamā Zirnekļcilvēka 3. numurā, kurš iznāca 1963. gada jūlijā. Oto Oktāvijs tika audzināts nomācošā ģimenē ar pārāk aizsargājošu māti un skarbu un rupju tēvu. Viņa māte iedrošināja Oto, kurš jau bija labs un gudrs skolēns, piespiest sevi mācīties labāk, lai dzīvē sasniegtu vairāk par savu tēvu, kurš strādāja rūpnīcā. Oto saņēma universitātes stipendiju īsi pirms sava tēva nāves, kurš nomira darba negadījumā. Pēc sava tēva nāves Oto kļuva apsēsts ar skolu un arvien vairāk piespieda sevi, studējot zinātni. Viņš absolvēja universitāti un ieguva darbu kādā inženieru firmā, ātri vien kļūstot par respektētu kodolfiziķi un izpētes konsultantu, strādājot arī kā izgudrotājs un lektors. Drīz viņš izveidoja apbrīnojamu izgudrojumu — krūšu vesti, kas valkātāju savienoja ar četrām mehāniskajām rokām. Šī izgudrojuma dēļ Oto ieguva jaunu iesauku — Doktors Astoņkājis. Šajā laikā viņam izveidojās attiecības ar kolēģi — Mariju Alisi Andersu -, kuru viņš pēc tam bildināja. Taču jaunais pāris tika izšķirts Oto mātes dēļ, kura laulībām nepiekrita. Oto atcēla saderināšanos, paklausīdams mātei, kura drīz vien, strīdoties ar Oto, nomira. Zaudējis visas savas sociālās saiknes, Oto kļuva arvien noslēgtāks un drūmāks un arvien vairāk sevi veltīja darbam, kļūstot aizvien profesionāli neuzmanīgāks. Neuzmanības dēļ Oto cieta negadījumā, kas izmainīja viņa dzīvi uz visiem laikiem. Radiācijas noplūde laboratorijā izraisīja eksploziju, kas sakausēja krūšu vesti kopā ar viņa ķermeni. Tajā pašā laikā radiācija izraisīja mutācijas viņa smadzenēs, kas ļāva viņam kontrolēt mehāniskās rokas ar telepātijas palīdzību. Negadījuma un sava ķermeņa un prāta bojājumu dēļ Doktors Astoņkājis sajuka prātā un nolēma veltīt savu dzīvi noziedzībai. Pēc vairākām neveiksmēm un sakāvēm no Zirnekļcilvēka rokas Doktors Astoņkājis izveidoja oriģinālo Draudīgo sešinieku, apvienojot sevi un vēl piecus ļaundarus, kuri piedzīvojuši sakāvi, cīnoties pret Zirnekļcilvēku. Lai arī viņš citiem ļaundariem skaidroja, ka kopā viņi būs spējīgi uzveikt Zirnekļcilvēku, īstenībā viņš slepeni plānoja nogaidīt, kamēr citi ļaundari būs mēģinājuši un nespējuši uzveikt Zirnekļcilvēku, un tad ierasties un uzveikt novājināto varoni. Viņš nolaupīja Betiju Brantu un Meju Pārkeri, lai ievilinātu Zirnekļcilvēku lamatās. Kad, kā paredzēts, citi ļaundari nespēja uzveikt Zirnekļcilvēku, ieradās Oto un uzsāka cīņu ar viņu lielā akvārija tipa tvertnē, mēģinot varoni noslīcināt, taču tika pilnībā sakauts. Pamatraksts: Zirnekļcilvēks (filmu sērija) Tēls ir izmantots filmās, komiksos, multiplikācijas filmās un datorspēlēs. Sema Reimi 2004. gada filmā "Zirnekļcilvēks 2" viņu attēloja britu aktieris Alfreds Molina kā filmas galveno ļaundari. Oficiālā Marvel mājaslapa (angliski)