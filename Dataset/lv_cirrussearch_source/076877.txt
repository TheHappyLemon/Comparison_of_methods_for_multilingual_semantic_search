Klints Īstvuds (angļu: Clint Eastwood; dzimis 1930. gada 31. maijā Sanfrancisko, Kalifornijā, ASV) ir amerikāņu kinoaktieris, kinorežisors, producents un komponists. 10 reizes izvirzīts apbalvošanai ar Amerikas Kinoakadēmijas balvu, no kurām četras reizes to ieguvis — divreiz kā labākais režisors un divreiz kā labākās filmas producents — par filmām "Nepiedots" (1992) un "Miljons dolāru mazulīte" (2004). Ieguvis arī Zelta globusa balvu par šīm divām filmām, kā arī par filmu "Putns" (Bird, 1988). Īstvuds 2000. gadā saņēmis Venēcijas kinofestivāla balvu par mūža ieguldījumu. Īstvuds uzsāka savu aktiera karjeru 1954. gadā. Sākumā viņa lomas bija nelielas, bet pēc dažiem gadiem viņš saņēma lomu TV vesterna seriālā Rawhide (1959–1965), kas veicināja aktiera karjeru. Īstvuds kļuva starptautiski pazīstams ar savām lomām Serdžo Leones "itāļu vesternu" triloģijā Trilogia del dollaro: Par sauju dolāru" (1964), "Par dažiem liekiem dolāriem" (For a Few Dollars More, 1965) un "Labais, ļaunais un neglītais" (1966). 70. un 80. gados Īstvuda popularitāti vēl vairāk palielināja galvenā loma filmā "Netīrais Harijs" (1971) un četros tā turpinājumos, kuros viņš attēloja antivaroni, policistu "Netīro Hariju". Īstvuds attēlojis lomas arī tādās pazīstamās filmās kā "Bēgšana no Alkatrazas" (Escape from Alcatraz, 1979), "Gaišais jātnieks" (Pale Rider, 1985), Heartbreak Ridge (1986), "Nepiedots" (1992), "Medisonas apgabala tilti" (1995), "Absolūtā vara" (Absolute Power, 1997), "Miljons dolāru mazulīte" (2004), Gran Torino (2008), "Problēmas ar metienu" (2012). Par lomām filmās "Nepiedots" un "Miljons dolāru mazulīte" nominēts Amerikas Kinoakadēmijas balvai kā labākais aktieris. Sākot ar 70. gadiem, Īstvuds darbojas arī kā filmu režisors un producents. Pirmā viņa režisētā filma bija "Nospēlē man dziesmu" (1971), kurā viņš tēloja galveno lomu. Īstvuds bieži apvieno savu režisora darbu ar tēlošanu savās filmās. Viņš tēlojis ne mazāk kā divdesmit piecās no savām režisētajām filmām. Lielākos panākumus guvušas Īstvuda filmas "Nepiedots" (1992) un "Miljons dolāru mazulīte" (2004), katra ieguva pa četrām Amerikas Kinoakadēmijas balvām (no 9 nominācijām filmai "Nepiedots" un no 7 nominācijām filmai "Miljons dolāru mazulīte"). Īstvuda filma "Noslēpumu upe" (2003) ieguva sešas nominācijas Amerikas Kinoakadēmijas balvām, no kurām divās kategorijās balvas saņēma Šons Penns kā labākais aktieris un Tims Robinss kā labākais otrā plāna aktieris. Īstvuda režisētā filma "Vēstules no Ivodzimas" (Letters from Iwo Jima, 2006) saņēma 4 nominācijas (no tām ieguva vienu balvu par skaņu montāžu), filma "Samainītais" (2008) — 3 nominācijas, filma "Nepakļaujamais" (Invictus, 2009) — divas nominācijas, filma "Amerikāņu snaiperis" (2014) — sešas nominācijas. «Two Sides Of Clint Eastwood». CBS Evening News. Vikikrātuvē par šo tēmu ir pieejami multivides faili. Skatīt: Klints Īstvuds. IMDb profils (angliski) AllMovie profils (angliski) Box Office Mojo profils (angliski) Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski) Enciklopēdijas Krugosvet raksts (krieviski)