Anna Ahšarumova (angļu: Anna Akhsharumova, krievu: Анна Марковна Ахшарумова; dzimusi 1957. gada 9. janvārī Maskavā) ir ebreju izcelsmes PSRS un ASV starptautiskā lielmeistare šahā (1989). Mihaila Botviņņika šaha skolas audzēkne. Divas reizes uzvarējusi PSRS sieviešu šaha čempionātos (1977, 1984). 1976. gadā Tbilisi sporta biedrības Burevestnik komandas sastāvā uzvarējusi PSRS komandu šaha kausa izcīņā. 1977. gadā uzvarējusi Budapeštas starptautiskajā sieviešu turnīrā. 1985. gadā Volgogradā Krievijas izlases sastāvā viņa izcīnīja pirmo vietu PSRS komandu šaha čempionātā. 1979. gadā kopā ar vīru Borisu Guļko iesniegusi dokumentus emigrācijai uz Izraēlu. Tomēr padomju varas iestādes līdz 1986. gadam atteicās izlaist Guļko ģimeni no valsts. Ahšarumovai divus gadus bija aizliegts piedalīties vietējos turnīros, bet septiņus gadus viņa nevarēja piedalīties ārzemju turnīros. Pēc emigrācijas 1986. gadā pārcēlusies uz ASV. 1987. gadā uzvarējusi ASV sieviešu šaha čempionātā. 1990. gadā Kualalumpurā piedalījusies Pasaules sieviešu šaha čempiones nosaukuma izcīņas cikla starpzonu turnīrā, kurā kopā ar Jūliju Djominu dalījusi 5.-6. vietu. 1996. gadā izcīnījusi sudraba medaļu ASV sieviešu šaha čempionātā, bet gadu vēlāk bijusi bronzas laureāte šajā turnīrā. Pārstāvējusi ASV komandu Pasaules šaha olimpiādēs, kurās piedalījusies 3 reizes (1988-1990, 1996). Par panākumiem turnīros FIDE 1977. gadā Ahšarumovai piešķīra starptautiskās meistares (WIM), bet 1989. gadā - starptautiskās lielmeistares (WGM) nosaukumu. Kopš 1998. gada vairs nepiedalās šaha turnīros. 9th Soviet Team Chess Cup: Tbilisi 1976 17th Soviet Team Chess Championship: Volgograd 1985 U.S. Women's Champions 1990 Genting Interzonal Tournament OlimpBase :: Women's Chess Olympiads :: Anna Akhsharumova Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)