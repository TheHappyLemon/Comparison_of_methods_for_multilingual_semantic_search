Eldreds Gregorijs Peks (angļu: Eldred Gregory Peck; dzimis 1916. gada 5. aprīlī, miris 2003. gada 12. jūnijā) bija amerikāņu aktieris. Viņš bija viens no populārākajām filmu zvaigznēm no 1940. līdz 1960. gadiem, taču turpināja filmēties nozīmīgās lomās arī vēlāk. Par Atikusa Finča attēlošanu 1962. gada filmā "Kas nogalina lakstīgalu..." G. Peks saņēma Kinoakadēmijas balvu kā labākais aktieris galvenajā lomā. Kopumā karjeras laikā ticis nominēts piecām Kinoakadēmijas balvām. Vēl aktieris ir saņēmis trīs Zelta globusa balvas - kā labākais aktieris dramatiskā filmā (The Yearling (1946) un "Kas nogalina lakstīgalu..."), kā arī kā labākais aktieris otrā plāna lomā miniseriālā vai TV filmā (TV miniseriālā "Mobijs Diks", 1998). ASV prezidents Lindons Džonsons 1969. gadā apbalvoja Peku ar Prezidenta Brīvības medaļu (augstākais civilais apbalvojums ASV). 1999. gadā Peks iekļauts Amerikas Kinoinstitūta saraksta "Visu laiku izcilākā vīriešu kārtas zvaigzne" 12. vietā. Peks studēja Kalifornijas Universitātē Bērkli, ieguva mākslas bakalaura grādu (angļu valodā). Mācību laikā piedalījās airēšanas komandā, kā arī iesaistījās universitātes studentu teātrī. Studiju laiku Peks vērtēja kā pašus nozīmīgākos trīs gadus viņa personības tapšanā. Pēc studiju pabeigšanas 1939. gadā Peks pārcēlās uz Ņujorku, kur mācījās aktiermākslu teātra skolā Neighborhood Playhouse School of the Theatre pie Senforda Meisnera. Trenējoties deju mākslā, savainoja muguru, tāpēc kara laikā tika atzīts par nederīgu militāram dienestam. Paralēli mācībām, strādāja dažādus gadījuma darbus, lai varētu sevi uzturēt. 1940. gada vasarā strādāja Virdžīnijā teātrī Barter Theatre, kur aktieriem nemaksāja algu, bet deva pārtiku. Peks Brodvejas teātrī debitēja 1941. gadā ar nelielu lomu, bet jau nākamajā gadā ieguva pirmo galveno lomu. Peka kinoaktiera karjera sākās 1944. gadā ar filmu Days of Glory, un jau pirmajos piecos gados viņš četras reizes tika nominēts kā labākais aktieris Amerikas Kinoakadēmijas balvai - par lomām filmās The Keys of the Kingdom (1944), The Yearling (1946), Gentleman's Agreement (1947), Twelve O'Clock High (1949). Viena no Peka pazīstamākajām lomām ir filmā "Romas brīvdienas" (1953) (kopā ar Odriju Hepbērnu), par ko nominēts BAFTA kino balvai kā labākais ārzemju aktieris. Peks tēlojis galvenās lomas Alfreda Hičkoka filmā "Apmātais" (1945), kā arī Džona Hjūstona filmā "Mobijs Diks" (1956). Par lomu 1962. gada filmā "Kas nogalina lakstīgalu..." Peks saņēma gan Amerikas Kinoakadēmijas balvu, gan Zelta globusu. 1980. gados Peks pievērsās televīzijai. Miniserālā The Blue and the Gray (1982) tēloja Abrahamu Linkolnu. Arī TV filmā The Scarlet and the Black (1983) Peks tēloja reālu personāžu - Romas katoļu priesteri Hjū Flāhertiju. 1991. gadā kopā ar Deniju DeVito tēloja filmā "Svešā nauda". Tajā pašā gadā Peks piedalījās arī Mārtina Skorsēzes filmā "Baiļu rags", kas bija jauna versija 1962. gada tāda paša nosaukuma filmai, kurā Peks bija tēlojis vienu no galvenajām lomām. Pēdējā mākslas filma, kurā Peks piedalījās, bija TV miniseriāls "Mobijs Diks" 1998. gadā. Šajā reizē viņš tēloja citu lomu, nekā 1956. gada filmā ar tādu pašu nosaukumu. Peks tika apbalvots ar Zelta Globusu kā labākais aktieris otrā plāna lomā. "Apmātais" (Spellbound, 1945, režisors Alfreds Hičkoks) Duel in the Sun (1946, režisors Kings Vidors) "Džentlmeņu vienošanās" (Gentleman's Agreement, 1947, režisors Elija Kazans) The Paradine Case (1947, režisors Alfreds Hičkoks) Twelve O'Clock High (1949, režisors Henrijs Kings) The Gunfighter (1950, režisors Henrijs Kings) "Romas brīvdienas" (Roman Holiday, 1953, režisors Viljams Vailers) "Mobijs Diks" (Moby Dick, 1956, režisors Džons Hjūstons) The Big Country (1958, režisors Viljams Vailers) "Pludmalē" (On the Beach, 1959, režisors Stenlijs Kreimers) The Guns of Navarone (1961, režisors Dž. Lī Tompsons) "Baiļu rags" (Cape Fear, 1962, režisors Dž. Lī Tompsons) How the West Was Won (1962, režisori Henrijs Hatavejs, Džons Fords un Džordžs Māršals) "Kas nogalina lakstīgalu... (To Kill a Mockingbird, 1962, režisors Roberts Maligans) "Zīme" (The Omen, 1976, režisors Ričards Doners) The Boys from Brazil (1978, režisors Franklins Šafners) "Baiļu rags" (Cape Fear, 1991, režisors Mārtins Skorsēze) «America's Greatest Legends». Amerikas Kinoinstitūts. Arhivēts no oriģināla, laiks: 2011. gada 16. jūlijā. Skatīts: 2013. gada 24. jūlijā. «"Gregory Peck comes home," ''Berkeley Magazine'', Summer 1996». Berkeley.edu. 2000-07-04. Welton Jones. "Gregory Peck," San Diego Union-Tribune, April 5, 1998 Vikikrātuvē par šo tēmu ir pieejami multivides faili. Skatīt: Gregorijs Peks. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Oficiālā tīmekļa vietne (angliski) IMDb profils (angliski) Internet Broadway Database profils (angliski) AllMovie profils (angliski)