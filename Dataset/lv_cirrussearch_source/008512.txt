Bogota (spāņu: Bogotá), saukta arī Santafe de Bogota (Santa Fe de Bogotá), ir pilsēta Kolumbijas centrālajā daļā, 2640 metri virs jūras līmeņa. Kolumbijas galvaspilsēta, galvenais valsts politiskais, ekonomiskais un kultūras centrs. Kaut arī pilsēta atrodas tropiskajā joslā, augstkalnu apstākļu dēļ pilsētā nav karsts (vidējā gaisa temperatūra visu gadu - apmēram +15 grādi). Pirms konkistadoru ierašanās Bogotas vietā bija čibču indiāņu galvenais centrs, kuru sauca par Bakatu (Bacatá). Mūsdienu pilsētu nodibināja konkistadors Gonsalo Himeness de Kvesada (Gonzalo Jiménez de Quesada) 1538. gadā. 1718. gadā Bogota kļuva par spāņu Jaunās Granādas vicekaralistes (Virreinato de Nueva Granada) centru. 1810. gadā iedzīvotāji sacēlās pret spāņu varu, tomēr sacelšanās tika apspiesta. 1819. gadā Bogotu ieņēma Simona Bolivāra karaspēks. 1819. gadā vicekaraliste ieguva neatkarību no Spānijas un Bogota kļuva par Lielkolumbijas (Gran Colombia) galvaspilsētu. Tomēr 1830. gadā Lielkolumbija sabruka un izveidojās Jaunā Granāda (mūsdienu Kolumbija), Ekvadora un Venecuēla. 1903. gadā ar ASV atbalstu pret solījumiem atļaut būvēt Panamas kanālu, neatkarību no Kolumbijas ieguva Panama. 1948. gadā Bogotā tika nogalināts populārais kolumbiešu poltiķis Horhe Gaitans. Pilsētā izcēlās plaši nemieri un ielu kaujas. Sākās politiskās nestabilitātes periods (La Violencia), kurš turpinājās 10 gadus, gāja bojā no 180 000 līdz 300 000 kolumbiešu. Bogotā dzimuši: Egans Bernals (Egan Bernal, 1997) — riteņbraucējs; Ingrīda Betankūra (Íngrid Betancourt, 1961) — politiķe; Huans Pablo Montoija (Juan Pablo Montoya, 1975) — Formula 1 pilots; Katalina Sandino Moreno (Catalina Sandino Moreno, 1981) — aktrise; Kamilo Toress Restrepo (Camilo Torres Restrepo, 1929-1966) — revolucionārs. Vikikrātuvē par šo tēmu ir pieejami multivides faili. Skatīt: Bogota. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) «PROYECCIONES DE POBLACIÓN». Q1190181.