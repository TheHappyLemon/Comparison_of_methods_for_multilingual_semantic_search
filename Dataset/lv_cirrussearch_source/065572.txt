Doberai pussala (indonēziešu: Semenanjung Doberai), bieži dēvēta arī par Putna Galvas pussalu (nīderlandiešu: Vogelkop, indonēziešu: Kepala Burung) pēc tās silueta kartē, ir liela pussala Jaungvinejas salas ziemeļrietumos. Administratīvi ietilpst Indonēzijas Dienvidrietumu Papuas un Rietumpapuas provincēs. Lielākās apdzīvotās vietas ir provinču galvaspilsētas Sorona un Manokvari. Pussala izvietojusies Jaungvinejas galējos ziemeļrietumos starp Kluso okeānu ziemeļos, Seramas jūru dienvidrietumos un Čenderavasihas līci austrumos. Dampjē šaurums ziemeļrietumos to šķir no Vaigeo salas, Seles šaurums rietumos — no Salavati salas, bet Bintuni un Berau līči dienvidos — no Bomberai pussalas. Ar pārējo Jaungvineju pussalu savieno 30 km plats zemesšaurums. Pussalas dienviddaļā zemiene ar pārpurvotu līdzenumu, ziemeļu daļā divas kalnu grēdas — Arfaks ziemeļaustrumos ar pussalas augstāko virsotni Arfaka kalnu 2955 m vjl un Tamrau grēda ziemeļos ar augstāko virsotni Irau 2501 m vjl. Valda tropiskais klimats. Ainavā dominē tropiskie lietusmeži, piekrastēs — plašas mangrovju audzes. Kalnainos apvidus aizņem Ziemeļu un Dienvidu Tamrau un Arfaka dabas rezervāti. Vesela pašvaldība Tamrau kalnos pasludināta par īpaši «Papua dabas aizsardzības pagastu». Pussalas pamatiedzīvotāji ir papuasi, kas runā pie vismaz četrām valodu saimēm piederošās valodās un trijās izolētās valodās. Papuasi apdzīvo galvenokārt ciematus piekrastē; pussalas iekšzeme reti apdzīvota. Lai arī oficiālā valoda ir indonēziešu valoda, izplatītākā saziņas valoda ir kreoliskā Papuas malajiešu valoda. Divas lielākās pilsētas ir provinču centri Sorona (290 tūkstoši iedzīvotāju) ziemeļrietumos un Manokvari (110 tūkstoši) ziemeļaustrumos; tās apdzīvo galvenokārt imigranti no citiem valsts reģioniem. CA. Tambrauw Selatan Cagar Alam Pegunungan Arfak, Suaka Flora di Tanah Papua Strategi Pembentukan Tambrauw Sebagai Kabupaten Konservasi Di Papua Vikikrātuvē par šo tēmu ir pieejami multivides faili. Skatīt: Doberai pussala.