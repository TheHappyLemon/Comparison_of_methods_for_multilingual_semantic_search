Teofanu (grieķu: Thephano, vācu: Theophanu; dzimusi ap 955. gadu, mirusi 990. gada 15. jūnijā) bija Svētās Romas impērijas imperatora Oto II sieva un līdzvaldniece no 872. gada. Impērijas reģente no 983. līdz savai nāvei. Bizantijas imperatora Joanna I Cimiskes brāļameita. Viņas vecāku identitāte nav īsti skaidra, un prestižu alkstošās Otonu dinastijas valdniekam pēc ilgām sarunām viņu izprecināja kā Bizantijas princesi. Kāzas notika 872. gada aprīlī Romā. Teofanu gandrīz vienmēr pavadīja vīru, un viņa ir minēta daudzos oficiālajos dokumentos, tā norādot uz viņas prestižu un ietekmi. Teofanu esot pārsteigusi galmu, ēdot ar dakšiņu, nevis rokām, tā iepazīstinot rietumeiropiešus ar jaunu virtuves priekšmetu. Daudzi viņu uztvēra par izlutinātu, jo viņa mīlēja greznus tērpus, rotaslietas un regulāri mazgājās. Kad Oto II 983. gada 7. decembrī negaidīti mira no malārijas 28 gadu vecumā, troņmantinieks Oto III bija tikai trīs gadus vecs. Teofanu kļuva par reģenti. Pēc viņas nāves par reģenti līdz Oto III pilngadībai kļuva viņa vecāmāte, Otona I sieva, Itālijas Adelaide. Vikikrātuvē par šo tēmu ir pieejami multivides faili. Skatīt: Teofanu. Brockhaus Enzyklopädie raksts (vāciski)