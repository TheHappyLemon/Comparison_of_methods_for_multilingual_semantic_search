Saba ir sala Ziemeļamerikā, Karību reģionā un Nīderlandes īpašā pašvaldība. Agrāk ietilpa Nīderlandes Antiļās, kas atrodas Mazajās Antiļu salās uz dienvidrietumiem no Senmartēnas. Salu veido 877 metrus augsts izdzisis vulkāns, kas ir augstākais kalns Nīderlandei piederošajās teritorijās. Salas kopējā platība ir 13 km² un to apdzīvo mazliet mazāk par 2000 iedzīvotājiem. Galvaspilsēta un lielākā pilsēta ir Botoma. Saba ir vienīgais Nīderlandes valdījums Karību jūrā, kur dominējošā ir angļu valoda. Kopš 2010. gada 10. oktobra ir iekļauta Nīderlandes sastāvā. Kopš 2011. gada 1. janvāra salas oficiālā valūta ir ASV dolārs, nomainot Nīderlandes Antiļu guldeni. Tiek uzskatīts, ka Sabu atklājis Kristofors Kolumbs 1493. gada 13. novembrī, bet krastā nav izkāpis. 1632. gadā Sabā nokļuva kuģa katastrofā cietuši angļu jūrnieki, kuri vēlāk apgalvoja, ka sala bijusi neapdzīvota, lai arī dažās pazīmes liecinājušas par epizodisku karību vai aravaku klātbūtni. 1635. gadā francūži pasludināja salu par karaļa Luija XIII īpašumu, bet ap 1640. gadu to sāka kolonizēt no kaimiņos esošās Sintēstatiusas, Nīderlandiešu Rietumindijas kompānija. Pilnas tiesības uz Sabu holandieši ieguva tikai 1816. gadā pēc britu okupācijas Napoleona laikā. Vikikrātuvē par šo tēmu ir pieejami multivides faili. Skatīt: Saba. Encyclopædia Britannica raksts (angliski) Sabas tūrisma birojs www.sabapark.org