Kazdangas pils (vācu: Katzdangen) ir muižas kungu māja Dienvidkurzemes novada Kazdangas pagasta Kazdangā. Līdz 1920. gada agrārajai reformai piederēja Manteifeļu dzimtai. Kazdangas muižas kungu māja ir celta 1800.—1804. gados klasicisma stilā, projekta autors Johans Georgs Ādams Berlics. Muižas kompleksā ietilpa saimniecības un dzīvojamās ēkas, tajā skaitā, Kavalieru nams, kalpu māja, muižkunga dzīvojamā māja, lopbarības tornis, trīslaidumu tilts pāri gravai, zirgu stallis, kas veidoja arhitektoniski vērtīgu ansambli. Vietējie zemnieki pie 1876. gadā uzbūvētās Kazdangas skolas bija uzcēluši pieminekli muižas īpašniekam Kārlim Manteifelim (1820–1884), no pieminekļa palicis vienīgi tā postaments. 1905. gada revolūcijas laikā muižas kungu māju nodedzināja, ugunsgrēkā gāja bojā ievērojamas mākslas un dokumentālas vērtības. Pēdējais muižas īpašnieks Kārlis Vilhelms Manteifelis (1872–1946) no 1907. līdz 1914. gadam to atjaunoja pēc vācu arhitekta un neoklasicisma teorētiķa Paula Šulces-Naumburga (Paul Schultze-Naumburg) projekta. Pirmā pasaules kara gados pili atkal izpostīja. Pēc 1920. gada Latvijas agrāras reformas muižas ēkas un zeme pārgāja valsts īpašumā. No 1922. gada pilī atradās lauksaimniecības skola, pēc 1925.-1927. gadu pārbūves 1930. gadā pilī izveidoja Kazdangas lauksaimniecības tehnikumu, vēlāk Kazdangas profesionālo vidusskolu. 2009. gadā skolu slēdza un ēka iekārtoja Kazdangas pils muzeju un Tūrisma informācijas centru. Kazdangas pils joprojām tiek uzskatīta par vienu no krāšņākajiem klasicisma stila paraugiem Kurzemē. Tās projektā un plānojumā ir saskatāmas daudzas līdzības ar Mežotnes pili. Tās restaurācija 20. gadsimta sākumā tiek uzskatīta par vienu no pirmajām zinātniskajām restaurācijām Latvijā. Uz pili pāri Alokstes upei ved akmens tilts. Upes otrā krastā ir saglabājušās vairākas agrākā muižas kompleksa ēkas: kalpu māja, staļļi, pārvaldnieka māja un klētis. Blakus pilij atrodas Kavalieru nams kurš var lepoties ar labi saglabātu interjeru: baroka stila kāpnēm un ornamentēta parketa grīdām. Vai zini, kāda saistība Vilhelmam Purvītim ar baronu Manteifeli? lsm.lv 2024. gada 31. janvārī Pilis.lv Kazdangas muiža Arhivēts 2011. gada 22. jūlijā, Wayback Machine vietnē. (Skatīts 08.01.2010) D.Bruģis Historisma pilis Latvijā. Rīga. 1997. 283 lpp Koordinātas: 56°44′02″N 21°43′58″E﻿ / ﻿56.73389°N 21.73278°E﻿ / 56.73389; 21.73278