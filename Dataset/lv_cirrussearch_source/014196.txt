Tailers Arnasons (angļu: Tyler Arnason; dzimis 1979. gada 16. martā) ir bijušais amerikāņu hokejists, centra uzbrucējs. Karjeras laikā aizvadījis 486 spēles Nacionālās hokeja līgas klubos Čikāgas "Blackhawks", Otavas "Senators" un Kolorādo "Avalanche". 26 spēles aizvadījis arī KHL vienībā Rīgas "Dinamo". Savu profesionālā spēlētāja karjeru Arnasons uzsāka 2001.—02. sezonā, kad aizvadīja 21 spēli NHL kluba Čikāgas "Blackhawks" sastāvā, atlikušo sezonu spēlējot AHL kluba Norfolkas "Admirals" rindās. Nākamajā sezonā Taileram izdevās nostiprināties "Blackhawks" sastāvā. 2003.—04. bija Arnasona rezultatīvākā karjera NHL, tajā atzīmējoties ar 55 punktiem. 2004.—05. NHL sezonas lokauta laikā Arnasons aizvadīja pāris spēles Zviedrijas Elitsērijas kluba Brynas IF sastāvā, taču tad atgriezās Čikāgā. 2005.—06. sezonas otrajā pusē Arnasons tika aizmainīts uz Otavas "Senators", taču vasarā hokejists kļuva par brīvo aģentu, noslēdzot viena gada līgumu ar Kolorādo "Avalanche" vienību, nākamajā vasarā savu līgumu ar klubu pagarinot uz vēl diviem gadiem. 2009. gada vasarā Arnasons noslēdza viena gada līgumu ar Ņujorkas "Rangers", taču kluba pamatsastāvā neiekļuva, sezonas pirmo pusi aizvadot tās AHL fārmklubā Hartfordas "Wolf Pack". Novembrī viņš līgumu lauza, pievienojoties KHL klubam Rīgas "Dinamo". 2010. gada vasarā Arnasons centās atgriezties NHL aprītē, bet, tam neizdodoties, noslēdza līgumu ar Šveices hokeja līgas klubu EHC Biel, novembrī līgumu ar klubu laužot. Janvārī spēlētājs pievienojās SM līgas klubam Espo "Blues", tā sastāvā pavadot vien nepilnus divus mēnešus. 2011. gada rudenī Arnasons pievienojās AHL klubam Teksasas "Stars", taču jau oktobra vidū tika atlaists, pēc tam noslēdzot savu spēlētāja karjeru. ASV hokeja izlases rindās Arnasons spēlējis 2007. gada Pasaules čempionātā. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)