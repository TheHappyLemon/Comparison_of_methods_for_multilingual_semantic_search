Ramzess II Lielais (ap 1300. p.m.ē. — 1213. p.m.ē.) bija Senās Ēģiptes karavadonis un politiķis, deviņpadsmitās dinastijas trešais faraons. Tronī kāpa 1279. gadā p.m.ē un valdīja aptuveni 66 gadus. Tiek uzskatīts par vienu no varenākajiem un ietekmīgākajiem Senās Ēģiptes faraoniem. Vadījis vairākus karagājienus Tuvajos austrumos, atgriežot Ēģiptes kontroli pār seno Kanaānas zemi un iekarojot lielu daļu Sīrijas teritorijas. Par ievērojamāko militāro uzvaru tiek uzskatīta kauja pie Kadešas pret Hetu impēriju valdīšanas piektajā gadā. Par spīti hetu pārspēkam un ielenkumam, Ramzesa vadītā armija spēja doties pretuzbrukumā un sakaut pretinieku. Sekojošais Ēģiptes un Hetu miera līgums ir vecākais miera līgums, kas saglabājies līdz mūsdienām. Tāpat arī vadījis karagājienus uz dienvidiem, senās Nūbijas teritorijā. Izvērsis aktīvu tempļu celtniecību visā Ēģiptē, kā arī dibinājis vairākas pilsētas, tostarp arī jaunu galvaspilsētu Nīlas deltā. Viens no ievērojamākajiem celtniecības objektiem bija Abū Simbelas tempļu komplekss pie Asuānas. Miris aptuveni 90 gadu vecumā. Vikikrātuvē par šo tēmu ir pieejami multivides faili. Skatīt: Ramzess Lielais. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Pasaules vēstures enciklopēdijas raksts (angliski)