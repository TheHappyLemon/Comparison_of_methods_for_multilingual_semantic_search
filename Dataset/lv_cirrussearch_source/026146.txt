Koordinātas: 42°41′57″N 44°31′06″E﻿ / ﻿42.69917°N 44.51833°E﻿ / 42.69917; 44.51833 Kazbeks (krievu: Казбек), arī Mkinvari (gruzīnu: მყინვარწვერი) vai Sena (osetīnu: Сæна), ir aprimis stratovulkāns Kaukāzā, tā septītā augstākā virsotne. Izvietojies Lielajam Kaukāzam paralēlās Sānu grēdas Hohas grēdā uz Gruzijas un Krievijas Ziemeļosetijas Republikas robežas. Kalnam divas virsotnes, augstākā ir 5034 m vjl, relatīvais augstums — 2353 m, bet otra virsotne ir 400 m zemāka. Kalna nosaukums cēlies no kņaza Kazbeka, kam 19. gadsimtā kalna pakājē piederējis auls. Kalna gruzīnu nosaukums tulkojams kā «Ledus smaile». Līdzās kalnam iet Gruzijas Kara ceļš. Kalns veidots no slānekļiem un lavas. Kalna virsotne klāta ar mūžīgajiem sniegiem un firna laukiem; ledāju kopējā platība ap 135 km². Kalnā pirmā uzkāpa angļu alpīnistu komanda Daglasa Frešfīlda vadībā 1868. gadā. 2013. gadā Kazbekā uzkāpa tālaika Gruzijas prezidents Mihails Saakašvili. Global Volcanism Program. Kazbek Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 348. lpp. Peakbagger.com Gora Kazbek, Georgia/Russia Vikikrātuvē par šo tēmu ir pieejami multivides faili. Skatīt: Kazbeks. Encyclopædia Britannica raksts (angliski) Krievijas Lielās enciklopēdijas raksts (krieviski)