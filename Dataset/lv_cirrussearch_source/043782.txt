Niko Kovačs (horvātu: Niko Kovač; dzimis 1971. gada 15. oktobrī) ir horvātu futbola treneris un bijušais futbolists, spēlējis pussarga pozīcijā, bijis Horvātijas futbola izlases dalībnieks. Kā treneris ir vadījis Horvātijas izlasi, kā arī bijis Vācijas klubu Frankfurtes "Eintracht", Minhenes "Bayern" un VFL Wolfsburg galvenais treneris. Niko Kovača jaunākais brālis Roberts arī ir bijis profesionāls futbolists un Horvātijas izlases spēlētājs. Lielāko daļu no spēlētāja karjeras aizvadījis Vācijā. Karjeru sāka Cēlendorfas "Hertha", vēlāk pārcēlās uz Berlīnes "Hertha", kas tolaik spēlēja 2. Bundeslīgā. 1996. gadā pievienojās Bundeslīgas klubam Leverkūzenes "Bayer". Vēlāk spēlējis arī Hamburger SV un Minhenes "Bayern". 2003. gadā ar Bayern kļuvis par Bundeslīgas čempionu un ieguvis arī Vācijas kausu. Karjeras noslēgumā spēlēja Austrijas klubā Red Bull Salzburg. Horvātijas izlasē debitēja 1996. gada 11. decembrī pret Maroku. Pirmos vārtus izlases labā guva 2000. gada 29. martā pret Vāciju. Izlases sastāvā piedalījies divos FIFA Pasaules kausa (2002, 2006) un divos Eiropas čempionāta (2004, 2008) finālturnīros. No 2004. gada līdz pat karjeras beigām bija komandas kapteinis. Karjeru izlasē noslēdza 2008. gada oktobrī, pēdējo spēli aizvadot pret Ukrainu. Izlases rindās nospēlējis 83 spēles un guvis 14 vārtus. Pēc spēlētāja karjeras beigām sāka strādāt Red Bull Salzburg treneru korpusā. No 2012. līdz 2013. gadam bija Horvātijas U21 izlases treneris. 2013. gada oktobrī tika apstiprināts par Horvātijas izlases galveno treneri. Vadīja komandu 2014. gada FIFA Pasaules kausa finālturnīrā, kurā izlase nespēja izkļūt no grupas. 2015. gada septembrī divas kārtas pirms 2016. gada Eiropas čempionāta kvalifikācijas turnīra beigām līgums ar Kovaču tika lauzts. 2016. gada martā kļuva par Vācijas Bundeslīgas kluba Frankfurtes "Eintracht" galveno treneri. 2018. gadā ar šo klubu uzvarēja Vācijas kausa izcīņā. 2018. gada aprīlī tika paziņots, ka N. Kovačs 2018.—2019. gada sezonā būs Minhenes "Bayern" galvenais treneris. 2019. gadā ar Bayern uzvarēja Vācijas Bundeslīgā, kā arī izcīnīja Vācijas kausu. Pēc neveiksmīgā 2019.—2020. gada sezonas sākuma un zaudējuma Frankfurtes "Eintracht" ar 1:5 2019. gada 3. novembrī pēc abpusējas vienošanās amatu atstāja. 2020. gada jūlijā tika apstiprināts par Francijas Ligue 1 kluba Monaco galveno treneri. 2021. gadā aizveda komandu līdz Francijas kausa finālam. 2020.—2021. gada Francijas 1. līgas sezonu noslēdza 3. vietā. 2022. gada 1. janvārī tika paziņots, ka Kovačs atstāj galvenā trenera amatu klubā. 2022. gada maijā tika apstiprināts par Bundeslīgas kluba VFL Wolfsburg galveno treneri. Komandai atrodoties 14. vietā Bundeslīgā, 2024. gada 17. martā viņš tika atlaists. «Niko Kovač - national football team player». eu-football.info. Skatīts: 2018. gada 8. jūlijā. «Horvātija pēc divām neveiksmīgām spēlēm atlaiž Kovāču». Sportacentrs.com. 2015. gada 9. septembris. Skatīts: 2018. gada 8. jūlijā. «Horvātu speciālists Kovačs no nākamās sezonas kļūs par Bayern galveno treneri». Diena.lv. 2018. gada 13. aprīlis. Skatīts: 2018. gada 8. jūlijā. «FC Bayern und Niko Kovač trennen sich». fcbayern.com (vācu). 2019. gada 5. novembris. Skatīts: 2019. gada 6. novembrī. «Niko Kovac appointed AS Monaco head coach». asmonaco.com (angļu). 2020. gada 19. jūlijs. Skatīts: 2020. gada 22. augusts. «Niko Kovac to leave AS Monaco». asmonaco.com. 2022. gada 1. janvāris. Skatīts: 2022. gada 13. jūlijā. «Niko Kovac named new Wolves coach». vfl-wolfsburg.de. 2022. gada 15. maijs. Skatīts: 2022. gada 13. jūlijā. «Collaboration ended». vfl-wolfsburg.de (angļu). 2024. gada 17. marts. Skatīts: 2024. gada 24. martā. Vikikrātuvē par šo tēmu ir pieejami multivides faili. Skatīt: Niko Kovačs. Munzüger Sport profils (vāciski) WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)