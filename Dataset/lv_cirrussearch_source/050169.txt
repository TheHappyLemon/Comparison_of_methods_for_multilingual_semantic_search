Policists hokejā nav atsevišķas pozīcijas spēlētājs, bet spēlētājs (komandā parasti tāds ir viens), kas iebiedē pretiniekus, tādējādi atturot tos no rupjas spēles - it īpaši pret komandas līderiem. Policisti parasti ir spējīgi labi kauties. Bez komandas aizstāvja lomas, treneri mēdz laist policistus izkauties, lai censtos mainīt spēles gaitu - uzkurinātu savas komandas spēlētājus. Policisti var būt gan uzbrucēji, gan aizsargi, bet parasti tie ir malējie uzbrucēji un nav no vadošajām maiņām. Augstāka līmeņa klubos ļoti bieži policistiem ir vājākas slidošanas un ripas kontroles spējas kā viņu komandas biedriem, un konkrētajā klubā viņi spēlē tikai tādēļ, ka tajā ir bijis vajadzīgs policists. Tiesa, ne vienmēr tā ir patiesība. Piemēram, lai gan Skots Stīvenss vai Lails Odelains ir bijuši policisti, viņi bijuši arī izcili aizsargi. Līdzīgi ir arī ar uzbrucējiem Krisu Saimonu un Bobu Probertu. Pēc 2004./05. NHL lokauta policistu loma NHL ir mazinājusies, jo NHL vadība ir centusies palielināt spēles ātrumu un rezultativitāti. Tādējādi daudzas komandas ir atteikušās atstāt vietu spēlētājam, kas potenciāli ir lēnāks un mazāk precīzs kā būtu iespējams, un policistu kopskaits NHL ir samazinājies. Līdz ar to komandu vadības par arvien lielāku plusu uzskata spēlētāju spēju apvienot kaušanās un hokeja spēles prasmes.