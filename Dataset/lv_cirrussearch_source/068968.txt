Luna-21 (krievu: Луна-21) jeb E-8 № 204 bija PSRS Luna programmas kosmiskais aparāts. Tas kosmosā tika palaists 1973. gada 8. janvārī, un 15. janvārī uz Mēness virsmas nogādāja automātisko mēness mobili Lunohod-2. Luna-21 tika palaista 1973. gada 8. janvārī 06:55:38 UTC ar nesējraķeti Proton-K / Blok D no Baikonuras kosmodroma. Luna-21 ar Lunohod-2 tika ievadīta trajektorijā uz Mēnesi. 9. janvārī tika veikts trajektorijas korekcijas manevrs. 12. janvārī kosmiskais aparāts iegāja Mēness orbītā. Selenocentriskās orbītas parametri bija: orbītas slīpums pret mēness ekvatora plakni — 60°; apriņķojuma periods — 118 minūtes; augstums virs Mēness virsmas periselēnijā 90 kilometri un aposelēnijā 110 km. Pēc tam orbīta tika izmainīta uz eliptisku ar periselēniju 16 km, kas bija piemērota nolaišanās sākšanai. 1973. gada 15. janvārī tika ieslēgts bremzēšanas dzinējs. 23:35 UTC Luna-21 nosēdās uz Mēness virsmas Skaidrības jūras austrumu krastā ar koordinātēm 25 grādi 51 minūtes ziemeļu platuma un 30 grādi 27 minūtes austrumu garuma. Uz Mēness virsmas tika nogādāts pašgājējs aparāts Lunohod-2. Mazāk nekā trīs stundas pēc nolaišanās 16. janvārī 01:14 UTC mēness mobilis nobrauca pa trapu no nolaišanās platformas un sāka pētījumu un eksperimentu programmas izpildi. Lunohod-2 piecu Mēness dienu laikā veica 37 km ceļu un darbojās līdz 1973. gada 10. maijam. 1993. gada decembrī Sotheby's izsolē Ņujorkā Krievijas uzņēmums Lavočkina NPO par 68 500 ASV dolāriem pārdeva Luna-21 uz Mēness kopā ar Lunohod-2 astronauta dēlam, uzņēmējam Ričardam Geriotam (viņš 2008. gadā ar kosmosa kuģi Sojuz TMA-13 kā kosmosa tūrists devās uz Starptautisko kosmosa staciju). E-8 Unificētā koriģējošā nolaišanās pakāpe 2010. gadā LRO uzņemtajā attēlā redzams Luna-21 un Lunohod-2 nobrauktais celš Луна-21 epizodsspace.airbase.ru Автоматическая станция «Луна-21» НПО Лавочкина (krieviski) Luna Ye-8 (Luna 17, 21 / Lunokhod 1, 2) Gunter Dirk Krebs (angliski)