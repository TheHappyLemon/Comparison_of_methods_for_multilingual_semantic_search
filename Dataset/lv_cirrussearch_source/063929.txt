Nikola "Djūka" Viktorija Aunapu Manna (Nicole "Duke" Victoria Aunapu Mann; dzimusi 1977. gada 27. maijā) ir ASV astronaute, izmēģinātājpilote. Nikola Aunapu piedzima 1977. gada 27. maijā Hovarda un Viktorijas Aunapu ģimenē Petalūmā, Kalifornijā. Ģimene dzīvoja Penngrovā. Nikolas senči ir vailaku indiāņi, tāpēc viņa ir Apaļās ielejas indiāņu cilšu locekle. Viņas vectēvs Helmuts Aunapu 1920. gados emigrēja no Igaunijas un vēlāk dienēja par inženieri ASV bruņotajos spēkos, piedalījās Otrajā pasaules karā un uzdienējās līdz pulkvežleitantam. 1995. gadā Nikola Aunapu absolvēja Rančokoteitas vidusskolu Ronertparkā, Kalifornijā. Viņa 1999. gadā ASV Jūras akadēmijā ieguva zinātņu bakalaura grādu mašīnbūvē. Pēc iestāšanās dienestā ASV jūras kājnieku korpusā viņa sāka studijas Stenforda Universitāte aspirantūrā, kur 2001. gadā ieguva maģistra grādu mašīnbūvē, specializējoties šķidrumu mehānikā. Pēc augstskolas beigšanas Nikola Aunapu apmeklēja virsnieku pamata skolu un sāka lidojumu apmācību Pensakolas jūras gaisa stacijā. 2002. gadā viņai tika piešķirti Jūras aviatora spārni. F/A-18 Hornet apmācību viņa pabeidza 106. Triecienu iznīcinātāju eskadriļā (VFA-106) Ošenas jūras gaisa stacijā. 2004. gadā viņa sāka dienestu 251. Jūras iznīcinātāju uzbrukuma eskadriļā (VMFA-251) Bjūfortas jūras kājnieku gaisa stacijā. Irākas kara un Operācijas "Ilgstošā brīvība" laikā viņa divreiz tika komandēta uz lidmašīnu bāzes kuģa USS Enterprise. 2009. gadā Nikola Manna pabeidza ASV Jūras spēku izmēģinājuma pilotu skolu. Pēc tam viņa dienēja par F/A-18 izmēģinātājpiloti 23. Gaisa izmēģinājumu un novērtēšanas eskadriļā (VX-23) Patuksentriveras jūras gaisa stacijā. 2012. gada jūlijā Manna kļuva par PMA-281 Apvienotās misijas plānošanas sistēmas ekspedīcijas integrētās produktu grupas vadītāju. 2013. gada 17. jūnijā Nikola Aunapu Manna tika ieskaitīta NASA 21. astronautu grupā kā astronauta kandidāte. Pēc pamata vispārējās kosmiskās sagatavošanas kursa 2015. gada 9. jūlijā viņai piešķīra astronauta kvalifikāciju. 2018. gada 3. augustā tika paziņots par Mannas iekļaušanu kosmosa kuģa Boeing Starliner pirmajā pilotējamajā lidojumā Boe-CFT, kam būtu jānotiek 2019. gada vidū. 2020. gada 9. decembrī tika paziņots par Mannnas iekļaušanu astronautu grupā, lai sagatavotos pilotētajām Mēness ekspedīcijām programmā Artemis. Pēc problēmām ar Starliner pirmo nepilotējamo lidojumu un pilotējamā lidojuma aizkavēšanos, 2021. gada oktobrī Manna tika pārcelta uz SpaceX Crew-5 pamatapkalpi kā komandiere. Nikolas Aunapu Mannas pirmais kosmiskais lidojums sākās 2022. gada 5. oktobrī, komandējot kosmosa kuģi SpaceX Crew-5, dodoties uz Starptautisko kosmosa staciju (SKS). Viņa bija 68. ekspedīcijas lidojuma inženieris. Uz Zemes viņa atgriezās 2023. gada 12. martā. Kosmisko lidojumu kopsavilkums Vikikrātuvē par šo tēmu ir pieejami multivides faili. Skatīt: Nikola Aunapu Manna. Nicole Aunapu Mann Arhivēts 2022. gada 14. oktobrī, Wayback Machine vietnē. NASA (angliski) Николь Онапу Манн astronaut.ru (krieviski)