Zibmaksājums ir maksājums, kad nauda no konta komercbankā tiek pārskaitīta uz kontu citā komercbankā dažās sekundēs jebkurā nedēļas dienā un jebkurā diennakts laikā. Līdz šīm tik ātri jeb "zibenīgi" maksājumi varēja notikt tikai vienas komercbankas ietvaros. Zibmaksājumu sistēma nodrošina maksājuma pakalpojumu 24/7/365 režīmā, tā izpildi 10-20 sekunžu laikā, un naudas līdzekļi nekavējoties ir pieejami saņēmēja kontā. Viena zibmaksājuma maksimālais apjoms ir 15 000 eiro. Zibmaksājumu iespējams veikt gan internetbankā, gan ar viedtālruņa lietotnes un/vai tās papildinājumu starpniecību. Zibmaksājumu ērtākai norisei mobilajā vidē ir iespējama mobilā tālruņa numura sasaiste ar bankas konta numuru. Šo numuru saišu datubāzi Latvijā turpmāk nodrošinās Latvijas Bankas piedāvātā zibmaksājumu infrastruktūra. Zibmaksājumu sistēma eiro maksājumiem Latvijas komercbankām ir pieejama kopš 2017. gada 28. augusta. Infrastruktūru elektroniskā klīringa sistēmas (EKS sistēma) dalībniekiem ir izveidojusi Latvijas Banka, šobrīd finanšu sektora dalībniekiem ir dota iespēja pievienoties šai sistēmai vai Eiropas Banku asociācijas sistēmai EBA Clearing. «Zibmaksājumi». www.bank.lv (lv-lv). Skatīts: 2023-05-16.