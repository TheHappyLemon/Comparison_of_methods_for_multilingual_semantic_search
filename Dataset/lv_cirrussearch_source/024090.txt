Eritropoetīns (EPO) ir hormons, kas veidojas nierēs un veicina sarkano asinsķermenīšu — eritrocītu — izstrādāšanos sarkanajās kaulu smadzenēs. No tā cēlies šīs bioloģiski aktīvās vielas nosaukums (eritropoēze — eritrocītu veidošanās). Eritropoetīns pieder pie glikoproteīniem. Eritropoetīnu izmanto dažādu anēmiju (mazasinību) ārstēšanai. Eritropoetīna sekrēcija palielinās glikokortikoīdu ietekmē, kas palielina asiņu skābekļa pārnešanas spēju stresa situācijās. Dažos sporta veidos eritropoetīns tiek uzskatīts par dopingu. Jau dažas stundas pēc eritropoetīna preparāta ievadīšanas asinīs paaugstinās eritrocītu daudzums un hemoglobīna līmenis. Eritropoetīns paaugstina arteriālo asinsspiedienu un palielina asiņu viskozitāti. Eritropoetīna lietošanas dēļ pazīstamais velosportists Lānss Ārmstrongs 2012. gadā tika uz mūžu diskvalificēts un viņam atņemti visi sākot no 1998. gada iegūtie tituli. Amerikas antidopinga aģentūra (USADA) publicējusi ap 200 lappušu garu ziņojumu par Ārmstronga eritropoetīna lietošanu un dopinga testu apiešanas shēmām. Arnolds Valtneris. Cilvēka fizioloģija. R:, Zvaigzne ABC, 2010, 22. lpp., ISBN 978-9984-40-196-6 REPORT ON PROCEEDINGS UNDER THE WORLD ANTI-DOPING CODE AND THE USADA PROTOCOL Arhivēts 2012. gada 29. oktobrī, Wayback Machine vietnē. (angliski)