Eiropas migrācijas tīkls (EMT) ir Eiropas Savienības finansēts tīkls, kas izveidots ar mērķi sniegt Eiropas Savienības iestādēm, dalībvalstu iestādēm un plašākai sabiedrībai aktuālu, objektīvu, uzticamu un salīdzināmu informāciju par migrācijas un patvēruma jautājumiem. EMT tika izveidots ar Eiropas Padomes Lēmumu 2008/381/EK, ko pieņēma 2008. gada 14. maijā. Eiropadomes sanāksmē Lākenā (angļu: Laeken) 2001.gadā pirmo reizi tika izteikta vajadzība dalībvalstīm apmainīties ar informāciju par visiem migrācijas aspektiem un sekmēt kopīgu patvēruma un imigrācijas politiku. Minētā vajadzība vēlreiz uzsvērta Eiropadomes sanāksmē Salonikos (angļu: Thessaloniki) 2003.gadā. Šajā pašā gadā tika uzsākts EMT pilotprojekts. Hāgas programma pastiprināja nepieciešamību pēc kopīgas migrācijas fenomena analīzes, bet tai sekojošajā Stokholmas programmā ietverti vairāki elementi labākai informācijas salīdzināmībai un apmaiņai starp dalībvalstīm saistībā ar dažādām patvēruma un migrācijas politikas norisēm. Šajā kontekstā EMT tika izveidots 2008.gadā. EMT koordinē Eiropas Komisija Migrācijas un iekšlietu ģenerāldirektorāta vadībā un sadarbībā ar nacionālajiem kontaktpunktiem (EMT NKP), kurus izveidojušas valdības visās dalībvalstīs un Norvēģijā. EMT NKP veido attiecīgo valstu iekšlietu un tieslietu ministrijas, pētniecības institūti, nevalstiskās organizācijas un Starptautiskās Migrācijas organizācijas biroji. Savukārt katrs EMT NKP koordinē ieinteresēto institūciju nacionālo tīklu. EMT pārrauga Vadības padome, ko vada Komisija un kurā ir viens pārstāvis no katras valsts, kas piedalās Padomes Lēmuma 2008/381/EK īstenošanā, kā arī novērotāja statusā pārstāvis no Eiropas Parlamenta, Frontex, Eiropas Savienības Pamattiesību aģentūras, Eiropas Patvēruma atbalsta biroja un Eiropas Savienības koordinatora cilvēku tirdzniecības apkarošanas jomā. EMT izstrādā ikgadējos politikas ziņojumus un izpētes darbus, kā arī sagatavo politikas pārskatus (angļu: EMN Informs) par politikas veidotājiem būtiskām aktualitātēm migrācijas un patvēruma jomā. Ziņojumi un izpētes darbi tiek sagatavoti, pamatojoties uz nacionālo sadarbības partneru sniegto vai apkopoto informāciju, nevis veicot sākotnējo izpēti. Pamatojoties uz nacionālajos ziņojumos un izpētes darbos sniegto informāciju, tiek sagatavots sintēzes ziņojums, lai sniegtu salīdzinošu skatījumu Eiropas Savienības kontekstā. EMT ir izveidota arī ad hoc jautājumu sistēma, kuru savā darbā izmanto EMT dalībnieki un sadarbības partneri. EMT ir izstrādāta patvēruma un migrācijas terminu vārdnīca, lai to iekļautu Eiropas Interaktīvajā terminoloģijas datubāzē (IATE). EMT regulāri sniedz aktuālo informāciju par migrācijas un patvēruma politikas pilnveidošanu ES līmenī un dalībvalstīs, par pēdējiem pieejamajiem statistikas datiem migrācijas un patvēruma jomā, kā arī citiem būtiskiem rezultātiem, to apkopojot pastāvīgi veidotajā ziņu lapā (angļu: EMN Bulletin). Kopš 2009.gada EMT ir sniedzis ieguldījumu Eiropas Komisijas ikgadējā imigrācijas un patvēruma ziņojuma izstrādē. Sākot ar 2014.gadu EMT izstrādā ES līmeņa ikgadējo ziņojumu par migrāciju un patvērumu. EMT sagatavotie darbi regulāri sniedz informatīvu atbalstu Eiropas Savienības diskusijām par konkrētiem migrācijas un patvēruma politikas jautājumiem, piemēram, darbaspēka pieprasījums, nelikumīgā migrācija, ģimenes atkalapvienošana un starptautiskie studenti. EMT cieši sadarbojas ar citām organizācijām gan Eiropas Savienības institūcijās, gan citur, jo īpaši izstrādājot izpētes darbus par konkrētiem politikas jautājumiem. Starp sadarbības organizācijām ir Komisijas statistikas pārvalde „Eurostat” un Pētniecības ģenerāldirektorāts (Eiropas Komisija), Eiropas Savienības Pamattiesību aģentūra, starptautiskā Eiropas pilsētu organizācija „Eurocities”, Eiropas Patvēruma atbalsta birojs un Eiropas Savienības koordinators cilvēku tirdzniecības apkarošanas jautājumos. Saskaņā ar Padomes lēmumu (2008/381/EC) par EMT izveidošanu, ik pēc trim gadiem tiek veikt EMT sasniegumu ārēja un neatkarīga novērtēšana, kuras rezultātus Eiropas Komisija iesniedz Eiropas Parlamentam. Otrā neatkarīgā EMT novērtēšana tika veikta 2015.gadā. Kopumā EMT atkal saņēma pozitīvu novērtējumu, tika atzīta tā pieaugošā nozīmība politikas veidošanas kontekstā. EMT izstrādātie darbi un īstenotās aktivitātes ir pierādījušas to augsto kvalitāti un atbilstību EMT mērķiem. Vērtējot EMT ietekmi, secināts, ka tā atšķiras dalībvalstu līmenī, bet ir nozīmīga ES līmenī. Ziņojumā norādīts, ka EMT ir ņēmis vērā iepriekšējā izvērtējumā konstatētos atklājumus un secinājumus. 2010.gadā tika uzsākta EMT attīstības ārējā novērtēšana, kas tika pabeigta 2011.gada beigās. Kopumā tika sniegts pozitīvs vērtējums, norādot jomas, kurās EMT varētu uzlabot politikas veidošanai sniegto atbalstu, īpaši, kas attiecas uz EMT funkcionēšanu un izstrādāto produktu pielāgošanu politikas veidotāju vajadzībām. Tāpat EMT turpmāk jāpalielina spēja piemēroties apstākļiem tā, lai nepieciešamības gadījumā varētu reaģēt uz īstermiņa vajadzībām un nodrošināt to ilgtermiņa perspektīvā, kā arī veiksmīgāk sadarboties ar citām institūcijām. Šie ieteikumi, ar mērķi labāk reaģēt uz politikas veidotāju informācijas vajadzībām, tika ņemti vērā, izstrādājot EMT 2012. un 2013.gada darba programmas un ieviešot virkni jauninājumu salīdzinājumā ar iepriekšējiem gadiem. Pēc novērtēšanas pabeigšanas, Eiropas Komisija 2012. gada 1. augustā publicēja ziņojumu par EMT turpmāko attīstību (COM(2012) 427 final). EMT oficiālā mājas lapa EMT Latvijas kontaktpunkta mājas lapa Arhivēts 2015. gada 14. septembrī, Wayback Machine vietnē. Eiropas Padomes 2008. gada 14. maija lēmums Nr.2008/381/EK, ar ko izveido Eiropas migrācijas tīklu