Slaidais grīslis (latīņu: Carex acuta) ir grīšļu dzimtas suga. Savvaļā tā ir plaši sastopama Eiropā, tostarp bieži visā Latvijas teritorijā, un Rietumāzijā. Atsevišķi eksemplāri un dažāda lieluma grupas ir atrodamas mitrās pļavās un applūstošos pazeminājumos, purvos, grāvjos, ūdenstilpju piekrastes joslā, mitrās laucēs mežos un krūmājos. Slaidais grīslis ir daudzgadīgs, 40-150 cm garš lakstaugs, kam raksturīgi sievišķie ziedi ar 2 drīksnām. Augs veido diezgan skraju ceru, un tam ir resni, ložņājoši pazemes dzinumi. Stublājs ir aplapots visā garumā. Lapas ir raupjas, 0,5-0,8 cm platas, noliekušās uz leju, vienāda garuma ar stublāju. Stublāja galotnē ir 2-4, stāvas vīrišķo ziedu vārpiņas. Zem tām ir 4-10 īskātainas sievišķo ziedu vārpiņas — tās ir stāvas vai lokveidīgi nokarenas, 3-10 cm garas. Seglapas manāmi pārsniedz stublāja garumu. Pūslīša segplēksne ir tumšbrūna, smaila, ar zaļu joslu vidū. Pūslītis parasti ir zaļgans, ieapaļš, ar īsu un veselu knābīti. Zied maija beigās, jūnijā. «slaidais grīslis - Carex acuta L. - Augi - Latvijas daba». www.latvijasdaba.lv. Skatīts: 2022-04-02.