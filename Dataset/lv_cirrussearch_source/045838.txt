Miervaldis Jurševskis (angļu: Miervaldis (Walter) Jursevskis; dzimis 1921. gada 6. novembrī, miris 2014. gada 15. martā) bija Latvijas un Kanādas profesionāls mākslinieks un šahists. Jurševskis iemācījās spēlēt šahu no sava tēva sešu gadu vecumā. 1937. gadā viņš uzvarēja skolas turnīrā, pārspējot visus pretiniekus. 1940. gadā absolvēja mācības Rīgas 2. ģimnāzijā un iestājās Latvijas Universitātē, kur studēja arhitektūru. Ar mainīgām sekmēm viņš piedalījās dažādos Rīgas un Jūrmalas turnīros. Spēcīgākie no tiem bija 1944. gada Rīgas ātrspēles čempionāts (8. vieta no 18 dalībniekiem) un 1944. gada Rīgas čempionāts (12. vieta no 16 dalībniekiem). Otrā pasaules kara laikā devās bēgļu gaitās uz Vāciju, piedalījās vairākos šaha pasākumos, ieskaitot turnīrus Blombergā un Lībekā (1945), Mērbekā (1946), Hānavā (1947). Šajos pasākumos Jurševskis spēlēja ar spēcīgiem spēlētājiem no Baltijas valstīm, kā arī Vācijas un Austrijas meistariem - tostarp Jefimu Bogoļubovu, Frīdrihu Zēmišu, Ludvigu Relštābu, Elmāru Zemgali, Lūciju Endzelīnu, Romānu Arlausku un Kārli Ozolu. 1948. gadā Jurševskis emigrēja uz Kanādu, kur viņš apmetās Vankūverā. Sešas reizes uzvarēja Britu Kolumbijas čempionātos (1949, 1950, 1954–57). Viņš spēlēja arī trīs Kanādas čempionātos (1951, 1955, 1957), labākais rezultāts bija trešā vieta 1957. gadā Vankūverā aiz Povila Vaitoņa un Gēza Fištera. Jurševskis mīlēja spēlēt ātrspēli — par tās tehniku un taktiku viņš uzrakstījis nelielu brošūru. Pēc profesijas Jurševskis bija mākslinieks. Viņa zīmējumi publicēti dažādos šaha žurnālos, ilustrējis arī vairākas šaha grāmatas. Stephen Vright, John Donaldson. Miervaldis Walter Jurševskis. Val Zemitis, 2005. 97.—100. lpp. Historical Who's Who of B.C. Chess Personalia (angliski) «Canadian Chess Champions - British Columbia». Arhivēts no oriģināla, laiks: 2012. gada 3. oktobrī. Skatīts: 2018. gada 13. novembrī. 1957 Canadian Championship Miervaldis Jurševskis. Piecu minūšu partijas technika un taktika. Memmingen, 1946. Vikikrātuvē par šo tēmu ir pieejami multivides faili. Skatīt: Miervaldis Jurševskis. Šahista profils chessgames.com mājaslapā (angliski) Šahista profils 365chess.com mājaslapā (angliski) «Jursevskis, Miervaldis ("Walter") (November 6, 1921 - March 15, 2014)». Historical Who's Who of B.C. Chess Personalia (angļu). bcchesshistory.com. Skatīts: 2018-11-13.