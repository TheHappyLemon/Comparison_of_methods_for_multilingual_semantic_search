Tims Steipltons (angļu: Tim Stapleton; dzimis 1982. gada 19. jūlijā) ir bijušais amerikāņu hokejists, centra uzbrucējs. Karjeras laikā aizvadījis 118 spēles Nacionālajā hokeja līgā. Karjeras otrajā pusē spēlēja dažādās Eiropas vadošajās līgās. ASV hokeja izlases sastāvā spēlējis trīs pasaules čempionātos, 2013. gadā izcīnot bronzas medaļas. No 2002. līdz pat 2006. gadam Steipltons spēlēja NCAA čempionātā, taču tad uzsāka savu profesionāļa karjeru, pievienojoties SM līgas klubam Helsinku "Jokerit", tā rindās aizvadot nākamās divas sezonas. 2008. gada vasarā uzbrucējs pievienojās Toronto "Maple Leafs" rindām, nākamajā sezonā NHL aizvadot četras spēles, taču pārējo sezonu spēlējot AHL vienībā Toronto "Marlies". Nākamajā rudenī Steipltons noslēdza divu gadu līgumu ar Atlantas "Thrashers", 2009.—10. gada sezonā tajā aizvadot sešas, bet 2010.—11. gada sezonā — jau 45 spēles. 2011.—12. gada NHL sezonu hokejists aizvadīja Vinipegas "Jets" rindās, taču tad atgriezās Eiropā, nākamo sezonu aizvadot KHL klubā Minskas "Dinamo". 2013. gada jūnijā Steipltons pievienojās citam līgas klubam Kazaņas "Ak Bars", taču jau gadu vēlāk noslēdza līgumu ar Ņižņekamskas "Ņeftehimik". Vairākas turpmākās sezonas aizvadīja Šveices, Zviedrijas un Vācijas klubos, līdz 2018. gadā noslēdza spēlētāja karjeru. ASV hokeja izlases sastāvā spēlējis 2011., 2013. un 2014. gada Pasaules čempionātos, 2013. gadā kopā ar izlasi izcīnot bronzas medaļas. Eliteprospects profils (angliski) Internet Hockey Database profils (angliski) Hockey-Reference profils (angliski) KHL profils (angliski)