Pols Kliftonanto Džordžs (angļu: Paul Cliftonantho George; dzimis 1990. gada 2. maijā Palmdeilā, Kalifornijas štatā) ir amerikāņu basketbolists, spēlē vieglā uzbrucēja un uzbrūkošā aizsarga pozīcijā. Pašlaik (2020) pārstāv NBA klubu Losandželosas "Clippers". P. Džordžs ir sešas reizes piedalījies NBA Visu Zvaigžņu spēlē, bet 2019. gadā iekļauts NBA simboliskajā aizsardzības pirmajā izlasē. Spēlējis NCAA, kur pārstāvēja Kalifornijas štata universitātes Frezno basketbola komandu "Bulldogs". NCAA nospēlēja divas sezonas. 2010. gada NBA draftā P. Džordžu Indiānas "Pacers" izraudzījās pirmajā kārtā ar 10. kārtas numuru. Debijas sezonā viņš tika iekļauts līgas simboliskajā debitantu otrajā izlasē. 2012. gadā piedalījās Rising Stars Challenge spēlē NBA Visu zvaigžņu spēles nedēļas nogalē. Turpmākajās sezonās P. Džordžs strauji progresēja un 2012.—2013. gada sezonā tika atzīts par sezonas visvairāk progresējušāko spēlētāju. Šai sezonā viņš tika uzaicināts uz Visu zvaigžņu spēli, bet sezonas beigās iekļauts NBA simboliskajā trešajā izlasē un otrajā aizsardzības izlasē. Pēc nākamās sezonas, īpaši uzteicot spēli aizsardzībā, viņu iekļāva jau aizsardzības pirmajā izlasē. Šajā sezonā P. Džordžs guva vidēji 21,7 punktus spēlē. 2014. gada vasarā P. Džordžs tika uzaicināts spēlēt ASV izlasē un piedalījās tās nometnē Lasvegasā. Tās laikā treniņspēlē pēc Džeimsa Hārdena pārkāpuma viņš guva smagu kājas traumu, kuras rezultātā spēlētājs izlaida gandrīz visu 2014.—2015. gada sezonu. Nākamajā sezonā bija NBA Visu zvaigžņu spēles rezultatīvākais spēlētājs (ar 41 gūto punktu par vienu punktu atpalika no Visu zvaigžņu spēles rekorda). 2017. gada vasarā P. Džordžs nonāca NBA klubā Oklahomasitijas "Thunder" maiņas darījumā pret Viktoru Oladipo un lietuviešu basketbolistu Domantu Saboni. Pēc divām sezonām "Thunder", kur P. Džordžs bija viens no komandas līderiem kopā ar Raselu Vestbruku, viņš 2019. gada jūlijā tika aizmainīts uz Losandželosas "Clippers". Maiņas darījumā pret P. Džordžu tika atdots Danilo Gallināri, Šejs Gildžess-Aleksandrs un piecas pirmās kārtas draftas izvēles, tādējādi šis kļuva par vienu no lielākajiem maiņas darījumiem līgas vēsturē. Lai darījums notiktu nozīmīga loma bija tikko "Clippers" sastāvā nokļuvušajam basketbolistam Kavai Leonardam, abi spēlētāji kopā veidoja komandas līderu pāri, taču Covid-19 pandēmijas ietekmētajā sezonā P. Džordžam neizdevās parādīt labāko sniegumu izslēgšanas spēlēs, un komanda apstājās Rietumu konferences otrajā kārtā, piekāpjoties Denveras "Nuggets". 2020. gada 10. decembrī P. Džordžs noslēdza jaunu četru gadu līgumu ar "Clippers", kas paredz, ka spēlētājs šajā laika posmā saņems 190 miljonu dolāru lielu atalgojumu. 2016. gada vasaras olimpiskajās spēlēs kopā ar ASV izlasi kļuva par olimpisko čempionu. NBA profils (angliski) Basketball Reference profils (angliski) Fresno štata "Bulldogs" profils (angliski)