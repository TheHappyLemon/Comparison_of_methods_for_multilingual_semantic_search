Riko Fata (angļu: Rico Fata; dzimis 1980. gada 12. februārī) ir bijušais kanādiešu hokejists, centra uzbrucējs. Karjeras laikā aizvadījis 230 spēles Nacionālajā hokeja līgā, guvis 63 punktus. Karjeras otrajā pusē vairākas sezonas aizvadījis Eiropas spēcīgākajās līgās. 1998. gada NHL draftā viņu ar kopējo sesto numuru izvēlējās Kalgari "Flames" vienība, kuras rindās nākamajā sezonā viņš aizvadīja savās pirmās 20 spēles NHL. Nākamajās divās sezonās viņš piedalījās tikai septiņās spēles, un "Flames" viņu ievietoja neaizsargāto spēlētāju sarakstā. Hokejista līgumu pārņēma Ņujorkas "Rangers", kuras rindās 2001.—02. sezonā viņš aizvadīja 10 spēles, bet nākamajā sezonā viņš piedalījās jau 36 spēlēs, līdz tās vidū tika aizmainīts uz Pitsburgas "Penguins" vienību, kurā pabeidza sezonu. 2003.—04. sezona bija pirmā sezona, kurā viņš aizvadījis vairāk nekā 70 spēles NHL. NHL lokauta laikā viņš spēlēja Itālijas hokeja līgas klubā HC Asiago. Arī 2005.—06. sezonu viņš iesāka "Penguins" rindās, taču vēlreiz tika izlikts neaizsargāto spēlētāju sarakstā. Šoreiz viņu paņēma Atlantas "Thrashers", kuras sastāvā viņš aizvadīja sešas spēles, līdz, jau trešo reizi savā karjerā, tika ievietots neaizsargāto spēlētāju sarakstā. 2005.—06. sezonu viņš pabeidza Vašingtonas "Capitals" rindās. 2006.—07. sezonā viņš aizvadīja vēl 10 spēles "Capitals" rindās, līdz kārtējo reizi tika izlikts neaizsargāto spēlētāju sarakstā. Šoreiz neviena cita komanda viņu nepaņēma, tādējādi viņa līgums ar "Capitals" tika lauzts. Fata pievienojās DEL klubam Manheimas "Adler", kluba sastāvā aizvadot arī visu 2007.—08. sezonu. No 2008. līdz 2011. gadam Fata spēlēja Šveices hokeja līgas klubā HC Biel. No 2011. līdz 2013. gadam Fata spēlēja Genève-Servette HC rindās, taču tad sezonu aizvadīja SM līgas klubā Helsinku HIFK. 2014. gadā noslēdza karjeru. Eliteprospects profils (angliski) Internet Hockey Database profils (angliski) Hockey-Reference profils (angliski)