Šis raksts ir par filmu. Par grieķu alfabēta burtu skatīt rakstu pī (burts). Šis raksts ir par filmu. Par citām jēdziena pī nozīmēm skatīt nozīmju atdalīšanas lapu. "Pī" jeb π ir amerikāņu kinorežisora Darena Aronovska 1998. gadā uzņemts psiholoģisks trilleris, pirmā viņa režisētā filma. Filma ieguva Režisora balvu (Directing Award) 1998. gada Sandensas kinofestivālā (Sundance Film Festival), Neatkarīgā gara balvu (Independent Spirit Awards) balvu kategorijā "Labākais debitanta scenārijs" un Gotham Awards Atvērtās plaukstas balvu (Gotham Open Palm Award). Filmas nosaukums ir atsauce uz matemātisko konstanti π. Filma ievērojama ar to, ka tā aptver plašu tēmu loku, ieskaitot reliģiju, misticismu un matemātikas saikni ar Visumu. Tā stāsta par matemātiķa apsēstību ar likumsakarību meklēšanu starp divām šķietami nesavietojamām sfērām: nepilnīgo, neracionālo cilvēci un matemātikas, īpaši skaitļu teorijas, precizitāti un nekļūdīgumu. Filmas stāsta varonis ir Makss Koens. Viņš ir bezdarbnieks, dzīvo nožēlojamā dzīvoklītī Manhatanas Ķīniešu kvartālā (Chinatown). Makss ir skaitļu teorijas matemātiķis, kurš uzskata, ka dabā visu var izskaidrot ar skaitļu palīdzību. Viņš spēj galvā veikt aritmētiskus aprēķinus ar lieliem skaitļiem, šī viņa prasme pārsteidz Džennu, gados jaunu ķīniešu izcelsmes amerikāņu meiteni, kas dzīvo tai pašā mājā, kur viņš. Makss cieš no migrēnas lēkmēm, kā arī ārkārtīgi spēcīgas paranojas, halucinācijām un sociālās fobijas. Izņemot Devi, jaunu sievieti, kas dzīvo blakus dzīvoklī un reizēm runājas ar viņu, Makss kontaktējas vienīgi ar Solu Robesonu (Sol Robeson), savu veco matemātikas pasniedzēju, kurš tagad ir invalīds. Prognozes fondu biržas darījumiem Makss veic ar Eiklīdu, paškonstruētu datoru. Izdrukājot darījumu prognozes, Eiklīds tās uzrāda ārkārtīgi zemas, tad pēkšņi izdrukā šķietami nejaušu gadījumskaitli ar 216 cipariem un pārstāj darboties. Makss saniknots izsviež izdrukas. Nākamajā rītā, caurskatot biržu datus, Makss redz, ka Eiklīda izdrukātais skaitlis ir bijis pareizs. Viņš izmisīgi meklē izdrukas, taču nevar tās atrast. Kad Makss jautā Solam par skaitli, kas var saturēt 216 ciparus, Sols kļūst manāmi satraukts. Viņš norāda, ka pirms daudziem gadiem ar to ir saskāries, taču mudina Maksu, lai tas nomierinās un labāk neturpina iedziļināties šai jautājumā. Kafejnīcā, kuru viņš apmeklē katru dienu, Makss satiek Lenniju Maijeru (Lenny Meyer), hasīdisku ebreju, kurš veic matemātiskus pētījumus par Toru. Lennijs parāda viņam dažas vienkāršas sakarības starp skaitļiem un ebreju alfabētu un paskaidro, ka daži cilvēki uzskata, ka Tora ir ciparu virkne, kas veido Dieva sūtītu kodu. Maksu pārņem interese, kad viņš saprot, ka dažas Lennija minētās sakarības ir līdzīgas citiem matemātiskiem jēdzieniem, piemēram, Fibonači skaitļu secībai. Pie Maksa ierodas pārstāvji no kādas Volstrītas firmas, kas interesējas par viņa darbu. Viena no aģentiem, Mersija Dausona (Marcy Dawson), piedāvā Maksam slepenu mikroshēmu apmaiņā pret viņa darba rezultātiem, kam Makss beidzot piekrīt. Izmantojot mikroshēmu, Makss ar Eiklīda palīdzību analizē Toras matemātisko modeli. Pirms jaunas avārijas Eiklīds atkārtoti izvada 216 ciparu skaitli, pie tam nekādi nevēlas to izdrukāt. Makss mēģina skaitli uz papīra pierakstīt pats. Kad Makss izdarījis to līdz pusei, viņu pārņem pēkšņa apskaidrība, viņš saprot, ka pazīst šo skaitļu secību un zaudē samaņu. Atjēdzies Makss atklāj, ka tagad viņam piemīt gaišreģa spējas, viņš var vizualizēt akciju tirgus modeļus, par kuriem interesējas. Taču palielinās arī viņa galvassāpju intensitāte, un viņš atklāj galvas labajā pusē dīvainu uztūkumu. Makss atkal apmeklē Solu, gribēdams rast notiekošā izskaidrojumu, taču vecais zinātnieks mudina viņu pārtraukt. Kādu vakaru Dausona un viņas aģenti sagūsta Maksu uz ielas. Tie mēģina Maksu piespiest, lai tas viņiem atklātu skaitli. Viņi bija atraduši oriģinālās izdrukas, ko Makss savulaik izmeta. Dausonas līdzbiedri mēģināja tās izmantot, lai ietekmētu akciju tirgu savā labā, bet rezultāts bija neveiksmīgs. Brīdī, kad pret Maksu pavērsts ierocis, piebrauc Lennijs un viņu izglābj. Taču arī Lennijs un viņa biedri izvirza Maksam līdzīgas prasības, vēloties uzzināt skaitli. Tie aizved Maksu uz netālu esošo sinagogu, kur rabīns viņam izskaidro, ka 216 ciparu skaitlis apzīmē Dieva īsto vārdu un ebrejiem tas vajadzīgs mesiānisma ēras sagaidīšanai. Makss atsakās, uzsverot, ka neatkarīgi no tā, ko skaitlis nozīmē, tas ir atklājies viņam vien. Makss cenšas vēlreiz satikt Solu, taču uzzina, ka tas tikko miris no insulta. Sola dzīvoklī Makss atrod matemātiskus pierakstus, kas līdzīgi viņa paša veiktajiem, un galu galā atrod arī lapiņu ar skaitli. Atgriezies savā dzīvoklī, Makss piedzīvo stipras galvasāpes un trakuma lēkmi. Pusnemaņā viņš iznīcina Eiklīdu, tad, līdzīgi datoram, sāk atkārtot skaitli, līdz zaudē samaņu. Atrodoties bezsamaņas stāvoklī, viņš redz vīziju: viņš stāv baltā tukšumā un pie sevis murmina skaitļa ciparus. No nemaņas Maksu pamodina Devi, taču, izrādās, tās ir tikai halucinācijas. Makss sadedzina lapiņu ar pierakstīto skaitli. Tad viņš paņem elektrisko urbi un izdara sev galvaskausa trepanāciju. Fināla epizodē Makss redzams sēžam parkā uz soliņa. Pie viņa pienāk Dženna, lūdzot pateikt, kāds būs rezultāts, ja 748 izdalīs ar 238 (aptuveni skaitlis π). Makss pasmaida un apgalvo, ka nezina atbildi. Vairs nespēdams risināt sarežģītas matemātiskas problēmas, taču arī vairs neciezdams no paranojas vai galvassāpēm, Makss mierīgi vēro, kā vējā šūpojas koki. Šons Gilets (Sean Gullette) — Makss Koens Marks Mārgoliss (Mark Margolis) — Sols Robesons Bens Šenkmans (Ben Shenkman) — Lennijs Maijers Samija Šoajba (Samia Shoaib) — Devi Pamela Harta (Pamela Hart) — Mersija Dausona Stīvens Pīrlmans (Stephen Pearlman) — rabīns Adžajs Naidu (Ajay Naidu) — Faruks (Farrouhk) Kristina Mej-Anna Lao (Kristyn Mae-Anne Lao) — Dženna Klints Mansels (Clint Mansell) — fotogrāfs IMDb - Trivia Pi (1998). Box Office Mojo. Retrieved on 2010-11-21. NEDĒĻAS FILMA: Noass LA.lv Skorin-Kapov, Jadranka (2015) Darren Aronofsky's Films and the Fragility of Hope, Bloomsbury Academic IMDb profils (angliski) AllMovie profils (angliski) Turner Classic Movies profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)