Vladimirs Koroļenko (krievu: Владимир Галактионович Короленко, ukraiņu: Володимир Галактіонович Короленко; dzimis 1853. gada 27. jūlijā, miris 1921. gada 25. decembrī) bija ukraiņu rakstnieks, žurnālists un publicists. Dzimis 1853. gadā Žitomirā apriņķa tiesneša ģimenē. Mācījās ģimnāzijā Žitomirā, vēlāk Rivnē. 1871. gadā iestājās Sanktpēterburgas Tehnoloģiskajā institūtā, vēlāk līdzekļu trūkuma dēļ pārgāja uz Pētera Lauksaimniecības akadēmiju. Sakarā ar iesaistīšanos narodņiku kustībā viņu 1876. gadā nometināja Kronštatē policijas uzraudzībā. Pēc atbrīvošanas 1877. gadā Koroļenko iestājās Santpēterburgas Kalnu institūtā. 1879. gadā revolucionārās darbības dēļ tika izsūtīts uz Vjatkas guberņas Glazovu (mūsdienu Udmurtijā), vēlāk dzīvoja izsūtījumā arī citur. 1881. gada martā atteicās zvērēt uzticību jaunajam Krievijas caram Aleksandram III un tika izsūtīts uz Jakutiju. 1885. gadā atgriezās no ieslodzījuma un apmetās Ņižņijnovgorodā, kur nodzīvoja līdz 1895. gadam, kļūdams par pazīstamu rakstnieku. Deviņdesmitajos gados daudz ceļoja pa Krieviju, 1895. gadā apmeklēja Vispasaules izstādi Čikāgā. No 1895. līdz 1900. gadam dzīvoja Santpēterburgā, kur bija žurnāla "Krievu bagātība" (Русское богатство) galvenais redaktors. 1900. gadā Koroļenko ievēlēja par Pēterburgas Zinātņu akadēmijas locekli, bet 1902. gadā viņš atteicās no akdēmiķa grāda, protestējot pret Maksima Gorkija izslēgšanu no akadēmijas. No 1900. gada līdz savai nāvei 1921. gadā dzīvoja Poltavā, kur apglabāts. Vikikrātuvē par šo tēmu ir pieejami multivides faili. Skatīt: Vladimirs Koroļenko. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)