Josa Sudarso sala (indonēziešu: Pulau Yos Sudarso) ir sala Indonēzijā. Administratīvi ietilpst Dienvidpapuas provinces Meraukes apriņķī. Lielākā apdzīvotā vieta ir Kimaamas ciems salas austrumu krastā. Nīderlandes administrācijas laikā dēvēta par Frederika Hendrika salu (Frederik Hendrikeiland), bet pēc nonākšanas Indonēzijas kontrolē 1963. gadā pārdēvēta par godu indonēziešu kara flotes virsniekam Josam Sudarso, kurš gāja bojā kaujās par Jaungvineju. Bieži dēvēta arī vietējo valodu nosaukumos Doloka (Pulau Dolok), Kolepoma (Pulau Kolepom) vai Kimaama (Pulau Kimaam). Sala izvietojusies Indonēzijas austrumdaļā Arafuru jūrā pie Jaungvinejas dienvidrietumu krasta. Ap 2,5 km platais Muli šaurums to šķir no Jaungvinejas krasta austrumos un Komolonas salas dienvidaustrumos. Sala zema, augstākais punkts 10 m vjl. Salā valda tropiskais klimats. Ainavā dominē tropiskie lietusmeži. Salas rietumu daļu aizņem Dolokas salas dabas rezervāts. Informasi 521 Kawasan Konservasi Rgion Maluku - Papua Vikikrātuvē par šo tēmu ir pieejami multivides faili. Skatīt: Josa Sudarso sala.