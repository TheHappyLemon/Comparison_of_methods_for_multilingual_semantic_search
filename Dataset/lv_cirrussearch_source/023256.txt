Pedru Alvarišs Kabrals (portugāļu: Pedro Álvares Cabral; dzimis 1467. vai 1468. gadā, miris 1520. gadā) bija portugāļu augstmanis, jūrasbraucējs, tiek uzskatīts par Brazīlijas atklājēju. Viņš tiek uzskatīts par pirmo kapteini, kas bijis četrās pasaules daļās: vadījis pirmo ekspedīciju, kas savienoja Eiropu, Āfriku, Ameriku un Āziju. Cēlies no ievērojamas portugāļu muižnieku dzimtas. Precējies ar Izabellu de Kastro, kas bija karaļa radiniece. Pēc Vasko da Gamas veiksmīgā jūrasbrauciena uz Indiju Portugāles karalis Manuels I nosūtīja Kabralu līdzīgā braucienā kā 13 kuģu lielas flotes kapteini. 1500. gada 9. martā ekspedīcija pameta Lisabonu un, lai izvairītos no bezvēja Āfrikas rietumu piekrastē, novirzījusies vairāk uz rietumiem par plānoto, pēc mēneša bija šķērsojusi Atlantijas okeānu un sasniedza Dienvidamerikas krastu mūsdienu Brazīlijas teritorijā. Tādējādi Kabrals kļuva par pirmo jūrasbraucēju, kas sasniedzis šo reģionu. 24. aprīlī viņš izkāpa krastā un paziņoja, ka šī teritorija pieder Portugālei. Tālākais flotes ceļš uz Indiju bija sarežģīts un vētrains. Tā laikā gāja bojā slavenais jūrasbraucējs Bartolomeu Diašs, kurš bija kapteinis vienam no kuģiem. Ekspedīcija apmeklēja Mozambikas piekrasti, pēc tam, šķērsojot Indijas okeānu, devās uz Kalikutu Indijā. Kabrala ekspedīcija bija ļoti veiksmīga no tirdzniecības viedokļa un 1502. gada 31. jūlijā Lisabonā kuģi atgriezās ar bagātīgu kravu. Par Kabrala tālāko dzīvi nav saglabājies daudz liecību, taču ir zināms, ka viņš nav piedalījies citos tāljūru kuģojumos. Miris, domājams, 1520. gadā, apbedīts Santaremas baznīcā. Vikikrātuvē par šo tēmu ir pieejami multivides faili. Skatīt: Pedru Alvarišs Kabrals. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Katoļu enciklopēdijas raksts (angliski) Katoļu enciklopēdijas ieraksts (angliski)