Dienvidaustrumāzijas valstu asociācija jeb ASEAN (abreviatūra no angļu: Association of Southeast Asian Nations) ir reģionāla starpvalstu organizācija, kas apvieno 10 Dienvidaustrumāzijas valstis. Tā ir Dienvidaustrumāzijas valstu politiskā, saimniecības un kultūras organizācija. ASEAN dibināta 1967. gadā un organizācijas mērķis ir veicināt savstarpējo sadarbību un attīstību starp dalībvalstīm, kā arī nodrošināt mieru un stabilitāti reģionā. ASEAN valstu vadītāji tiekas gadskārtējās sanāksmēs, parasti novembrī, šajās sanāksmēs apspriežot nozīmīgus jautājumus reģionam. Organizācijas pamata dokumenti ir ASEAN harta un ASEAN deklarācija. Pēc Otrā pasaules kara un dekolonizācijas procesa Dienvidaustrumāzijas reģions piedzīvoja politisku un ekonomisku nestabilitāti. Satricinājumu radīja Vjetnamas karš, kas sākās 1955. gadā. ASEAN tika nodibināta 1967. gada 8. augustā, kad piecu valstu — Filipīnu, Indonēzijas, Malaizijas, Singapūras un Taizemes — ārlietu ministri Bangkokā parakstīja ASEAN deklarāciju (Bangkokas deklaraciju). Organizācijas mērķis bija veicināt savstarpējo sadarbību un attīstību starp dalībvalstīm, kā arī nodrošināt mieru un stabilitāti reģionā. ASEAN organizācijai pakāpeniski pievienojās arī citas valstīs. Vispirms 1984. gada janvārī pievienojās Bruneja, tad 1995. gada jūlijā pievienojās Vjetnama, 1997. gada jūlijā — Laosa un Mjanma, bet 1999. gada aprīlī iestājās Kambodža. ASEAN dalībvalstis ir šādas:  Bruneja  Filipīnas  Indonēzija  Kambodža  Laosa  Malaizija  Mjanma  Singapūra  Taizeme  Vjetnama Savukārt Papua-Jaungvinejai un Austrumtimorai ir novērotājas statuss ASEAN. ASEAN rīko sanāksmes arī ar citām valstīm, ar tā sauktajiem ASEAN dialoga partneriem. Tās ir Amerikas Savienotās Valstis, Austrālija, Dienvidkoreja, Eiropas Savienība, Indija, Japāna, Jaunzēlande, Kanāda, Krievija, Ķīna, Mongolija un Ziemeļkoreja. ASEAN dalībvalstīs 2023. gadā dzīvoja 683 miljoni iedzīvotāju (8,4% no pasaules iedzīvotājiem), un 2023. gadā valstu kopējais iekšzemes kopprodukts (IKP) bija apmēram 11,203 triljoni ASV dolāri. IKP pieaugums gadā ir vidēji 4%.[nepieciešama atsauce] ASEAN valstu galvenās eksportpreces ir sadzīves elektronika, nafta un kokmateriāli. Gan lingvistiski, gan reliģiski, gan politiski ASEAN valstis ir ļoti dažādas. «Report for Selected Countries and Subjects». IMF (angļu). Skatīts: 2023-04-13. Vikikrātuvē par šo tēmu ir pieejami multivides faili. Skatīt: ASEAN. Encyclopædia Britannica raksts (angliski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski)