Čukču jūra (krievu: Чукотское море, angļu: Chukchi Sea) ir Ziemeļu Ledus okeānam piederīga malas jūra. Apskalo gan Āzijas gan Ziemeļamerikas krastus, ar Kluso okeānu savieno Beringa šaurums. Nosaukta jūras krastā dzīvojošas tautas čukču vārdā. Ziemeļos, pie polārās ledus cepures robežas, robežojas ar Ziemeļu Ledus okeānu, rietumos robežojas ar Boforta jūru — robežlīnija tiek vilkta no Barova raga Aļaskā. Dienvidaustrumos Čukču jūra apskalo Aļaskas krastu, dienvidos atrodas Beringa šaurums, kas savieno ar Kluso okeānu. Dienvidrietumos apskalo Čukču pussalu, rietumos atrodas Vrangeļa sala un Austrumsibīrijas jūra. Kuģot jūrā iespējams četrus mēnešus gadā, ledus klāj jūru no oktobra—novembra līdz maijam—jūnijam. Atrodas uz kontinentālā šelfa, 56% jūras platības ir seklāka par 50 metriem. Vidējais dziļums ir 71 metrs. Ūdens virsējā slāņa temperatūra ziemā 0 °C līdz -1,7 °C, vasarā dienvidu daļā līdz 7 °C, sāļums 27 līdz 36‰. Šķērsām pāri Čukču jūrai iet datumu maiņas līnija. Lielākā osta ir Ueļena Krievijā. Vikikrātuvē par šo tēmu ir pieejami multivides faili. Skatīt: Čukču jūra. Encyclopædia Britannica raksts (angliski) Krievijas Lielās enciklopēdijas raksts (krieviski)