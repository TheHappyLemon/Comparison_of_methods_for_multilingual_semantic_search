Nacionālais parks «Ruskaja Arktika» (krievu: Национальный парк «Русская Арктика» — ‘Krievu Arktika’) ir aizsargājama dabas teritorija Krievijas Eiropas daļas ziemeļos, Arhangeļskas apgabalā. Izvietojusies divos Ziemeļu Ledus okeāna arhipelāgos — Novajā Zemļā un Franča Jozefa Zemē. Izveidots 2019. gadā un paplašināts 2016. gadā, lai aizsargātu Arktikas vidi, ziemeļu puslodes lielākās putnu (kairas, pūkpīles) un valzirgu kolonijas, kā arī tur mītošos leduslāčus, polāros vaļus, polārlapsas un roņus. Nacionālā parka simbols ir narvalis. Nacionālā parka teritorija veidojas no diviem atsevišķiem klāsteriem. 2009. gadā nacionālais parks tika izveidots Novaja Zemļas arhipelāga Ziemeļu salas ziemeļdaļā 14 260 km² platībā (kopā ar jūras akvatoriju 7 939 km² platībā) no Zajaca raga salas ziemeļrietumos līdz Spokojnajas upes grīvai salas ziemeļaustrumos. 2016. gadā parks tika paplašināts, iekļaujot tajā visu Franča Jozefa Zemes arhipelāgu 16 017 km² platībā un jūras akvatoriju 57 502 km² platībā. Parka teritorijā izveidotas septiņas lauka atbalsta bāzes, kas izvietotas galvenokārt bijušajās vai esošajās polārstacijās vai bijušajos militārās infrastruktūras objektos: Misželaņija (Ziemeļu sala), Omega (Aleksandras Zeme), Vēju ieleja (Nortbruka sala), Buhta Tihaja (Hukera sala), Heisa sala, Hofmaņa sala un Greiema Bella sala. Parka centrālais birojs atrodas Arhangeļskā. «Национальный парк «Русская Арктика»». Arhivēts no oriģināla, laiks: 2019. gada 8. decembrī. Skatīts: 2019. gada 27. decembrī. Vikikrātuvē par šo tēmu ir pieejami multivides faili. Skatīt: Ruskaja Arktika. Krievijas Lielās enciklopēdijas raksts (krieviski)