Mārtiņš Skirmants (dzimis 1977. gada 7. decembrī Rīgā) ir bijušais latviešu basketbolists, spēlēja centra pozīcijā, bija Latvijas basketbola izlases dalībnieks. Karjeras laikā pārstāvējis tādus Latvijas Basketbola līgas (LBL) klubus kā Rīgas VEF, ASK/Brocēni/LMT, BK Ventspils un Barons, kopumā izcīnīdams septiņus LBL čempiontitulus. Spēlējis arī Ukrainā. M. Skirmants ir uzaudzis un arī basketbolu sācis spēlēt Daugavpilī, bet viņa pirmā pieaugušo komanda bija LSPA/VEF, kurā viņš spēlēja 1996. un 1997. gadā. Nākamās četras sezonas M. Skirmants pavadīja citā Rīgas komandā ASK/Brocēni/LMT (vēlāk — BK LMT), izcīnot divus LBL čempiona titulus. 2001. gadā pēc BK LMT izjukšanas M. Skirmants devās uz BK Ventspils. Ventpilī viņš spēlēja līdz 2006. gadam, kopā ar komandu izcīnīdams vēl piecus Latvijas čempiona titulus. 2006.—2007. gada sezonu M. Skirmants pavadīja Rīgas komandas Barons/LMT sastāvā, taču pēc vienas sezonas atgriezās Ventspils komandā. BK Ventspils līgumu ar spēlētāju lauza 2009. gada janvārī, bet jau divas nedēļas vēlāk viņš pēc pusotras sezonas pārtraukuma atgriezās "Baronā". 2011. gadā beidza karjeru. Pēc basketbolista karjeras beigām nodarbojas ar galdniecību. Latvijas basketbola izlases sastāvā M. Skirmants ir piedalījies vienā Eiropas čempionāta finālturnīrā. Tas notika 2005. gada čempionātā, kurā viņš bija izlases pamatcentrs, laukumā vidēji spēlē pavadītajās 15 minūtēs gūdams 4 punktus. Ingmārs Jurisons. «"Ventspils" lauž līgumu ar Skirmantu». sportacentrs.com, 2009. gada 16. janvāris. Skatīts: 2011. gada 14. janvāris. Artūrs Zanders. «Skirmants "Baronā" līdz sezonas beigām». sportacentrs.com, 2009. gada 29. janvāris. Skatīts: 2011. gada 14. janvāris. «Meļņiks, Ostlers, Skirmants un citi. Arī viņi reiz spēlēja "EuroBasket". 2. daļa». Sportacentrs.com (latviešu). 2017-08-30. Skatīts: 2019-04-09. «Eurobasket 2005 - Players - Mārtiņš Skirmants». FIBA Europe.com. Skatīts: 2011. gada 14. janvāris.[novecojusi saite] (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) RealGM Basketball profils (angliski) LBS profils