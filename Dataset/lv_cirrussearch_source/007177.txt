Jari Peka Kurri (somu: Jari Pekka Kurri; dzimis 1960. gada 18. maijā Helsinkos, Somijā) ir bijušais somu hokejists, spēlējis labās malas uzbrucēja pozīcijā, bijis Somijas hokeja izlases dalībnieks. Pašlaik (2014) ir KHL kluba Helsinku "Jokerit" ģenerālmenedžeris. Profesionāļa karjeru uzsāka vietējās līgas klubā Helsinku "Jokerit", kurā aizvadīja trīs sezonas. 1980. gada NHL draftā viņu izraudzījās Edmontonas "Oilers" ar kopējo 69. kārtas numuru. Pēc draftēšanas viņš nākamās desmit sezonas pārstāvēja "Oilers" klubu, kur spēlēja kopā ar leģendāro Veinu Grecki. 1983. gadā viņš pirmoreiz karjerā piedalījās NHL Visu zvaigžņu spēlē. "Oilers" sastāvā J. Kurri 1984., 1987., 1988. un 1990. gadā izcīnīja Stenlija kausu. Pēc karjeras "Oilers" viņš tābrīža NHL noteikumu īpatnību dēļ bija spiests spēlēt citā līgā, tāpēc vienu sezonu pārstāvēja Itālijas līgas klubu Milānas "Devils". Pēc tam atgriezās NHL, kur trīs sezonas spēlēja Losandželosas "Kings" sastāvā. Daļu 1994.—1995. gada sezonas viņš aizvadīja "Jokerit" sastāvā, taču sezonas otrajā pusē atgriezās "Kings" sastāvā. 1995.—1996. gada sezonu viņš jau aizvadīja, pārstāvot Ņujorkas "Rangers" klubu. Pēdējās divās karjeras sezonās viņš pārstāvēja Anahaimas "Mighty Ducks" un Kolorādo "Avalanche". Karjeras beigās viņš bija visu laiku rezultatīvākais Eiropā dzimušais un uzaugušais NHL spēlētājs ar 601 gūtiem vārtiem, 797 rezultatīvām piespēlēm. Somijas izlasē J. Kurri debitēja 1980. gada ziemas olimpisko spēļu laikā. Izlases sastāvā ir izcīnījis 1998. gada Olimpisko spēļu bronzu un 1994. gada Pasaules čempionāta sudrabu. 2001. gadā viņš kļuva par pirmo somu hokejistu, kas tiek uzņemts Hokeja slavas zālē. Vikikrātuvē par šo tēmu ir pieejami multivides faili. Skatīt: Jari Kurri. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)