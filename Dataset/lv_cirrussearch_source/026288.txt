Lūcijs Akcijs (latīņu: Lucius Accius, dzimis 170.g. p.m.ē., miris ap 90.g. p.m.ē.) bija romiešu dramaturgs. Akcijs dzimis brīvlaista verga ģimenē Pizaurā (mūsdienu Pezaro) Umbrijā. Precīzs viņa nāves gads nav zināms, bet, domājams, viņš nodzīvojis ļoti garu mūžu, jo Cicerons (dzimis 106.g. p.m.ē. — tātad 64 gadus jaunāks) raksta, ka ir apspriedis ar Akciju ar literatūru saistītus jautājumus (Brutus, 28). Kā zināms no Horācija (Epistles, ii. i, 56) un Cicerona (Pro Plancio, 24) darbiem, Akcijs bijis ražīgs un augsti vērtēts rakstnieks. No viņa darbiem (aptuveni 50 lugas) saglabājušies tikai fragmenti (apmēram 700 rindas). Lielākā daļa viņa darbu bija brīvi grieķu darbu tulkojumi, pamatā viņš pievērsies Trojas karam un Pelopa dzimtai. Akcijs rakstījis ne tikai lugas — starp viņa darbiem minami arī dzejā rakstīti apcerējumi par grieķu un romiešu dzeju Didascalicon un Pragmaticon libri, kā arī darbi par zemkopību Parerga un Praxidica (iespējams, viens un tas pats darbs). Viņš arī ieviesis jauninājumus ortogrāfijā un gramatikā. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)