Sers Džeimss Pols Makartnijs (Sir James Paul McCartney; dzimis 1942. gada 18. jūnijā) ir britu mūziķis, kurš savulaik spēlēja grupā The Beatles, 1970. gadā Makartnijs uzsāka savu solokarjeru un uzstājās ar savu grupu Wings (1970–1981). Populārākās Makartnija dziesmas ir Yesterday, Hey Jude, Let It Be. Dzimis Otrā pasaules kara laikā 1942. gadā Liverpūlē brīvprātīgā ugunsdzēsēja Džeimsa Makartnija un viņa sievas vecmātes Mērijas Patrīcijas, dzimušas Mohinas, ģimenē. Viņa tēvs jaunībā bija spēlējis trompeti un klavieres džeza grupā. Makartniju dzimta bija cēlusies no Īrijas. Mācījās Spīkas priekšpilsētas sākumskolā (Stockton Wood Road Primary School, 1947–1949), tad pamatskolā (Joseph Williams Junior School), kur sadraudzējās ar skolasbiedru Džordžu Herisonu. Pēc mātes nāves 1956. vai 1957. gadā viņš ierakstīja savu pirmo dziesmu I Lost My Little Girl uz sacerēja melodiju vēlāk ierakstītajai dziesmai When I'm Sixty-Four. 1957. gadā Pols iepazinās ar Džonu Lenonu un pievienojās grupai The Quarrymen, kas vēlāk pārtapa par The Beatles. Sākotnēji grupā viņš spēlēja ģitāru, bet pēc Stjuarta Satklifa aiziešanas pārņēma basģitāru, kā arī vokālu. Pols Makartnijs un Džons Lenons bija visveiksmīgākie dziesmu rakstīšanas partneri un kopā sarakstīja ļoti daudzus skaņdarbus, kuri iegājuši rokenrola vēsturē. Līdz 1966. gadam grupa arī koncertēja, pēc tam koncertu vairs nebija sakarā ar to, ka grupas dalībnieki nevarēja sadzirdēt paši sevi fanu radītā trokšņa dēļ. 1970. gadā Makartnijs nodibināja savu grupu Wings, vēlāk sadarbojās ar dažādiem mūziķiem. 1988. gadā PSRS iznāca viņa albums "Atkal PSRS" (Сно́ва в СССР), norādot uz 1968. gadā sacerēto dziesmu Back in the U.S.S.R., kuru viņš 2003. gadā izpildīja Maskavas Sarkanajā laukumā. Pols Makartnijs ir trīsreiz precējies — pirmoreiz 1969. gadā ar Ņujorkas fotogrāfi Lindu Īstmenu, pēc otrreiz 2002. gadā ar modeli Heteri Mailzu, tad 2011. gadā ar amerikāņu uzņēmēju Nensiju Ševelu. Linda 1998. gadā nomira no krūts vēža, bet Hetere 2006. gadā no viņa izšķīrās. Viņam ir pieci bērni — Hetere (Lindas meita no pirmās laulības, kuru Pols adoptēja), Mērija, Stella, Džeimss un Beatrise. 1969. gadā paklīda baumas, ka viņš gājis bojā autoavārijā. Vikikrātuvē par šo tēmu ir pieejami multivides faili. Skatīt: Pols Makartnijs. Oficiālā tīmekļa vietne IMDb profils (angliski) Internet Broadway Database profils (angliski) AllMovie profils (angliski) Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Mūsdienu Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski) Encyclopædia Universalis raksts (franciski)