Žans II Labsirdīgais (franču: Jean II le Bon; dzimis 1319. gada 26. aprīlī, miris 1364. gada 8. aprīlī) bija Francijas karalis no 1350. līdz 1364. gadam. Valdīšanas laikā Žans II saskārās ar vairākiem izaicinājumiem. Viņa valdīšanas sākumposmā Franciju skāra Melnā nāve, kas iznīcināja gandrīz pusi no valsts iedzīvotājiem. Vēlāk valstī izcēlās Žakērija, bet vairākos apgabalos laupīja "bezsaimnieka" algotņu bandas. Simtgadu kara ietvaros Žans II 1356. gada septembrī krita angļu gūstā Puatjē kaujā. Kamēr Žans II bija ieslodzījumā Londonā, Franciju kā reģents pārvaldīja Žana dēls Šarls V. Lai atbrīvotu Žanu II no gūsta, tika noslēgts Bretiņjī līgums, kurā Žans apsolīja ievērojamus teritoriālus ieguvumus angļiem, kā arī samaksāt milzīgu izpirkuma maksu. Atgriezies Francijā, izpirkuma maksas iekasēšanai Žans II ieviesa jaunu naudas vienību - franku. Uzzinādams, ka viņa dēls Anžū Luijs I izbēdzis no angļu gūsta, kur viņš tika turēts, kamēr Žans II ievāktu izpirkuma maksu, Žans II brīvprātīgi devās gūstā uz Angliju, kur mira 1364. gadā. Vikikrātuvē par šo tēmu ir pieejami multivides faili. Skatīt: Žans II Labsirdīgais. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)