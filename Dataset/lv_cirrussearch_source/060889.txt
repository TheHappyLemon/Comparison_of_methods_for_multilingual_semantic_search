Johanness Štrolcs (vācu: Johannes Strolz; dzimis 1992. gada 12. septembrī Blūdencā) ir Austrijas kalnu slēpotājs, 2022. gada ziemas olimpisko spēļu čempions kombinācijā un komandu sacensībās un sudraba medaļas ieguvējs slalomā. Viņa tēvs Hūberts arī ir bijis kalnu slēpotājs, 1988. gada ziemas olimpiskajās spēlēs Kalgari izcīnījis zelta medaļu kombinācijā un sudrabu milzu slalomā. 2012. gada Pasaules čempionātā junioriem Rokarazo izcīnīja bronzas medaļu supergigantā. Pasaules kausa sacensībās debitēja 2013. gada 14. decembrī Valdizērā, bet nefinišēja milzu slaloma pirmajā braucienā. Arī vairākos nākamajos startos finišu sasniegt neizdevās. Pirmos punktus PK ieskaitē ieguva 2018. gada decembrī Garmišā-Partenkirhenē, ieņemot 30. vietu milzu slalomā. 2022. gada 9. janvārī Adelbodenē slalomā pārsteidzoši izcīnīja savu pirmo uzvaru Pasaules kausa posmos, startējot ar 38. numuru. 2022. gada ziemas olimpiskajās spēlēs Pekinā izcīnīja trīs medaļas. Kombinācijā viņš kļuva par olimpisko čempionu, atkārtojot sava tēva panākumu, kurš šajā discpilīnā uzvarēja 1988. gada ziemas olimpiskajās spēlēs Kalgari. Štrolci kļuva par pirmo tēvu un dēlu, kas olimpiskajās spēlēs izcīnījuši zelta medaļu tajā pašā kalnu slēpošanas individuālo sacensību disciplīnā. Slalomā viņš izcīnīja sudraba medaļu, piekāpjoties tikai Francijas kalnu slēpotājam Klemānam Noelam. Jaukto komandu sacensībās paralēlajā slalomā Austrijas komandas sastāvā ieguva vēl vienu zelta medaļu. «Johannes Strolz». olympics.com (angļu). Arhivēts no oriģināla, laiks: 2022. gada 1. februārī. Skatīts: 2022. gada 26. martā. «Johannes Strolz of Austria captures first World Cup win after stunning rivals in classic Adelboden slalom». eurosport.com (angļu). 2022. gada 9. janvāris. Skatīts: 2022. gada 26. martā. «Kalnu slēpotājs Štrolcs atkārto tēva sasniegumu un uzstāda unikālu rekordu». delfi.lv. 2022. gada 10. februāris. Skatīts: 2022. gada 26. martā. Vikikrātuvē par šo tēmu ir pieejami multivides faili. Skatīt: Johanness Štrolcs. Olympedia profils (angliski) FIS profils (kalnu slēpošana) (angliski)