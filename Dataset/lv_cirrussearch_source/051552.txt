Kaspars Kambala (dzimis 1978. gada 13. decembrī Jelgavā) ir bijušais latviešu sportists — basketbolists un bokseris. Spēlēja spēka uzbrucēja un centra pozīcijā, Latvijas basketbola izlases dalībnieks. Basketbolists bija arī K. Kambalas brālis Kristaps Kambala (1977—2003). Basketbolā trenēties K. Kambala sācis Latvijā, bet no 17 gadu vecuma mācījās un trenējās ASV. No 1995. līdz 1997. gadam viņš mācījās Houmstedas vidusskolā un spēlēja tās komandā, bet no 1997. līdz 2001. gadam — Nevadas universitātē Lasvegasā (UNLV) NCAA čempionātā. Pretēji gaidītajam, K. Kambala netika izvēlēts 2001. gada NBA draftā un profesionāļa karjeru uzsāka Eiropā. Pēc universitātes beigšanas K. Kambala spēlējis tādos spēcīgos klubos kā Stambulas "Efes Pilsen", Madrides "Real", Kazaņas UNICS un Stambulas "Fenerbahçe". Kopā nospēlētajās 53 spēlēs Eirolīgā K. Kambala ir guvis 886 punktus, pēc šī rādītāja no Latvijas basketbolistiem viņu ir apsteiguši tikai Jānis Strēlnieks un Rolands Šmits. 2007. gada 27. aprīlī Starptautiskā basketbola federācija viņu diskvalificēja uz 14 mēnešiem pēc tam, kad K. Kambala tika pieķerts kokaīna lietošanā. Augustā šis diskvalifikācijas termiņš tika pagarināts līdz 24 mēnešiem. 2007. gadā K. Kambala sāka aktīvi trenēties boksā, aizvadīja divas cīņas amatieru konkurencē, abās uzvarot ar nokautu, bet 2008. gada 11. janvārī debitēja profesionālajā boksā. Cīņa ar Alvaro Moralesu noslēdzās neizšķirti. Nākamās trīs cīņas K. Kambala uzvarēja, turklāt divas no tām — ar nokautu. Drīz pēc tam viņš paziņoja, ka pamet boksu un gatavojas atgriezties basketbolā pēc diskvalifikācijas beigām. 2008.—2009. gada sezonas sākumā K. Kambala trenējās kopā ar Rīgas VEF, vēlāk ar citu Rīgas klubu — ASK. 2008. gada 13. decembrī beidzās diskvalifikācija un viņš ASK sastāvā piedalījās neoficiālā turnīrā Maskavā. Pašās decembra beigās K. Kambala noslēdza līgumu līdz sezonas beigām ar Krievijas Superlīgas komandu Krasnojarskas "Jeņisej". 2010. gada septembrī viņš pievienojās Bulgārijas spēcīgākajam klubam Sofijas "Lukoil Academic", taču neilgi pirms 2011. gada sākuma lauza līgumu ar to un pārgāja uz Turcijas līgas klubu Aliagas "Petkim", kā pamatojumu tam minot pārāk zemo basketbola līmeni Bulgārijā. Sezonu viņš noslēdza Irānas līgas klubā Teherānas "Mahram", kā sastāvā izcīnīja Irānas līgas čempionu titulu. 2011. gada jūlijā parakstīja līgumu ar Turcijas līgas klubu Ankaras "Turk Telekom". 2013. gada janvārī parakstīja līgumu ar Turcijas 2. līgas klubu PI Koleji. Arī vairākās nākamajās sezonās K. Kambala pārstāvēja Turcijas klubus, uz laiku pievienojoties arī Latvijas komandai Rīgas "Barons/LDz". Pēc vienas sezonas Ziemeļkipras klubā YDÜ SK K. Kambala beidza profesionālā basketbola karjeru. 2018. gada vasarā viņš īslaicīgi pievērsās politiskajai darbībai, saistoties ar partiju KPV LV, tomēr 13. Saeimas vēlēšanās nekandidēja. 2019. gada janvārī tika paziņots, ka spēlētājs atsāk basketbola karjeru un spēlēs LBL klubā BK Jūrmala, kurā arī pavisam drīz noslēdza profesionālā basketbola karjeru. Pēc profesionālā basketbola karjeras beigām ir spēlējis amatieru un veterānu turnīros. K. Kambala ar panākumiem pārstāvēja Latvijas jaunatnes izlases. 1995. gada Eiropas U18 čempionātā viņš guva 42 punktus uzvarā pār Moldovas izlasi, kas ir punktu gūšanas rekords oficiālās spēlēs starp visa vecuma Latvijas izlašu spēlētājiem. 2001. gadā K. Kambala debitēja Latvijas izlasē, piedaloties Eiropas čempionātā, kur bija komandas līderis. Piedalījies arī 2003. gada Eiropas čempionātā un 2009. gada Eiropas čempionātā. Izlases gatavošanās un starts 2009. gada Eiropas čempionātā bija saistīts ar dažādiem skandāliem, sistemātisku disciplīnas neievērošanu un sportiskā režīma pārkāpumiem. Viens no šo notikumu dalībniekiem bija arī K. Kambala. Pēc šī čempionāta vairākiem tā dēvētās "tusētāju paaudzes" spēlētājiem Latvijas Basketbola savienība piesprieda dažādu termiņu diskvalifikāciju startiem valsts izlasē. Tai skaitā nosacītu diskvalifikāciju uz vienu gadu saņēma arī K. Kambala. «Šmits apsteidz Kambalu, kļūstot par otro rezultatīvāko latvieti Eirolīgā». Sportacentrs.com (latviešu). 2023-10-18. Skatīts: 2023-10-18. Māris Noviks. «Kambala uz Sibīriju». sportacentrs.com, 2010. gada 12. maijā. Skatīts: 2008. gada 30. decembrī. Kambala pāriet uz Turcijas "Aliaga Petkim" Kambala triumfē Irānas finālā, sportacentrs.com «Kambala karjeru turpinās Turcijas klubā 'Turk Telekom'». delfi.lv. 2011. gada 8. jūlijā. Skatīts: 2011. gada 9. jūlijā. Valdis Bērziņš. «Kambala paliek Turcijā, pievienojoties "Turk Telekom"». sportacentrs.com, 2011. gada 8. jūlijā. Skatīts: 2011. gada 9. jūlijā. «Kambala parakstīs līgumu ar Turcijas 2. līgas klubu». Sportacentrs.com. Skatīts: 2013. gada 24. janvārī. Bijušais Latvijas izlases basketbolists Kambala pievienojies «Jūrmala/Betsafe» komandai LSM Kambala pēc nedēļas «Jūrmala/Betsafe» kreklā noslēgs basketbolista karjeru LSM «https://twitter.com/ParBasketbolu/status/1679151924724088835?t=9u7pSYVzbVPbIvNv0YfdTg&s=03». Twitter (angļu). Skatīts: 2023-07-27. «Balsojums: lielākais skandāls Latvijas basketbolā — LBS diskvalificē spēlētājus». sportacentrs.com. Skatīts: 2010. gada 11. oktobrī. BoxRec profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) RealGM Basketball profils (angliski) Kaspars Kambala NBA Draft 2001 (angliski) Oficiālā Kaspara Kambalas mājaslapa Arhivēts 2011. gada 8. februārī, Wayback Machine vietnē. Krasnojarskas "Jeņisej" profils (krieviski)[novecojusi saite] Liga ACB profils (spāņu) Basketnews.lt profils (lietuviski)