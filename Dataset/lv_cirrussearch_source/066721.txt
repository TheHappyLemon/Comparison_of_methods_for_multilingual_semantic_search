Karagas sala (krievu: Карагинский остров) ir Krievijai piederoša neapdzīvota sala Beringa jūrā. Administratīvi ietilpst Kamčatkas novada Karagas rajonā. Sala izvietojusies Karagas līcī Kamčatkas pussalas austrumu piekrastē. 27 km platais Litkes šaurums salu atdala no kontinenta krasta. Salas krasti krauji, klinšaini. Reljefs kalnains, pa salas asi stiepjas grēda ar augstāko virsotni Visokajas kalnu 920 m vjl. Biezs upju tīkls. Ainavā dominē tundra. Pirmais no rietumniekiem salu 1732. gadā atklāja Vituss Berings otrās Kamčatkas ekspedīcijas laikā. Sala nodēvēta pēc Karagas ciema Kamčatkas piekrastē iepretī salai. 1920. gados salā darbojās zivju pārstrādes kombināts, kuram darbinieki maiņu darbam tika vervēti Krievijas vidienē. 1940. gados ciematā pie kombināta bija ap 300 iedzīvotāju; likvidēts 1964. gadā. 1960.—1990. gados salā bija robežsardzes garnizons. 1994. gadā Karagas sala iekļauta Rāmsaras konvencijas aizsargājamo teritoriju sarakstā. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 333. lpp. Ramsar Sites Information Service. Karaginski Island, Bering Sea Krievijas Lielās enciklopēdijas raksts (krieviski)