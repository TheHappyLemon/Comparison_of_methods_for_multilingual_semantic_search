Vuelta a España ir trīs nedēļu ilgas šosejas riteņbraukšanas sacensības, kas ir viena no trim lielajām tūrēm UCI Pasaules tūres kalendārā. Trīs nedēļu sacensības ir sadalītas pa posmiem, katrs no 21 posma notiek atsevišķā dienā. Katra riteņbraucēja uzrādītais laiks posmos tiek summēts, lai noteiktu kopvērtējuma uzvarētāju. Katras dienas līderis kopvērtējumā sacensību laikā valkā sarkanu krekliņu. Pirmās "Vuelta" sacensības risinājās 1935. gadā, taču par ikgadējām tās kļuva kopš 1955. gada. Pirmajās sacīkstēs piedalījās 50 riteņbraucēji, kuri ik posmu vidēji pievārēja 240 kilometrus. Pirmajā Spānijas tūrē bija 14 etapi. Vuelta a Espana sacensības tika radītas, iespaidojoties no Tour de France un Giro d'Italia, kuru galvenie organizatori bija vietējie laikraksti. Arī Spānijas sacensības dibināja laikraksts Informaciones. Iepriekš Vuelta a Espana notika pavasarī (parasti aprīļa beigās), ar pāris izņēmumiem 1940. gados, kad sacensības risinājās jūnijā. Taču 1995. gadā organizatori izlēma pārcelt sacīkšu sākumu uz septembri, lai nekonkurētu ar Giro d'Italia. Tā kā nu Vuelta risinās rudens sākumā, daļa sportistu velobraucienu izmanto arī kā sagatavošanos Pasaules čempionātam, kas parasti notiek oktobrī. Oficiālā vietne internetā spāņu, franču un angļu valodā