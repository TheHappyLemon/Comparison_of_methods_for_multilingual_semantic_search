Azovas guberņa bija Krievijas caristes, vēlāk Krievijas Impērijas administratīvi teritoriālā vienība, kas bija izveidota 1708. gadā un ar pārtraukumu (1725–1775) pastāvēja līdz 1783. gadam. Mūsdienās bijušās guberņas zemes atrodas Ukrainas un Krievijas Federācijas (daļēji Ļipeckas, Rjazaņas, Rostovas, Tambovas, Voroņežas apgabalu) teritorijā. Krievu—turku kara laikā 1696. gadā Krievijas caristes karaspēks iekaroja Osmaņu impērijai piederošo Azakas cietoksni Donas upes kreisajā krastā. Azovas guberņu izveidoja 1708. gadā pēc Pētera I īstenotās Krievijas caristes administratīvās reformas kopā ar Ingrijas, Kijivas, Maskavas, Smoļenskas, Arhangelogorodas, Kazaņas un Sibīrijas guberņām. Pēc tam, kad nākamā krievu—turku kara laikā Osmaņu impērija 1711. gadā atguva Azakas cietoksni, par Azovas guberņas centru kļuva Tambova, bet 1715. gadā Voroņeža. 1719. gadā Azovas guberņā izveidoja Bahmutas, Jeļecas, Šackas, Tambovas un Voroņežas provinces. 1725. gadā to pārdēvēja par Voroņežas guberņu. Azovas guberņu atjaunoja 1775. gadā pēc Kučuk-Kainardžas līguma noslēgšanas, kaut arī Azakas cietoksnis līdz 1783. gadam ietilpa suverēnās Krimas hanistes teritorijā. Atjaunotajā Azovas guberņā ietilpa Bahmutas province un Krievijas Impērijas anektētās teritorijas. Katrīnas II administratīvi teritoriālās reformas laikā 1783. gadā Azovas guberņu likvidēja un pievienoja jaunizveidotajai Jekaterinoslavas vietniecībai, kurā ietilpa 15 apriņķi. Ar Pāvila I 1796. gada dekrētu to pārdēvēja par Jaunkrievijas guberņu, bet 1802. gadā atjaunoja Jekaterinoslavas guberņu, kas pastāvēja līdz 1925. gadam. Azovas guberņa (7) pēc Pētera I administratīvās reformas (1708) Jekaterinoslavas vietniecība ar 13 apriņķiem (1792) Jekaterinoslavas guberņa (1835) Jekaterinoslavas guberņa ar 8 apriņķiem (1859) Jekaterinoslavas guberņa (1913) Krievijas Lielās enciklopēdijas raksts (krieviski)