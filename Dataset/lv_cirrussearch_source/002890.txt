Tatjana Lisenko (krievu: Татьяна Викторовна Лысенко; dzimusi 1983. gada 17. septembrī Bataiskā, Krievijā) ir krievu vieglatlēte, kas startē vesera mešanā. Viņa ir 2011. gada Pasaules čempione un 2012. gada vasaras olimpisko spēļu uzvarētāja. Bijusi pasaules rekordiste, no 2007. līdz 2009. gadam — diskvalificēta par dopinga lietošanu. T. Lisenko vairākas reizes ir piederējis pasaules rekords vesera mešanā. Pirmo no tiem viņa uzrādīja 2005. gadā, kad kļuva arī par Pasaules čempionāta bronzas medaļnieci. Pēdējo legālo rekordu (77,80 metri), T. Lisenko sasniedza sacensībās Tallinā, Igaunijā 2006. gadā. 2007. gada 26. maijā Sočos T. Lisenko uzrādīja jaunu pasaules rekordu — 78,61 m, taču tai pašā gadā sportiste tika pieķerta dopinga lietošanā un diskvalificēta uz diviem gadiem, kā arī tika anulēta virkne viņas rezultātu, ieskaitot pasaules rekordu. 2009. gadā pēc diskvalifikācijas termiņa beigām T. Lisenko atgriezās profesionālajā sportā un kļuva par Krievijas čempioni, uzrādot trešo labāko rezultātu pasaulē šajā sezonā (76,41 m). 2010. gada Eiropas čempionātā viņa izcīnīja sudraba medaļu, piekāpjoties tikai Vācijas sportistei Betijai Heidlerei. 2011. gada Pasaules čempionātā T. Lisenko revanšējās B. Heidlerei un izcīnīja savā karjerā pirmo zelta medaļu Pasaules čempionātā (77,13 m). 2012. gada jūlijā, pirms 2012. gada vasaras olimpiskajām spēlēm viņa uzrādīja jaunu personisko un Krievijas rekordu — 78,51 m. Londonas Olimpiskajās spēlēs T. Lisenko kļuva par uzvarētāju ar lielisku rezultātu — 78,18 m, kas kļuva par jaunu olimpisko rekordu. 2013. gadā izcīnīja zelta medaļu Pasaules čempionātā Maskavā ar otro tālāko metienu vieglatlētikas vēsturē — 78,80 m, kas ir Krievijas rekords. Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlētes profils (angliski) IAAF Dimanta līgas profils (angliski)