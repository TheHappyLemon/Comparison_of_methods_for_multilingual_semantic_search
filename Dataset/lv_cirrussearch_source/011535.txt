Šis raksts ir par dievību hinduismā. Par upi Indijas dienvidos skatīt rakstu Krišna (upe). Krišna (sanskritā: कृष्ण, kṛṣṇa, izrunā: [ˈkr̩ʂɳə]) ir viena no centrālajām dievībām hinduismā un tradicionāli tiek uzskatīts par indiešu poēmas “Bhagavadgīta” autoru. Viņu uzskata arī par Višnu astoto avatāru. Mitoloģija saistībā ar Krišnu ir ļoti dažāda, tur ir sasaistījušās gan vēsturisku, gan mitoloģisku tēlu iezīmes. Vienā no nozīmīgākajiem hindu rakstiem eposā “Mahābhārata” ir teikts, ka Krišna bija Jadavas cilts princis, Pandavas prinču draugs un karavadonis. Krišna tiek uzskatīts par glābēju un palīgu, tajā pašā laikā tiek sasaistīts arī ar tumšajiem un dēmoniskajiem spēkiem. Krišna ir govju, Indijas svēto dzīvnieku, ganītājs un aizstāvis. Ikonogrāfijas pētnieki uzskata, ka Krišnas tēls ir radies Dienvidindijā, par to liecinot melnās krāsas saistība ar Krišnu. Burtiskā tulkojumā no sanskrita, vārds kṛṣṇa (कृष्ण) nozīmē ‘melns’, ‘tumšs’, ‘tumši zils’. Biogrāfija par Krišnu ir aprakstīta indiešu poēmā “Bhagavadgīta”. Tur teikts, ka Krišna ir dzimis Mathurā, kur valdījis ļauns valdnieks Kansa. Krišna ir nācis kā Višnu avatāra, lai atbrīvotu ļaudis no šī valdnieka. Kansa, uzzinot pareģojumu, ka viņš ies bojā no māsīcas Dēvakas astotā dēla rokas, liek nogalināt visus jaundzimušos. Tomēr Krišna brīnumainā kārtā izdzīvo un nonāk otrpus Jamunas upei, kur dzīvoja Nandas un viņa sievas Jašodas ģimenē. Kansa uzzināja par Krišnas izglābšanos, tādēļ pavēl nogalināt bērnus arī otrpus upei. Arī šoreiz Krišna izdzīvo. Pienāca laiks un Krišna nogalināja ļauno valdnieku Kansu. Ar to beidzās Krišnas jaunība. Pēc tam Krišna kļuva par karotāju un politiķi, sargāja Mathuras iedzīvotājus no turpmākām nelaimēm. Krišnas pielūgšana ir daļa no višnuisma (Višnu pielūgšanas). Indijā ir plaši izplatīti stāsti, kuros Krišna ir atainots kā mīlas dievs. Pastāv leģenda, ka viņš esot varējis vienlaicīgi būt kopā ar visām savām sešpadsmit tūkstoš sievām. Atsevišķi pētnieki uzskata, ka Krišna nav autentisks indiešu dievs, bet gan radies kā Jēzus Kristus attēlojums, pateicoties dažādu ceļotāju nostāstiem no rietumu zemēm. Par to it kā liecinot Krišnas un Kristus sakritības viņu dzīves stāstos, kā arī līdzīgie vārdi. Šie uzskati parasti tiek noraidīti kā nezinātniski. Ārpus Āzijas viena no lielākajām reliģiskajām organizācijām saistībā ar Krišnu ir Amerikas Savienotajās Valstīs reģistrētā Starptautiskā Krišnas apziņas biedrība (ISKCON). Līga Kalniņa, Ilmārs Zvirgzds. Lielā mitoloģijas enciklopēdija. Rīga : Jumava. 246.–248. lpp. ISBN 9984-38-065-3. Vikikrātuvē par šo tēmu ir pieejami multivides faili. Skatīt: Krišna. «Krishna» (angļu). Encyclopedia Britannica. «Кришна» (krievu). Большая российская энциклопедия. Arhivēts no oriģināla, laiks: 2020. gada 17. septembrī. Skatīts: 2020. gada 16. septembrī.