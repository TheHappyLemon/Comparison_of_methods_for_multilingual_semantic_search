Āsivisuita — Nipisata: inuītu medību vietas starp ledājiem un jūru (dāņu: Aasivissuit – Nipisat, Inuit jagtområde mellem indlandsis og hav) jeb Rietumgrenlandes medību apgabali (dāņu: Vestgrønlandske jagtområder) ir apvidus Grenlandes rietumos, no Sisimiutas uz rietumiem līdz Grenlandes ledus vairogam. Apvidus gadu tūkstošiem ir bijis medību reģions. Apvidū cilvēku darbības pēdas novērojamas vismaz 4200 gadu ilgā periodā. Šeit sastopami paleoinuītu un inuītu kultūras arheoloģiskie pieminekļi. Kultūrainavā ietilpst medību, zvejas un migrācijas liecības, tostarp ziemošanas mītnes. 2018. gadā Rietumgrenlandes medību apgabalu ainava, kas sastāv no 7 galvenajiem objektiem (to starpā Nipisatas sala) iekļauta UNESCO Pasaules mantojuma objektā "Āsivisuita — Nipisata: inuītu medību vietas starp ledājiem un jūru".