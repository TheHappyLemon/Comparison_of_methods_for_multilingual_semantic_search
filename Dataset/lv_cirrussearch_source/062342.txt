Jonsei Universitāte (korejiešu: 연세대학교) ir 1957. gadā dibināta privāta pētniecības universitāte, kuras galvenā pilsētiņa atrodas Dienvidkorejas galvaspilsētā Seulā, bet filiāle — Inčhonā. Sevišķi augstu tiek vērtēta universitātes programma medicīnā un biznesa vadībā. Universitātes pirmsākumus var izsekot no 1885. gada, kad Korejā atklāja pirmo rietumu stila slimnīcu Gwanghyewon, kuru dibināja ASV prezbiteriāņi. Pie slimnīcas tika nodibināta medicīnas koledža, kura ieguva Severansas savienības medicīnas koledžas nosaukumu (angļu: Severance Union Medical College). Savukārt 1915. gadā ASV misionāri nodibināja koledžu, kas vēlāk tika nosaukta par Jonhi koledžu. Kopš 20. gadsimta divdesmitajiem gadiem abas koledžas cieši sadarbojās, līdz 1957. gadā apvienojās, nosaukumā apvienojot abu koledžu pirmās zilbes. Universitātes studentu vai pasniedzēju vidū ir rakstniece Hana Kana (Han Kang, 1970), politiķis Hans Sensu (Han Seung-soo, 1936), politiķis Kims Bukims (Kim Boo-kyum, 1958), dziedātājs Paks Činjens (Park Jin-youn, 1971), ANO ģenerālsekretārs Pans Kimuns (1944), kinorežisors Pons Čunho (1969). Vikikrātuvē par šo tēmu ir pieejami multivides faili. Skatīt: Jonsei Universitāte. Oficiālā tīmekļa vietne