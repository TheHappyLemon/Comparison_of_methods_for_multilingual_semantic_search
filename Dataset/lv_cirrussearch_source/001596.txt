Šis raksts ir par Kinoakadēmijas balvu. Par citām jēdziena Oskars nozīmēm skatīt nozīmju atdalīšanas lapu. Amerikas Kinoakadēmijas balva, plašāk pazīstama kā Oskars jeb Oskara balva (angļu: Academy Awards; angļu: Oscar), ir Amerikas Savienoto Valstu un, iespējams, visas pasaules ievērojamākais filmu apbalvojums. Uzvarētājus apbalvo ar statuetēm, kas oficiāli saucas Akadēmijas balva par nopelniem (angļu: Academy Award of Merit), kuras sauc vienkārši par "Oskariem". Pirmo reizi balva tika pasniegta 1929. gadā, Holivudas viesnīcā Hollywood Roosevelt Hotel, balvu pasniedz Kino mākslas un zinātnes akadēmija. Kinoakadēmijas balvu pasniegšana pirmo reizi televīzijā tika translēta 1959. gadā, mūsdienās tiešo translāciju raida vairāk kā 200 valstīs. "Oskars" ir senākā izklaidējošās sfēras balvu pasniegšanas ceremonija, līdzīgas balvas ir Zelta globusa balva (filmām un seriāliem), Emmy balva (televīzijai), Tony balva (teātrim) un Grammy balva (mūzikai). 88. Kinoakadēmijas balvas pasniegšanas ceremonija norisinājās Losandželosā, Dolby teātrī, 2016. gada 28. februārī. Pirmā Kinoakadēmijas balvas pasniegšana notika 1929. gada 16. maijā viesnīcā Hollywood Roosevelt Hotel, Holivudā, privāta banketa laikā, uz kuru bija uzaicināti aptuveni 270 viesi. Pēc svinīgā pasākuma daļas vakara turpinājuma balle norisinājās viesnīcā Mayfair Hotel. Vienas biļetes cena ceremonijas apmeklējumam bija 5 dolāri. Aktieriem, režisoriem un citiem kinematogrāfa darbiniekiem par savu ieguldījumu laika posmā no 1927. līdz 1928. gadam tika piešķirtas piecpadsmit statuetes. Ceremonija ilga 15 minūtes. Ceremonijas balvu ieguvēji tika paziņoti trīs mēnešus pirms pasākuma, tomēr šī bija vienīgā tāda reize, jo jau otrās balvas pasniegšanas ceremonijas uzvarētāju paziņošana notika citādi. Pirmās desmitgades laikā laikrakstiem sarakstus ar uzvarētājiem izsūtīja tikai ceremonijas dienā. Tas tā turpinājās, līdz avīze Los Angeles Times izplatīja uzvarētāju sarakstu pirms ceremonijas sākuma, kā rezultātā Kinoakadēmija kopš 1941. gada izmanto aizzīmogotas aploksnes, lai paziņotu uzvarētāju vārdus. Balvu nominācijā "Labākais aktieris galvenajā lomā" pirmais saņēma Emīls Janningss par lomām filmās The Last Command un The Way of All Flesh. Viņam bija jāatgriežas Eiropā vēl pirms ceremonijas un tādēļ Kinoakadēmija piekrita apbalvot viņu iepriekš, tādējādi viņš kļuva par pirmo cilvēku vēsturē, kurš saņēmis Amerikas Kinoakadēmijas balvu. Balvu saņēmēji noteiktajā kategorijā tika apbalvoti par visiem darbiem, kuros piedalījušies konkrētajā laika posmā, piemēram, Janningss saņēma balvu par aktierspēli divās filmās, kurās bija filmējies šajā laika periodā, bet Dženeta Geinore ieguva vienu balvu par aktierspēli trīs filmās. Sākot ar ceturto balvu pasniegšanas ceremoniju, šis noteikums tika mainīts, un balvu piešķīra tikai par konkrētu darbu vienā filmā. 29. Kinoakadēmijas balvas pasniegšanā, 1957. gada 27. martā pirmo reizi tika izveidota nominācija "Labākā filma svešvalodā". Pirms tam filmas svešvalodā tika apbalvotas ar "Speciālo goda balvu labākajai filmai svešvalodā". Jau sākot ar pirmo ceremoniju, tika veiktas ceremonijas translācijas pa radio, bet, sākot ar 1953. gadu, — arī televīzijā. Līdz 1976. gadam tiešās translācijas tiesības piederēja kanālam NBC, kopš tā laika translācijas tiesības pieder kanālam ABC. Plaši pazīstamā izskata statuja kā balva jau tika pasniegta pašā pirmajā ceremonijā, bet nosaukumu "Oskars" tā ieguva tikai 1939. gadā. Oficiālais Oskara statuetes nosaukums ir Akadēmijas Sasniegumu balva. Balva ir 34 cm gara, sver 3,85 kg un attēlo bruņinieku, kurš rokās tur krustneša zobenu un stāv uz filmas ruļļa. Statuju uzzīmēja Sedriks Gibonss kādas sanāksmes laikā. Par nosaukuma "Oskars" izcelsmi nav vienota viedokļa. Daži uzskata, ka nosaukumu radījusi akadēmijas bibliotekāre Mārgarita Herika, kura, ieraudzījusi statueti uz galda, izsaucās: "tas izskatās gluži kā mans tēvocis Oskars!" (angļu: looked just like my Uncle Oscar). Citi domā, ka Beta Deivisa tam ir devusi sava pirmā vīra vārdu. Jebkurā gadījumā, gan Oscar, gan Academy Award ir akadēmijas reģistrētas preču zīmes. Galvenie apbalvojumi tiek pasniegti televīzijas tiešraidē, visbiežāk nākamā gada martā, un sešas nedēļas pēc nomināciju paziņošanas. Tas ir rūpīgi izstrādāts šovs, kura laikā ielūgtie viesi dodas pa sarkanu paklāju visdārgākajos modes mākslinieku tērpos. Pēc akadēmijas novērtējumiem balvu pasniegšanu vēro aptuveni 40 miljoni cilvēku visā pasaulē. ASV balvu pasniegšanas ceremoniju pārraida telekanāls ABC. Latvijā balvu pasniegšanas saīsinātu versiju ir pārraidījis LTV1. Ceremoniju tulkojis un komentējis Kārlis Streips. Pēc pašreizējiem akadēmijas noteikumiem, lai filma kvalificētos apbalvojumam, filmas izrādīšanai jāsākas iepriekšējā kalendārā gada laikā (no 1. janvāra pusnakts līdz 31. decembra pusnaktij) Losandželosā. Visām nominācijām filmām, izņemot īsfilmas, ir jābūt vismaz 40 minūtes garām. Balvas ieguvējus izlemj balsojumā, tomēr ne visi biedri var piedalīties visu kategoriju balsojumos. Pašreiz Amerikas Kinoakadēmijas balva tiek piešķirta 24 pamata nominācijās: Bez pamata nominācijām, Amerikas Kinoakadēmijas balvu piešķir arī speciālās nominācijās. Tā ieguvējus nosaka speciāli izveidota Akadēmijas komiteja un tie tiek piešķirti ārpus ceremonijas. Tās ir: Memoriālā Ērvinga Tālberga balva, tiek piešķirta par izcilu producenta darba ieguldījumu kino attīstībā Džīna Heršolta humanitārā balva, tiek piešķirta personai, kas saistīta ar kino jomu, par izciliem humanitārajiem sasniegumiem Kinoakadēmijas goda balva tiek piešķirta par izcilu ieguldījumu kinomākslas attīstībā un nopelniem Kinoakadēmijas labā Amerikas Kinoakadēmijas balva par zinātniskiem un tehniskiem sasniegumiem Labākais režisora palīgs — 1933—1937 Labākā horeogrāfija — 1935—1937 Labākie tehniskie efekti — 1929 Labākā mūzika — adaptācija vai aranžējums Labākā krāsainā īsfilma — 1936—1937 Labākā īsfilma, kas uzņemta uz dzīvajā uz diviem kinolentes ruļļiem — 1936—1956 Labākā novatoriskā īsfilma — 1932—1935 Labākais oriģinālais literārais pirmavots — 1929—1956 Labākie titri — 1929 Labākais unikālais un mākslinieciskais izpildījums — 1929 Akadēmijas jauniešu balva — 1934—1960 «About the Academy Awards». Academy of Motion Picture Arts and Sciences. Arhivēts no oriģināla, laiks: 2007. gada 7. aprīlī. Skatīts: 2007. gada 13. aprīlī. «History of the Academy Awards». Academy of Motion Picture Arts and Sciences. Skatīts: 2014. gada 13. janvāris. «History of the Academy Awards». Academy of Motion Picture Arts and Sciences. About Academy awards Arhivēts 2008. gada 19. decembrī, Wayback Machine vietnē. (angliski) Iepriekš tika pasniegta kā Speciālā goda balva labākai filmai svešvalodā (1947—1955) un "Labākā filma svešvalodā" (1956—2018) Vikikrātuvē par šo tēmu ir pieejami multivides faili. Skatīt: Amerikas Kinoakadēmijas balva. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski) Oficiālā tīmekļa vietne (angliski) Amerikas Kinoakadēmijas balvu ceremonijas oficiālā mājaslapa (angliski) IMDb profils (angliski)