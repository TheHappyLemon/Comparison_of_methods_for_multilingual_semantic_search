Kristofers Vesons Bošs (angļu: Christopher Wesson Bosh; dzimis 1984. gada 24. martā Dalasā, Teksasas štatā, ASV) ir bijušais amerikāņu basketbolists, spēlēja spēka uzbrucēja pozīcijā, ASV basketbola izlases dalībnieks. Karjeras laikā pārstāvējis divas NBA komandas: Toronto "Raptors" un Maiami "Heat". "Heat" sastāvā izcīnījis divus NBA čempiontitulus. Piedalījies 11 NBA Visu Zvaigžņu spēlēs. 2008. gada olimpisko spēļu zelta medaļas ieguvējs ASV izlases sastāvā. K. Bošs sekmīgi startēja vidusskolu basketbolā, pēc tam kļuva par Džordžijas Tehnoloģiskā institūta studentu, tomēr augstskolu basketbolā ilgi neuzkavējās, jau pēc pirmās sezonas pieteikdamies NBA draftam. 2003. gada NBA draftā Toronto "Raptors" viņu izraudzījās ar kopējo trešo numuru. Jau kopš savas pirmās NBA sezonas K. Bošs kļuva par komandas līderi bija "Raptors" kapteinis un rekordists virknē statistikas rādītāju, kā arī uzaicināts spēlēt ASV nacionālajā basketbola izlasē. Tajā pašā laikā komandas sasniegumi nav bijuši tik izcili kā K. Boša individuālie, un tikai divās no viņa aizvadītajām sezonām "Raptors" ir spējuši iekļūt NBA play-off spēlēs. 2009.-2010. gada NBA sezonā K. Bošs rādīja vēl rezultatīvāku spēli kā iepriekšējās sezonās, gūstot vidēji spēlē vairāk kā 24 punktus un 2010. gada 20. janvārī pret Milvoki "Bucks" aizvadot savu karjeras rezultatīvāko spēli, kurā guva 44 punktus. 2010. gada vasarā K. Bošs pārcēlās no "Raptors" uz Maiami "Heat", vienlaikus šai komandai pievienojās arī Lebrons Džeimss no Klīvlendas "Cavaliers". Līdz ar to kopā ar "Heat" jau spēlējošo Dveinu Veidu viņi izveidoja vienu no spēcīgākajiem trio NBA vēsturē. 2011. gadā "Heat" kvalificējās finālsērijai, tomēr zaudēja tajā Dalasas "Mavericks". Toties jau nākamajā sezonā K. Bošs kopā ar "Heat" izcīnīja NBA čempiontitulu, finālsērijā pārspējot Oklahomasitijas "Thunder", arī 2013. gadā tika izcīnīts NBA čempiontituls, šoreiz finālā tika uzvarēta Sanantonio "Spurs" vienība. 2017. gadā K. Bošs noslēdza spēlētāja karjeru, būdams "Heat" sastāvā (pēdējo oficiālo spēli viņš aizvadīja 2016. gadā, bet vēl mēģināja atgriezties basketbolā). 2006. gadā K. Bošs tika iesaistīts ASV basketbola izlasē startam pasaules čempionātā Japānā, kas komandai nebija sekmīgs un pēc zaudējuma pusfinālā Grieķijai nācās samierināties ar bronzas medaļu. 2007. gadā viņš savainojuma dēļ nepiedalījās Amerikas čempionātā, kurā ASV izlase uzvarēja. Toties K. Bošs bija komandas sastāvā 2008. gada Pekinas olimpiskajās spēlēs, kur spēlēja pārsvarā kā rezervists centra pozīcijā, mainot Dvaitu Hauardu, un kopā ar izlasi izcīnīja zelta medaļas. «NBA profils». NBA.com. Skatīts: 24.01.2010.. Oficiālā mājaslapa NBA profils (angliski) Basketball Reference profils (angliski) ESPN profils (angliski)