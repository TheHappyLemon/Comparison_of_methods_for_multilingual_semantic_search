Moro līcis (filipīniešu: Golpo ng Moro, angļu: Moro Gulf) ir Sulavesi jūras līcis Filipīnās, Mindanao salas dienvidrietumu piekrastē. Austrumos to norobežo Mindanao pamatdaļa, ziemeļos un austrumos — Zamboangas pussala. Pie ieejas ap 230 km plats, izstiepjas sauszemē par 160 km. Līcī ietek vairākas upes, lielākās no kurām ir Mindanao, kas novada uz līci lielu daļu Mindanao salas noteces. Krasti stipri izroboti ziemeļdaļā, kur atzarojas vairāki līči, lielākie no kuriem ir seklais Sibugejas līcis ziemeļrietumos un dziļais Iljanas līcis ziemeļaustrumos. Līcī vairākas salas, lielākā no kurām ir Olutanga. Lielākās pilsētas krastos ir Kotabato austrumos un Zamboanga rietumos. Nozīmīgs zvejas rajons, tunču zveja. Līcis atrodas paaugstinātas seismiskās aktivitātes zonā, tā austrumu krastā 1918., 1976. un 2002. gadā notika spēcīgas zemestrīces. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 492. lpp.