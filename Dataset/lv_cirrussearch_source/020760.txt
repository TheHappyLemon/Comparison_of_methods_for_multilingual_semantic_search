Špenglera kauss (vācu: Spengler Cup) ir ikgadējs hokeja turnīrs, kas dibināts 1923. gadā un norisinās Šveices pilsētā Davosā. Katru gadu turnīrā, kas ierasti norisinās starp Ziemassvētkiem un Vecgada vakaru, piedalās sešas komandas - HK Davosa, kā arī piecas komandas, kas saņēmušas ielūgumu turnīrā piedalīties. Pēdējos gados ierasti turnīrā piedalīties tiek aicinātas Kanādas hokeja izlase, kā arī pa komandai no Šveices hokeja līgas, Kontinentālās hokeja līgas, Vācijas hokeja līgas un Čehijas Ekstralīgas. 2011. gadā turnīrā piedalījās arī KHL klubs Rīgas "Dinamo", izcīnot tajā otro vietu. Togad Roberts Bukarts turnīru noslēdza kā tā rezultatīvākais spēlētājs, savukārt turnīra simboliskajā izlasē iekļauts tika Sandis Ozoliņš. 2013. gadā Kaspars Daugaviņš spēlējot Genève-Servette HC sastāvā kļuva par pirmo latvieti, kas ieguvis Špenglera kausu, turklāt arī tika iekļauts turnīra simboliskajā izlasē, kā arī bija otrs rezultatīvākais turnīra spēlētājs. Turnīra oficiālā mājaslapa