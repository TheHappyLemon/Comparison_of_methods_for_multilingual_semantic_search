Rīgas Lutera Evaņģēliski luteriskā baznīca, arī Torņakalna baznīca, ir Latvijas Evaņģēliski luteriskās baznīcas dievnams Torņakalna ielā 3/5, Rīgā. Baznīcā darbojas Rīgas Lutera draudze. Šī ir pirmā Lutera vārdā nosauktā baznīca Latvijā. Līdzekļu vākšana baznīcas celtniecībai tika uzsākta 1881. gadā. Baznīca tika uzcelta laikā no 1888. līdz 1890. gadam pēc arhitekta Johana Koha projekta. Darbu pārraudzīja Kohs un Vilhelms Bokslafs. Tā ir tradicionāla neogotikas celtne ar smailu torni baznīcas rietumu galā, izteiktu latīņu krusta plānojumu, pagarinātu kori un trapecveida apsīdas daļu. Fasādēs ir izvietotas gan neogotikai raksturīgās nišas, logu ailas un dzegas, gan romantikas stilā veidotas rozetes un arkas. Fasādes dzeltenīgās sienas iegūst savdabīgu akcentu ar nelielu apmestu laukumu ritmisku kārtojumu, kā arī sarkanu ķieģeļu joslām portālu, logu un stūru apdarē. Rīgas Lutera baznīcas interjeru veidojis ievērojamais gotikas stila lietpratējs V.Bokslafs. 1991. gadā tika veikts kapitālremonts, savukārt pēc pieciem gadiem rekonstruēja baznīcas pulksteni, kas darbojās kopš 1891. gada. Pretī baznīcai esošā mācītājmāja ir viena no retajām klasicisma stila mācītājmājām Rīgā. Baznīcas ērģeles tikušas izgatavotas 1893. gadā Ludvigsburgā, Vācijā. To paveikusi E.F. Valkera firma (E. F. Walker & Co), kas kopā izveidoja 7 ērģeļus Rīgā. Ērģeles baznīcā saglabājušās kopš tās pirmsākumiem. Ēka tika iesvētīta 1891. gada 24. februārī. Dievkalpojumi baznīcā notiek sestdienās plkst. 18.00 un svētdienās plkst. 11.00. Baznīcā ir 1000 sēdvietu un 250 stāvvietu. Tā arī tiek izmantota klasiskās mūzikas un ērģeļu koncertiem. Draudzē darbojas Rīgas Lutera draudzes koris un Rīgas Lutera draudzes bērnu un jauniešu ansamblis, kas piedalās labdarības koncertos, lai apmeklētāji varētu ziedot Latvijas Luterāņu sieviešu teoloģu apvienībai, Teoloģijas fakultātes biedrībai, atbalstīt visiem pieejamu teoloģisku izglītību un kalpošanu baznīcā, gan arī Rīgas Lutera draudzes darbam kopumā. Baznīcā notiek festivāla "Kaziņika dienas" koncerti. «Rīgas Lutera baznīca». Liveriga.com. Skatīts: 2014. gada 1. jūlijā. «Rīgas Lutera draudze». LELB.lv. Skatīts: 2014. gada 1. jūlijā. Vita Banga, Marina Levina u.c. Rīgas dievnami: arhitektūra un māksla. Rīga : Zinātne, 2007. 164.—171. lpp. ISBN 978-9984-823-00-3. «Rīgas Lutera baznīca». www.liveriga.com (angļu). Skatīts: 2019-04-04. «Torņakalna baznīcā izskanējis ikgadējais Vasarsvētku „Citāds dievkalpojums”». Jauns.lv (latviešu). Skatīts: 2019-04-04. Latvija. ««Kaziņika dienas 2019» tiks svinētas ar krāšņu programmu». travelnews.lv (latviešu), 23 02 2019|. Skatīts: 2019-04-05. Vikikrātuvē par šo tēmu ir pieejami multivides faili. Skatīt: Rīgas Lutera baznīca. Oficiālā tīmekļa vietne "Cita Rīga" ieraksts Baznīcas vēsture