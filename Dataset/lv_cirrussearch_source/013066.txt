Šis raksts ir par psihoaktīvu produktu. Par citām jēdziena Spice nozīmēm skatīt nozīmju atdalīšanas lapu. Sintētiskie kanabinoīdi jeb spaiss (no angļu: spice — 'garšvielas') ir psihoaktīvs produkts, kas sastāv no augu un ķīmisku vielu maisījuma, ko lieto, lai iegūtu marihuānas iedarbību. Sugasvārds "spaiss" cēlies no sintētisko kanabinoīdu maisījuma vispopulārākā zīmola nosaukuma Spice. Kad sintētiskos kanabinoīdus pirmoreiz sāka pārdot 2000. gadu sākumā, pastāvēja uzskats, ka marihuānas iedarbība tiek panākta, izmantojot legālu augu maisījumus, tomēr šāds uzskats izrādījās aplams, jo nepastāv tādi augi, kas spētu radīt marihuānai līdzīgu iedarbību. Spaisa iedarbība tiek sasniegta, psihoaktīvi maz aktīvus vai neaktīvus augus sajaucot ar sintētiskiem kanabioīdiem, kas ir līdzīgi marihuānas aktīvajai vielai — kanabioīdam tetrahidrokanabinolam. Populārākie no tiem ir JWH-018, JWH-073 un HU-210. Šāda veida kanabioīdi uz cilvēka organismu spēj iedarboties tikpat spēcīgi vai vēl spēcīgāk kā THC. Mūsdienās ir pieejami plaši pētījumi par sintētisko kanabinoīdu kaitīgumu veselībai, it īpaši tās spēju izsaukt ilgtermiņa psihozi un citus psihotiskus traucējumus. Kanabioīdus aktīvi mūsdienās cenšas apkarot un aizliedz visā pasaulē, lai gan ik gadu tiek radīti neskaitāmi jauni kanabioīdi. Latvijā 2013. gada februārī Saeimā atbalstīti grozījumi Ministru kabineta noteikumos par Latvijā kontrolējamajām narkotiskajām vielām, psihotropajām vielām un prekursoriem, ar kuriem būtu jāaizliedz sintētisko kanabinoīdu izplatība. Latvijā ir aizliegti dibenzopirāni — kanabinols un no tā atvasināti savienojumi, izņemot kanabinolu un kanabidiolu, kas hidrēti gredzenā A, aizvietoti (bet ne obligāti) gredzenā B, to homologi ar dažādu oglekļa atomu skaitu aizvietotājā stāvoklī 3, to cis-, trans- un optiskie izomēri, kā arī to hidroksilgrupas atvasinājumi. «Aizliedz «legālās narkotikas»». tvnet.lv. LETA. 2013. gada 14. februāris. Skatīts: 2013. gada 14. februārī. «Grozījums Ministru kabineta 2005.gada 8.novembra noteikumos Nr.847 "Noteikumi par Latvijā kontrolējamajām narkotiskajām vielām, psihotropajām vielām un prekursoriem"». likumi.lv. Skatīts: 2013. gada 14. februārī.