8. Saeimas vēlēšanas notika 2002. gada 5. oktobrī. Vēlēšanām tika pieteikti 20 deputātu kandidātu saraksti ar kopā 1019 kandidātiem. Vēlēšanās piedalījās 997 754 vēlētāji, kas sastādīja 71,51% no 1 395 287 balsstiesīgajiem. 8. Saeimā netika Ministru prezidenta Andra Bērziņa pārstāvētā partija "Latvijas Ceļš". Visvairāk balsu ieguvušās partijas "Jaunais laiks" vadītājs Einars Repše pēc vēlēšanām kļuva par jaunās valdības vadītāju. Latvijas Republikas Satversme nosaka, ka Saeimu ievēl vienlīdzīgās, tiešās, aizklātās, brīvās un proporcionālās vēlēšanās, piešķirot vietas partijām, kuras iegūst vismaz 5% balsu pēc Vebstera/Senlagē metodes. Vēlēšanas parasti notiek reizi četros gados, oktobra pirmajā sestdienā, bet Latvijas Valsts prezidentam ir tiesības rīkot ārkārtas vēlēšanas. Tiesības vēlēt ir pilntiesīgiem Latvijas pilsoņiem, kuri vēlēšanu dienā ir sasnieguši astoņpadsmit gadu vecumu. Saeimā var ievēlēt jebkuru pilntiesīgu Latvijas pilsoni, kurš vēlēšanu pirmajā dienā ir vecāks par divdesmit vienu gadu. No 20 partijām 6 pārvarēja 5% barjeru un iekļuva Saeimā. No iepriekšējā Saeimā pārstāvētajām partijām, kas neiekļuva 8. Saeimā, jāmin Latvijas Ceļš un Latvijas Sociāldemokrātiskā Strādnieku Partija, kuras ieguva 4,9% un 4,0% vēlētāju balsu. Šo vēlēšanu rezultāti bija pārsteigums. Balstoties uz pirmsvēlēšanu aptaujām Latvijas Ceļam tika prognozētātas 15 vietas Saeimā, savukārt Latvijas Pirmajai Partijai prognozes bija pretējas — pastāvēja iespēja nepārvarēt 5% slieksni. Rezultāti izvērtās gaužām citādi: LC neiekļuva Saeimā, savukārt LPP ieguva vairāk nekā desmit vietas tajā. Latvijas politika Oficiālie 8. Saeimas vēlēšanu rezultāti