Neila Triveta Globālās atmosfēras uzraudzības observatorija (angļu: Dr. Neil Trivett Global Atmosphere Watch Observatory) vai Alertas observatorija (Alert Observatory) ir Kanādas pētniecības observatorija Arktikā. Izvietojusies Elsmīra salas ziemeļaustrumos 6 km uz dienvidiem no Alertas militārās bāzes. Darbojas kā viena no 31 Pasaules Meteoroloģijas organizācijas Globālās atmosfēras uzraudzības (GAW) programmas stacijām un ir viena no trijām siltumnīcas gāzes savstarpējās salīdzināšanas virsvietnēm, jo savas nomaļās atrašanās vietas un nepiesārņotās atmosfēras dēļ nodrošina starptautisko zinātnisko sabiedrību ar atmosfēras ķīmijas bāzes rādītājiem. Kopš Alertas stacijas izveides 1950. gadā tajā tika veikti regulāri meteoroloģiskie novērojumi, tajā skaitā atmosfēras sastāva mērījumi kopš 1975. gada. 1970. gados tika izveidots Kanādas Arktikas aerosola paraugu ņemšanas tīkls (Canadian Arctic Aerosol Sampling Network, CAASN), kurā tika piesaistītas trīs arktiskās meteostacijas: Moldbeja (1979), Iglulika (1979) un Alerta (1980). No 1984. gada programmā palika tikai Alertas stacija. 1986. gadā 6 km uz dienvidiem no Alertas tika atvērta Alertas Fona gaisa piesārņojuma uzraudzības tīkla observatorija (Background Air Pollution Monitoring Network Observatory, BAPMoN). 1989. gadā observatorijas programma tika iekļauta Globālajā ozona novērošanas sistēmā (GO3OS), izveidojot Globālo atmosfēras uzraudzības programmu (GAW). 1992. gadā observatorija tika ievērojami paplašināta izbūvējot arī 10 m augstu novērojumu torni. 2006. gadā observatorija tika pārdēvēta par godu 2002. gadā mirušajam zinātniekam Neilam Trivetam, kurš deva izšķirošo ieguldījumu observatorijas izveidē. Observatorija veic regulārus atmosfēras mērījumus attiecībā uz aerosolu, dzīvsudrabu, siltumnīcas gāzēm, ozonu (gan zemes līmenī, gan stratosfērā), Saules radiāciju, albedo, mūžīgo sasalumu, organisko piesārņojumu, kā arī pamata meteoroloģiskos novērojumus. Observatorijā parasti strādā viens operators un operatora palīgs, tehnisko apkopi veic personāls no Alertas. Canada.ca Environmental science centres across Canada Canada.ca Greenhouse gases and aerosols monitoring The Canadian Encyclopedia. High Arctic Weather Stations GAWSiS. Alert (Canada) Vikikrātuvē par šo tēmu ir pieejami multivides faili. Skatīt: Triveta.