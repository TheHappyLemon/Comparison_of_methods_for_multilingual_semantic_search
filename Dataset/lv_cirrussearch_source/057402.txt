Toni Kristians Sēderholms (zviedru: Toni Kristian Söderholm; dzimis 1978. gada 14. aprīlī Kauniainenā) ir Somijas hokeja treneris un bijušais hokejists. Spēlējis aizsarga pozīcijā, karjeras lielāko daļu pārstāvējis Somijas klubu HIFK, spēlējis arī Šveicē, Zviedrijā un Vācijā, bijis Somijas hokeja izlases dalībnieks. Kopš 2018. gada ir Vācijas hokeja izlases galvenais treneris. Ar hokeju sāka nodarboties Helsinku IFK (HIFK) jauniešu sistēmā. 1990. gadu vidū devās uz Ziemeļameriku un spelēja Trinity koledžas komandā. 1997.—1998. gada sezonu atkal aizvadīja HIFK jauniešu komandā, bet no 1998. līdz 2002. gadam pārstāvēja Masačūsetsas Universitātes komandu. 2002. gadā atgriezās Somijā HIFK rindās. 2002.—2003. gada sezonā saņēma Somijas hokeja līgas gada debitanta balvu. Nākamajā sezonā ieguva Pekas Rautakallio balvu kā labākais aizsargs. 2005. gadā parakstīja divu gadu līgumu ar Šveices NLA klubu SC Bern. Vēlāk karjeru turpināja Zviedrijas hokeja līgas klubā Frölunda HC, bet 2008.—2009. gada sezonas vidū atgriezās HIFK komandā. 2011. gadā izcīnīja Somijas čempiontitulu un saņēma Jari Kurri balvu kā izslēgšanas spēļu vērtīgākais spēlētājs. HIFK rindās nospēlēja līdz 2015. gadam, līdz pievienojās Vācijas hokeja līgas (DEL) klubam EHC München. 2015.—2016. gada sezonā kļuva par Vācijas čempionu. 2016. gada maijā paziņoja par spēlētāja karjeras beigām. Somijas izlasē debitēja 2002.—2003. gada sezonas Eirotūres turnīrā. Pasaules čempionātā pirmo reizi izlasi pārstāvēja 2004. gadā Čehijā. Piedalījās arī 2005. un 2007. gada pasaules čempionātos. 2007. gadā izcīnīja sudraba medaļu. Pēc spēlētāja karjeras beigām 2016. gada jūnijā kļuva par Vācijas kluba EHC München attīstības treneri. 2017. gada maijā viņš pārņēma galvenā trenera amatu SC Riessersee klubā Vācijas otrā līmeņa līgā DEL2. 2018. gadā aizveda SC Riessersee līdz DEL2 finālam, kur piekāpās SC Bietigheim-Bissingen komandai. 2018. gada 20. decembrī tika apstiprināts par Vācijas hokeja izlases galveno treneri. «Palkinnot». liiga.fi. 2019. gada 29. maijs. Skatīts: 2021. gada 23. maijā. «HBL: Toni Söderholm avslutar spelarkarriären – fick nytt jobb i Tyskland». svenska.yle.fi (zviedru). Skatīts: 2021. gada 23. maijā. «Eishockey-Bundestrainer: Der neue Sturm heißt Söderholm». www.nrz.de (vācu). 2018. gada 20. decembrī. Skatīts: 2021. gada 23. maijā. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski)