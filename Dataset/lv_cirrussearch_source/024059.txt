Šons Simpsons (angļu: Sean Simpson; dzimis 1960. gada 4. maijā) ir bijušais kanādiešu hokejists, uzbrucējs, tagad treneris. Kā Šveices izlases galvenais treneris izcīnījis 2013. gada Pasaules čempionāta sudraba medaļas. 1998. gadā kopā ar EV Zug izcīnījis Šveices hokeja līgas čempiona titulu, savukārt 2000. gadā kā Minhenes "Barons" galvenais treneris izcīnījis arī Vācijas hokeja līgas čempiona titulu. No 1977. līdz 1981. gadam ar visnotaļ augstu rezultativitāti spēlēja Ontārio hokeja līgas vienībā Otavas "67's". 1981.—82. gada sezonā pārstāvēja Amerikas hokeja līgas vienību Ņūbransvikas "Hawks", taču tad sezonu aizvadīja Springfildas "Indians" sastāvā. 1983. gada vasarā pārcēlās uz Eiropu, nākamo sezonu aizvadot Nīderlandes hokeja līgas klubā Tilburgas "Trappers". Tās sastāvā viņš spēlēja līdz pat 1988. gadam, tad sezonu aizvadīja Roterdamas "Pandas" sastāvā. 1989.—90. gada sezonā spēlēja Šveices hokeja līgas klubā EHC Olten, savukārt nākamajās divās sezonās spēlēja vairākos NLB un Itālijas hokeja līgas klubos. Trenera karjeru Simpsons sāka 1992. gadā, kad kļuva par Šveices hokeja līgas kluba EV Zug trenera palīgu. 1997.—98. gada sezonā kļuva par galveno treneri, sezonas izskaņā kopā ar klubu izcīnot līgas čempiona titulu. 1999. gadā kļuva par Vācijas hokeja līgas kluba Minhenes "Barons" galveno treneri, kopā ar klubu izcīnot arī Vācijas čempiona titulu. Ar "Barons" Simpsons strādāja līdz 2002. gadam, taču tad sezonu trenēja citu DEL klubu Hamburgas "Freezers". 2003. gadā atgriezās EV Zug galvenā trenera postenī, tajā aizvadot nākamās piecas sezonas. 2007. gada Pasaules čempionātā bija Baltkrievijas hokeja izlases galvenā trenera Kurta Freizera palīgs. No 2008. līdz 2010. gadam vadīja Cīrihes "Lions". Pēc 2010. gada Olimpiskajām spēlēm Simpsons uzņēmās Šveices hokeja izlases galvenā trenera pienākumus. 2013. gada Pasaules čempionātā izcīnīja sudraba medaļu. Tā bija pirmā Šveices medaļa kopš 1953. gada. 2014. gadā vasarā kļuva par KHL vienības Jaroslavļas "Lokomotiv" galveno treneri, taču tika atlaists no amata jau septembra nogalē. Eliteprospects profils (angliski) Eliteprospects.com trenera profils (angliski)