Kempbels Raits (angļu: Campbell Wright; dzimis 2002. gada 25. maijā) ir Jaunzēlandē dzimis biatlonists, kopš 2023. gada pārstāv ASV. 2023. gada pasaules čempions junioriem sprintā. Viņa vecāki ir amerikāņi, kas emigrēja uz Jaunzēlandi 1993. gadā. Raits ar biatlonu sāka nodarboties 14 gadu vecumā, pirms tam trenējās distanču slēpošanā. 2018.—2019. gada sezonā sāka startēt IBU kausā junioriem. 2020. gada Pasaules čempionātā jauniešiem Lencerheidē ieguva sesto vietu sprintā. Viņš pārstāvēja Jaunzēlandi 2020. gada ziemas jaunatnes olimpiskājās spēlēs, kur bija komandas karognesējs atklāšanas ceremonijā un startēja gan biatlonā, gan distanču slēpošanā. Biatlonā 7,5 km sprintā ieņēma ceturto vietu, bet 12,5 km individuālajā distancē ierindojās sestajā vietā. Distanču slēpošanā labāko rezultātu sasniedza sprintā, ieņemot 22. vietu. 2021. gada janvārī Raits debitēja IBU kausā pieaugušajiem. Nākamajā mēnesī viņš pirmo reizi piedalījās Pasaules čempionātā. Startēja tikai sprintā, ieņemot 74. vietu. 2021.—2022. gada sezonu iesāka Pasaules kausā. Pirmajā posmā Estešundā ieņēma 40. vietu sprintā, iegūstot pirmos punktus Pasaules kausa ieskaitē. Viņš kļuva tikai par otro vīriešu biatlonistu vēsturē pēc Ūles Einara Bjērndalena, kas ieguvis punktus Pasaules kausā, nesasniedzot 20 gadu vecumu. 2022. gada janvārī Raits vēlreiz laboja savu labāko vietu Pasaules kausa posmos. Sprintā Rūpoldigā ieņēma 25. vietu, bet 20 km individuālajā distancē Antholcā ierindojās 15. vietā. Viņš tika iekļauts Jaunzēlandes komandā startam 2022. gada ziemas olimpiskajās spēlēs Pekinā un kļuva par otro jaunzēlandieti, kurš piedalījies biatlonā ziemas olimpiskajās spēlēs. Savās pirmajās olimpiskajās spēlēs 20 km individuālajā distancē ieņēma 32. vietu, bet sprintā bija 75. vietā. 2023. gada Pasaules čempionātā Oberhofā labāko rezultātu sasniedza 20 km individuālajā distancē, ierindojoties 20. vietā. Tā paša gada Pasaules čempionātā junioriem Ščučinskā, Kazahstānā, izcīnīja zelta medaļu sprintā. Tā bija pirmā medaļa Jaunzēlandei biatlona starptautiskās sacencībās. 2023. gada vasarā nolēma turpmāk pārstāvēt Amerikas Savienotās Valstis, kuru pilsonība viņam jau bija. 2024. gada Pasaules čempionātā Nove Mesto sprintā ieņēma 11 vietu, sasniedzot savu labāko rezultātu šāda līmeņa sacensībās. «Campbell Wright». .usbiathlon.org (angļu). Skatīts: 2024. gada 11. februārī. «Biathlon / Cross Country athlete Campbell Wright named New Zealand Team Flagbearer for Winter Youth Olympic Games». olympic.org.nz (angļu). 2020. gada 9. janvāris. Skatīts: 2024. gada 11. februārī. «Promising Young Biathlete Campbell Wright Knocks On Door For Winter Olympic Selection». scoop.co.nz (angļu). 2021. gada 28. decembris. Skatīts: 2024. gada 11. februārī. «Biathlete Campbell Wright named to New Zealand Team for Beijing 2022». olympic.org.nz (angļu). 2022. gada 21. janvāris. Skatīts: 2024. gada 11. februārī. «Grotian and Wright take Junior Sprint Gold». biathlonworld.com (angļu). 2023. gada 11. marts. Skatīts: 2024. gada 11. februārī. «Kiwi Olympian Campbell Wright to switch allegiances to United States». nzherald.co.nz (angļu). 2023. gada 21. jūlijs. Skatīts: 2024. gada 11. februārī. Vikikrātuvē par šo tēmu ir pieejami multivides faili. Skatīt: Kempbels Raits. Olympedia profils (angliski) IBU profils (angliski) FIS profils (distanču slēpošana) (angliski)