Merry Christmas ir amerikāņu dziedātājas Meraijas Kerijas piektais albums. ASV tas tika izdots 1994. gada 1. novembrī Columbia Records aizgādībā. Tas ir svētku albums, kas sevī ietver gan kaverversijas, gan jaunu materiālu. Albums tika izdots laika posmā, kad Kerijas karjera pēkšņi piedzīvoja ļoti lielus panākumus, starp albumiem Music Box (1993) un Daydream (1995), viņas diviem veiksmīgākajiem albumiem līdz šim. Albums pēc tam kļuva par visu laiku veiksmīgāko Ziemassvētku albumu. RIAA albumu sertificēja ar pieckāršu platīna statusu, kas nozīmē, ka albums ASV ir pārdots vairāk nekā 5 miljonu kopiju apmērā. Merry Christmas debitēja Billboard 200 trīsdesmitajā vietā ar 45,000 pārdotām kopijām pirmās nedēļas laikā. Albums sasniedza trešo vietu savā piektajā nedēļā ar 208,000 pārdotām kopijām, bet visveiksmīgākais tas bija savā sestajā nedēļā (kad tas atradās sestajā vietā), kad tas pārdeva 500,000 kopijas. Albums pirmajā divdesmitniekā pavadīja astoņas nedēļas, un topā kopumā tikai trīspadsmit, bet tas atgriezās topā trīs reizes; pirmajā reizē sasniedzot 149. vietu, otrajā reizē 115., bet trešajā 61 (kopā albums pavadīja divdesmit septiņas nedēļas topā). Pēc Billboard datiem, tas ir trešais veiksmīgākais Ziemassvētku albums ASV, aiz Kenija G ‘’Miracles: The Holiday Album’’ un Selinas Dionas ‘’These Are Special Times’’. No albuma tika izdoti vairāki singli, bet lielākā daļa bija tikai reklāmas singli, lai palīdzētu palielināt albuma pārdošanas rādītājus. Pirmais, ‘’All I Want for Christmas Is You’’, bija radio hits ASV, un bija veiksmīgs valstīs, kur tas tika komerciāli izdots. Otrais, ‘’Miss You Most (At Christmas Time)’’ (kura videoklipa režisore bija Diāna Mertela) bija mazāk populārs ASV radio kā ‘’Joy To The World’’ (kuram tika piešķirts komerciāls izdevums). Tomēr ‘’Joy To The World’’ bija četrdesmitnieka hits Austrālijā un ASV deju klubu topos. Ceturtais singls "Jesus Born on This Day" tika izdots tikai kristiešu radiostacijām ASV, un tam netika filmēts videoklips, tomēr tam tika piešķirts ierobežots izdevums Zviedrijā un citos mūzikas tirgos. "O Holy Night" tika izdots 1996. gadā tikai kā reklāmas singls, un pēc tam pārizdots 2000. gadā kopā ar videoklipu. Pols Vilsons Gardons, ļoti tuvs Meraijas Kerijas draugs, iedvesmoja Keriju izveidot Ziemassvētku albumu. Kerijas bijusī ierakstu kompānija Sony pārizdeva Merry Christmas 2005. gada 25. oktobrī. Jubilejas izdevums ir DualDisc formāta disks, ietverot oriģinālo albumu, ekskluzīvus video un divas dziesmas, viena no tām ir dziesmas ‘’Santa Claus Is Comin' to Town" jubilejas premikss, kuru miksējusi Kerija kopā ar Džermainu Duprī un Braiesnu Maiklu Koksu, kas tika izdots kā singls kopā ar 1970. gada filmas Santa Claus Is Comin' to Town DVD disku. Merry Christmas atgriezās ASV topā 136. vietā, un sasniedza pirmo vietu Billboard Top R&B/hiphopa kataloga albumu topā. ASV svētku albumu topā albums ir pavadījis 130 nedēļas. Kerija pašlaik veido muzikālu filmu, kas balstīta uz savu veiksmīgo Ziemassvētku albumu. Tas ir par pilsētiņu, kas ir ārpus lielpilsētas — visticamāk tāda, kādā reiz dzīvojusi Kerija, Hantingtonā — kur nežēlīgs biznesmenis vēlas to visu pārvērst par vienu lielu tirdzniecības centru. ‘’Meraija negrib, lai tas notiek,’’ stāsta viņas attīstības partneris Bennijs Medina. ‘’Viņas tēls pielieto dziesmu un mīlestību, lai saglabātu dzīvu Ziemassvētku garu.’’ Meraija pati stāsta, ka scenārijs, kura autors ir "High School Musical" scenārists Pīters Barskočini, ir tikai sākuma stadijā. Bet viņa piebilda, ‘’Kopš es izveidoju Ziemassvētku albumu, es vienmēr vēlējos izveidot tam atbilstošu filmu, kuru cilvēki varētu skatīties, klausīties un izbaudīt katru gadu. Es tajā visā esmu iekšā. Es esmu svētku sezonā’’.