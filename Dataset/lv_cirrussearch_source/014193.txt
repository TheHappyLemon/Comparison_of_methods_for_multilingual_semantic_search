Vendels Klārks (angļu: Wendel Clark; dzimis 1966. gada 25. oktobrī) ir bijušais kanādiešu hokejists, kreisās malas uzbrucējs. Savas karjeras gaitā Klārks aizvadīja 793 spēles Nacionālajā hokeja līgā, piedalījās divās līgas Visu zvaigžņu spēlēs. Savu karjeru Klārks aizsāka Rietumu hokeja līgā, kur no 1983. līdz 1985. gadam spēlēja Saskatūnas "Blades" rindās, taču, tiekot izvēlēt ar kopējo pirmo numuru 1985. gada NHL draftā, jau nākamajā sezonā Vendels ne vien iekļuva, bet arī nostiprinājās NHL kluba Toronto "Maple Leafs" sastāvā. Ja juniora gados Klārks spēlēja kā aizsargs, jau ar 1985. gada rudeni viņš ieņēma uzbrucēja pozīciju. 1987.—88. sezonas ievadā Klārks vienā no spēlēm guva būtisku muguras savainojumu, kas ierobežoja viņa kā spēlētāja attīstību. Nākamajās trīs sezonās dažādu traumu dēļ Klārks aizvadīja vien aptuveni trešdaļu "Maple Leafs" spēļu. 1991. gadā Klārks kļuva par Toronto kluba kapteini. 1992.—93. sezonā Klārks kopā ar komandu sasniedza konferences finālu, kur gan piekāpās Losandželosas "Kings" vienībai. 1993.—94. sezona bija rezultatīvākā Klārka NHL karjerā - tajā viņš 64 spēlēs atzīmējās ar 76 punktiem. 1994.—95. sezonā Vendels bija pievienojies Kvebekas "Nordiques" rindām, taču 1995.—96. sezonu uzsāka jau Ņujorkas "Islanders" sastāvā, sezonas gaitā gan atgriežoties "Maple Leafs". 1998. gada vasarā Klārks pievienojās Tampabejas "Lightning" komandai, sezonas vidū tiekot aizmainīts uz Detroitas "Red Wings". 1999.—2000. sezonu Klārks uzsāka Čikāgas "Blackhawks" rindās, taču sezonas gaitā tika aizmainīts uz Toronto, sezonas beigās noslēdzot arī savu profesionālā spēlētāja karjeru. Eliteprospects profils (angliski) Internet Hockey Database profils (angliski) Hockey-Reference profils (angliski)