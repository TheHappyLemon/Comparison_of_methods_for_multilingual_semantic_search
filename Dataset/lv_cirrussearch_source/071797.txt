Pīters Greiems Kestners (angļu: Peter Graham Kaestner; dzimis 1953. gada 21. jūlijā Baltimorā) ir ASV diplomāts un amatieris ornitologs. P. Kestners ir dzimis Baltimorā, Mērilendā. Viņš studēja bioloģiju Kornela Universitātē, kuru absolvēja 1976. gadā. Pēc absolvēšanas Kestners strādāja par brīvprātīgo skolotāju miera uzturēšanas spēkos Zairā. 1981. gadā Kestners ieņēma amatu ASV Valsts departamentā, pēc tam strādājis par diplomātu vairākās valstīs. Viņa pirmā darba vieta bija Ņūdeli Indijā, no kurienes viņš tika pārsūtīts uz Portmorsbi Papua-Jaungvinejā. Pēc tam viņš gadu strādāja Honiarā, Zālamana Salu galvaspilsētā. Pēc atgriešanās ASV viņš strādāja datorkomunikāciju jomā. 1988. gadā viņš tika norīkots darbā ASV konsulātā Bogotā, Kolumbijā. 1990. gadā viņš tika pārcelts uz konsulātu Kualalumpurā, Malaizijā, par tā vadītāju. Pēc tam Kestners strādāja ASV, bet 1999. gadā tika norīkots uz Namībiju. Papildus savam darbam Kestners ir bijis aktīvs putnu vērotājs un pētnieks. 1989. gadā viņš Kolumbijā atklāja zinātnei jaunu putnu sugu – Grallaria kaestneri, kas nosaukta viņa vārdā. Ar vairāk nekā 9800 putnu sugām 2023. gada aprīlī, nedēļu pirms 70 gadu sasniegšanas, P. Kestners pārspēja pasaules rekordu savvaļā novēroto putnu sugu skaitā. 2024. gada februārī viņš kļuva par pirmo cilvēku, kurš redzējis 10 000 putnu sugu jebkur pasaulē. «A rare bird: Baltimore birder finds a record 10,000 species around the world». Baltimore Sun (en-US). 2024-02-26. Skatīts: 2024-03-22.