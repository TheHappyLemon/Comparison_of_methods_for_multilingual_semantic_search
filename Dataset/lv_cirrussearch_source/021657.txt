Britu īsspalvainais kaķis jeb Britānijas īsspalvainais kaķis ir viena no lielā auguma kaķu šķirnēm. Tas ir pēcnācējs kaķim, ko Britu salās ieveda romieši un kas vēlāk sakrustojās ar vietējiem savvaļas kaķiem. Britu īsspalvainais kaķis ir ilgdzīvotājs un dzīvo 14—20 gadus. Britu īsspalvainais kaķis, kā šķirne, tika atzīts 1871. gadā. 1865. gadā Anglijā tika izdota Luisa Kerola grāmata „Alises piedzīvojumi Brīnumzemē”, kuras ilustrācijās redzams Češīras kaķis, kas pilnībā atbilst britu īsspalvainajam kaķim. Šķirnes izveidē 19. gadsimtā tika izmantoti angļu mājas kaķi un persieši. Pirmie britu īsspalvainie kaķi, kas bija klasiskajā zilajā krāsā, tika izstādīti Starptautiskajā kaķu izstādē, kas notika 1881. gadā Londonā. Līdz 2. pasaules karam šī šķirne nebija populāra, bet pēc 1940. gada tā kļuva arvien pieprasītāka kaķu šķirne. Britu īsspalvainie kaķi lielā skaitā tika eksportēti arī uz Jauno Pasauli, kur viņi kļuva ļoti populāri. Krāsu un apmatojuma tekstūras daudzveidība, kas šodien pieejama, ir radusies intensīva selekcionēšanas procesa rezultātā 19. gadsimtā, izmantojot labākos ielas kaķus un turpinot rūpīgu selekcionēšanu līdz pat mūsdienām. Britu īsspalvainais kaķis ir muskuļots un masīvs kaķis ar īsu, līdzenu muguru. Turklāt runči ir daudz lielākā augumā kā kaķenes. Runči sver 5—10 kg, kaķenes 5—7 kg. Apjoma un muskuļu dēļ tas tiek saukts par kaķu buldogu. Savu pilno augumu britu īsspalvainie kaķi sasniedz 3 gadu vecumā. Apaļā galva ar apaļajiem, pilnajiem vaigiem novietota uz īsa, masīva skausta. Krūškurvis ir dziļš un pleci stingri. Kājas ir īsas un spēcīgas ar apaļām ķepām. Tam ir grezns, biezs kažoks. Purniņš ir apaļīgs ar pilnīgiem vaigiem; deguns īss un plats. Zods dziļš un spēcīgi veidots. Zoda gals ir vienā vertikālē ar degungalu. Ausis mazas un noapaļotas un novietotas tā, lai saskanētu ar galvas apaļo kontūru. Acis ir lielas un apaļas, novietotas tālu viena no otras. To krāsa var būt dažāda, bet visbiežāk tās ir dzeltenas vai vara krāsā. Sudrabainās krāsas kaķiem acu krāsa ir zaļa vai meža riekstu krāsā. Savukārt siāmas krāsas britu kaķiem acu krāsa ir zila. Aste ir bieza un vidēji gara ar apaļu galu. Britu īsspalvainais kaķis var būt dažādās krāsās. Tie var būt melni, zili, balti, sarkanbrūni, violetpelēki, krēmīgi dzelteni, šokolādes un kanēļkrāsā. Britu īsspalvainais kaķis var būt arī raibs, svītrains, tonēts un divkrāsains. Šķirnes populārākā krāsa ir zilā, līdz ar to zilie kaķi ir ieguvuši nosaukumu Britu zilie kaķi. Britu īsspalvainais kaķis ir mierīgs kaķis ar nelielu slinkuma izpausmi. Tam ir stabils raksturs, kas padara tos piemērotus dzīvošanai dzīvoklī. Britu īsspalvainais kaķis ir mīlošs un izrāda pieķeršanos, bet tas labprātāk sēdēs pie saimnieka kājām, nevis saimnieka klēpī. Viņš nepieprasa pastāvīgu cilvēka uzmanību un ir klusāks kā daudzi citi sugasbrāļi. Šī šķirne ir piemērota cilvēkiem, kas daudz strādā, jo kaķis labprāt laiskojas, kamēr saimnieku nav mājās. Tam nav raksturīgi plēst mēbeles vai priekšmetus un tam nav vajadzīga citu kaķu kompānija. Britu īsspalvainajam kaķim nepiemīt arī tik liela ziņkāre, kas daudziem kaķiem sagādā nepatikšanas un, pat atstājot šo kaķi dārzā, viņš nelabprāt dodas klaiņojumos. Visbiežāk viņš pilnībā ir apmierināts, dzīvojot istabas kaķa dzīvi. Britu īsspalvainajam kaķim patīk, ja saimnieks tam izrāda uzmanību, tas labprāt saimniekam seko no vienas istabas uz otru, bet tam nepatīk, ja to ņem klēpī. Viens no iemesliem, kāpēc britu īsspalvainais kaķis pēdējā gadsimta laikā ieguvis tik lielu popularitāti, ir tas, ka viņam nav nepieciešama īpaša kopšana. Apmatojums ir īss un blīvs, kas neveļas, un kaķis viegli apkopj sevi pats. Ieteicams to ik pa laikam izķemmēt, īpaši apmatojuma apmaiņas laikā. Turot kaķi tikai iekštelpās, tas var apvelties, tādēļ jāpievērš uzmanība kaķa diētai. «Kaķiem: Britu Īsspalvainais kaķis». Arhivēts no oriģināla, laiks: 2014. gada 23. februārī. Skatīts: 2014. gada 6. janvārī. Mooncat: Britu īsspalvainais «Briti - vispareizākā izvēle». Arhivēts no oriģināla, laiks: 2014. gada 27. janvārī. Skatīts: 2014. gada 6. janvārī. TICA: British Shorthair cat Everything you need to know about the British Blue Shorthair Cat British Shorthair