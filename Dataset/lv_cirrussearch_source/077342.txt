Marks Alans Vebers (angļu: Mark Alan Webber; dzimis 1976. gada 27. augustā Kvīnbejanā, Austrālijā) ir profesionāls austrāliešu autosportists, pazīstams pateicoties savai Formula 1 karjerai, kuras gaitā izcīnījis 9 Grand Prix uzvaras, bet čempionāta kopvērtējumā viņa labākais rezultāts ir bijusi 3. vieta (izcīnīta trīs reizes Red Bull Racing sastāvā no 2010 līdz 2013. gadam, kad viņa komandas biedrs bija Sebastiāns Fetels). F1 karjeru noslēdzis pēc 2013. gada sezonas. Savā debijas sezonas pirmajā sacīkstē Vebers izcīnīja piekto vietu Minardi komandas sastāvā, atstājot labu iespaidu uz citām komandām un nodrošinot savu palikšanu F1. Vebers nākamās sezonas pavadīja Jaguar un Williams komandās, kur, lai gan sacīkstēs finišēja pārsvarā tikai pirmā desmitnieka beigās, regulāri pārspēja savus komandas biedrus un izcēlās ar labu rezultātu kvalifikācijā, diezgan bieži sākot sacīkstes no pirmajām divām starta rindām. 2007. gadā Vebers pārgāja uz Red Bull komandu. Komandas straujais progress 2009. gadā ļāva Veberam izcīnīt savas pirmās Grand Prix uzvaras un iesaistīties nopietnākā cīņā par čempiona titulu. Marks Vebers ir pirmais Austrālijas F1 pilots, kas ir uzvarējis Grand Prix sacīkstē, kopš Alana Džonsa 1981. gadā. Vebers ir arī bijis ilgtermiņa Grand Prix pilotu asociācijas direktors. Aktīvi darbojas arī ārpus motorsporta, tai skaitā katru gadu labdarības nolūkos rīko izturības sacensības divriteņiem Mark Webber Pure Tasmania Challenge. 2013. gada jūnijā paziņoja par savas F1 karjeras beigšanu pēc 2013. gada sezonas. No 2014. līdz 2016. gadam startēja FIA izturības sacīkšu čempionātā Porsche komandas sastāvā. Vebers debitēja nacionālajā kartinga čempionātā 15 gadu vecumā, 1992. gadā kļūstot par Jaundienvidvelsas štata kartinga čempionu. 1995. gadā Vebers pārcēlās dzīvot uz Apvienoto Karalisti, kur turpināja savu motorsportista karjeru. 1996. gadā Marks Vebers uzvarēja Formula Ford festivālā, kļūstot arī par Lielbritānijas Formula Ford vicečempionu. 1999. gadā Vebers ar Mercedes piedalījās Lemānas 24 stundu sacīkstē. Jau tā paša gada beigās Vebers tika uzaicināts uz F1 Arrows GP komandu par testa pilotu. 2000. gadā Vebers izcīnīja trešo vietu Formula 3000 čempionātā Eurobet Arrows vienības sastāvā, joprojām esot arī Arrows komandas testa pilots. 2001. gada sākumā Vebers kļuva par Benetton komandas oficiālo testa pilotu. 2002. gada februārī Vebers tika apstiprināts Minardi komandas sastāvā. Viņš debitēja F1 savā mājas sacīkstē, izcīnot piekto vietu un divus punktus ar ne īpaši konkurētspējīgo Minardi. Kaut arī atlikušajā sezonā Marks ne reizi neizcīnīja punktus, viņš bija atstājis iespaidu uz Jaguar komandas vadību un tika nolemts parakstīt divu gadu līgumu ar viņu. 2003. gadā Vebers, braucot Jaguar komandā, sacīkstēs diezgan regulāri pelnīja punktus, neskatoties uz relatīvi lēno formulu, un regulāri apsteidza savu komandas biedru. Lielākie sasniegumi gan bija kvalifikācijas braucienos, kur Vebers vairākas reizes spēja uzstādīt rezultātus, kas ļāva viņam sacīkstēs startēt no pirmajā divām starta vietām. 2004. gadā par Veberu ieinteresējās Williams komanda, kas tolaik bija viena no ātrākajām F1 komandām. 2004. gada vidū Vebers ar Williams noslēdza līgumu un jau nākamajā sezonā sāka šajā komandā braukt. Williams gan 2005. gadā bija manāmi regresējusi, salīdzinot ar iepriekšējiem gadiem, un komanda vairs nespēja cīnīties par uzvarām. Veberam šīs komandas sastāvā izdevās izcīnīt savu pirmo goda pjedestālu, tomēr kopumā austrālieša sniegums kritās, sevišķi jau 2006. gadā, kad lielākajā daļā sacīkšu Vebers pat nesasniedza finišu. Pēc diviem gadiem pavadītiem Williams vienībā, Vebers, neapmierināts ar regresu, devās uz Red Bull Racing (bijušo Jaguar) un kļuva par Deivida Kulthārda komandas biedru. Pirmajās divās sezonās 2007. un 2008. gadā Vebera sniegums, lai arī labāks par komandas biedra sniegumu, bija diezgan viduvējs. 2009. gadā, daļēji pateicoties jaunajiem tehniskajiem noteikumiem, Red Bull komanda ievērojami progresēja un jau spēja cīnīties ne tikai par uzvarām, bet arī čempiona titulu. Vācijas Grand Prix Veberam izdevās izcīnīt gan pirmo pole position, gan arī pirmo uzvaru sacīkstē savā karjerā. Līdz pat čempionāta pēdējiem posmiem Vebers tika uzskatīts arī par vienu no pretendentiem uz čempiona titulu. Tomēr, čempionātam noslēdzoties, Vebers spēja ierindoties tikai ceturtajā vietā, kas gan bija viņa līdz tam brīdim labākais rezultāts. Komandas biedrs Sebastiāns Fetels gan spēja uzrādīt labāku sniegumu, esot otrajā vietā, tāpēc Vebers 2010. gada sezonu uzsāka kā nosacīti otrais komandas pilots. 2010. gadu Vebers iesāka salīdzinoši neveiksmīgi, pirmajās četrās sacīkstēs tikai vienu reizi finišējot starp pirmajām trijām vietām. Tomēr nākamajās divās sacīkstēs Vebers ieguva divas uzvaras un jau pēc Monako Grand Prix atradās čempionāta kopvērtējuma vadībā. Tālāk sekoja neliels kritums Vebera sniegumā, kam par pamatu bija arī Vebera sadursme ar Sebastiānu Fetelu Turcijas Grand Prix un avārija, saduroties ar Heiki Kovalainenu, Eiropas Grand Prix. Vēlāk gan Vebers izcīnīja vēl divas uzvaras un viņam savu kopvērtējuma līderpozīciju izdevās atgūt. Vebers saglabāja šo pozīciju līdz Korejas Grand Prix, kur, no 2. vietās lietus apstākļos avarējot, to zaudēja. Vebers bija viens no galvenajiem pretendentiem uz čempiona titulu līdz pēdējam sezonas posmam Abū Dabī Grand Prix, tomēr salīdzinoši sliktā snieguma kvalifikācijā un neveiksmīgās sacīkstes stratēģijas dēļ pēdējā posmā Vebers piekāpās savam komandas biedram Fetelam, kurš izcīnīja 2010. gada F1 čempiona titulu. Vebers kopvērtējumā palika trešajā vietā, kas ir viņa labākais F1 čempionāta sniegums. Sacīkstes treknrakstā sāktas no pirmās starta pozīcijas. Sacīkstēs slīprakstā ir uzrādīts ātrākais apļa laiks. ‡ Iegūta puse no punktiem, jo netika veikti 75% sacīkstes. † Nefinišēja, bet tika klasificēts, jo paveica vismaz 90% distances. «Vebers apstiprina F1 karjeras beigas». F1Fanatic.co.uk. Skatīts: 2013. gada 27. jūnijā. Nick Garton. «Webber's path to the top». Grandprix.com, 2002. gada 2. februārī. Arhivēts no oriģināla, laiks: 2009. gada 6. februārī. Skatīts: 2009. gada 18. februārī. (angliski) Vikikrātuvē par šo tēmu ir pieejami multivides faili. Skatīt: Marks Vebers. Munzüger Sport profils (vāciski) Driver Database profils (angliski) Motorsportstats profils (angliski) Racing-Reference driver profils (angliski) Oficiālā mājas lapa (angliski) Twitter profils (angliski) Karjeras informācija (angliski) Pure Tasmania Challenge mājas lapa (angliski) Mark Webber's Formula 1 statistika (angliski)