Lokzarna (latīņu: colon) ir resnās zarnas garākais posms, kas iesākas kā aklās zarnas turpinājums un nobeigumā pāriet taisnajā zarnā. Lokzarnas garums ir ap 1,5 m un tā sastāv no četriem posmiem, veidojot loku ap tievās zarnas cilpām (no tā arī cēlies lokzarnas nosaukums). Lokzarna sākas ar ~24 cm garo augšupejošo zarnu (colon ascendens), kas pāriet ~56 cm garajā šķērszarnā (colon transversum), tālāk turpinās ~22 cm garajā lejupejošajā zarnā (colon descendens) un nobeidzas ar 47 cm garo S veida zarnu (colon sigmoideum). Lokzarnas iekšējais diametrs ir 5-8 cm. Lokzarnai nav gremošanas funkciju. Tās funkcija, tāpat, kā resnajai zarnai kopumā, ir saistīta ar ūdens un elektrolītu uzsūkšanu, lai samērā šķidrais hīms, kas nāk no tievās zarnas (intestinum tenue), pārtaptu par daudz cietākām fekālijām. Skābuma pakāpe lokzarnā ir neitrāla un svārstās 4,5 un 7,5 pH vienību robežās.