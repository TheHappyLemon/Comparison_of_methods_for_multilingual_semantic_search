Valdis Ģīlis (dzimis 1954. gada 13. aprīlī) ir latviešu ķirurgs un politiķis. Bijis trīs Saeimas sasaukumu deputāts. 1972. gadā beidza mācības Rīgas 49. vidusskolā. 1978. gadā absolvēja studijas Rīgas Medicīnas institūta Ārstniecības fakultātē. No 1979. līdz 1993. gadam strādāja par ķirurgu Daugavpils rajona Centrālajā slimnīcā, tad līdz 1997. gadam par direktora vietnieku medicīnas jautājumos Nacionālajā rehabilitācijas centrā "Vaivari". 1998. gadā nodibibināja Lāzerplastikas centru un kļuva par tā vadītāju. Arī viņa jaunākais brālis Jānis Ģīlis ir plastikas ķirurgs. 1998. gadā Valdi Ģīli ievēlēja par 7. Saeimas deputātu no Tautas partijas saraksta. 2002. gadā nesekmīgi kandidēja arī 8. Saeimas vēlēšanās, taču pēc deputāta Riharda Pīka kļūšanas par ārlietu ministru 2004. gada 18. martā viņš ieguva deputāta mandātu līdz pat 8. Saeimas termiņa beigām 2006. gadā. Bija arī 9. Saeimas deputāts trīs laikposmus (2006. gada 23. novembris — 2007. gada 20. decembris, 2008. gada 17. janvāris — 2008. gada 25. marts, 2010. gada 17. jūnijs — 2010. gada 2. novembris Vinetas Muižnieces vietā) līdz 9. Saeimas darbības beigām, bija Veselības ministrijas parlamentārais sekretārs. 2010. gadā netika ievēlēts 10. Saeimā no partiju apvienības "Par labu Latviju" saraksta. Strādā par plastikas ķirurgu privātā Lāzerplastikas klīnikā, bijis Latvijas Estētiskās Medicīnas asociācijas priekšsēdētājs. «Valdis Ģīlis — 8. Saeima». Saeima.lv. Arhivēts no oriģināla, laiks: 2016. gada 4. martā. Skatīts: 2014. gada 1. oktobrī. Latvijas enciklopēdija. 2. sējums. Rīga : Valērija Belokoņa izdevniecība. 2003. 707. lpp. ISBN 9984-9482-2-6. «Valdis Ģīlis — 7. Saaeima». Saeima.lv. Skatīts: 2014. gada 1. oktobrī. «Valdis Ģīlis — 9. Saeima». Saeima.lv. Skatīts: 2014. gada 1. oktobrī.