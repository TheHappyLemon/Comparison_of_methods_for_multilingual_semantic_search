Agnese Stīvensone (angļu: Agnes Stevenson; dzimusi Agnese Bredlija Lausone (angļu: Agnes Bradley Lawson); 1873. gada 23. novembris Hārtpūla — 1935. gada 20. augusts Poznaņa) bija Lielbritānijas šahiste, 1931. gada Pasaules čempionāta šahā sievietēm bronzas laureāte, daudzkārtējā Lielbritānijas sieviešu šaha čempionātu uzvarētāja. Četras reizes uzvarējusi Lielbritānijas čempionātos šahā sievietēm (1920, 1925, 1926, 1930). 1924. gadā Itālijas pilsētā Merano ieņēmusi 3. vietu Eiropas neoficiālajā čempionātā šahā sievietēm. Trīs reizes piedalījusies Pasaules čempionātos šahā sievietēm. 1927. gada Pasaules čempionāta šahā sievietēm Londonā dalījusi 9.—11. vietu, 1930. gada Pasaules čempionāta šahā sievietēm Hamburgā ieņēmusi 5. vietu, bet 1931. gada Pasaules čempionāta šahā sievietēm Prāgā ieņēmusi 3. vietu aiz Veras Menčikas un Paulas Kalmaras-Volfas. 1935. gadā traģiski gājusi bojā nelaimes gadījumā, kad bijusi ceļā uz Pasaules čempionātu šahā sievietēm Varšavā. Poznaņā viņa izkāpusi no lidmašīnas, lai izietu pases kontroli, bet, atgriežoties lidmašīnā, nokļuvusi priekšējā propellerī un tikusi nogalināta. No 1912. gada bijusi precējusies ar Rufusu Henriju Strītfeildu Stīvensonu (angļu: Rufus Henry Streatfeild Stevenson; 1878–1943) – šaha žurnāla British Chess Magazine redaktoru un vienu no Anglijas šaha dzīves vadītājiem. Pēc sievas nāves Stīvensons 1937. gadā atkārtoti apprecējies ar toreizējo Pasaules čempioni šahā Veru Menčiku. Unofficial European women’s champion «1927-39 Title Tournaments : World Chess Championship (women)». www.mark-weeks.com. Britbase Chess Archive