Ingus Baušķenieks (dzimis 1956. gada 30. decembrī Rīgā) ir latviešu mūziķis un komponists, pazīstams kā grupas "Dzeltenie pastnieki" līderis un solomākslinieks. Darbojas arī kā aranžētājs un producents, raksta mūziku filmām un citiem darbiem, nodibinājis savu ierakstu firmu. Ingus ir gleznotāja Ausekļa Baušķenieka dēls. Absolvējis Rīgas Valsts 1. ģimnāziju. No 1974. līdz 1978. gadam studējis Rīgas Politehniskajā institūtā. No 1979. līdz 1986. gadam strādājis Latvijas televīzijā par operatoru. Sākot no 80. gadiem, darbojas arī kā aranžētājs un producents, raksta mūziku filmām un citiem darbiem, nodibinājis savu ierakstu firmu "Ingus Baušķenieka ieraksti". Ingus visvairāk ir pazīstams pēc darbības grupā Dzeltenie Pastnieki, kur sacer dziesmas un spēlē basģitāru. Pēc grupas darbības apsīkšanas 80. gadu beigās Ingus sāka solodarbību, kurā līdz deviņdesmito gadu sākumam nereti piedalījās arī viņa sieva Edīte Baušķeniece. Viņu ievērojamākie kopdarbi ir albuma "Mājas dzīve" hits "Guvernante - diversante", albums "Klusais okeāns" ar superhitu "Milzīte Ilzīte" (3. vieta 1990. gada "Mikrofona" aptaujā), kā arī divas 1993. gadā tapušās dziesmas "Lietus nomierina mani" un "Roņi", kas vēlāk iekļautas albumā "Burvju pusdienas". 1990. gadā Latvijas TV uzņēma pusstundu garu videofilmu "Lidmašīnu parks", kurā līdzās intervijai ar Ingu ir arī video versijas dziesmām "Tu esi tik vājš", "Kafejnīca" un "Tik necilvēcīgs". Sākot no 90. gadu vidus, Ingus rada mūziku viens. 1998. gadā par hitu kļuva albuma "Digitālās ziema" skaņdarbs "Čības", un Ingus ar mainīgiem panākumiem turpina solodarbību, 2009. gadā piedāvādams klausītājiem jaunu hitu "Zibens aptumsums", kā arī šad tad koncertēdams kopā ar Dzeltenajiem Pastniekiem. 2011. gada aprīlī iznāca albums "Čūska", 2015. gada augustā - "Sentiment et Mélancholie", kas ierakstīts ar analogo tehnoloģiju palīdzību Baušķenieka mājas studijā "Bicycle Systems". Pēdējos gados Baušķenieks savā "Bandcamp" profilā publiskojis vairākus iepriekš neizdotus ierakstus. Ingus rakstījis arī mūziku animācijas filmām "Miega vilcieniņš" (1996), "Velna Fudži" (2008), "Pavasaris Vārnu ielā" (kopā ar Edgaru Šubrovski, 2009) un citām. Kristīne Melne Man ir raksturīga depresivitāte 2009. gada intervija mango.lv Uldis Rudaks Ingus Baušķenieka izkaisīto krūzīšu teorija — Diena