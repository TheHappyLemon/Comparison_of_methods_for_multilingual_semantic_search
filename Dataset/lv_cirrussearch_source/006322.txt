Džeimss "Midžs" Jūrs (angļu: James "Midge" Ure; dzimis 1953. gada 10. oktobrī) ir skotu ģitārists, dziedātājs, taustiņinstrumentālists un dziesmu autors. Darbojies tādās populārās britu mūzikas grupās kā The Rich Kids, Visage, Thin Lizzy un Ultravox un arī kā solomākslinieks. Džeimss Mūrs ir dzimis 1953. gada 10. oktobrī Kamaslangas pilsētiņā Skotijas dienvidos strādnieku ģimenē. Agri sāk strādāt, bet no darba brīvajā laikā nodarbojas ar mūziku. 1972. gadā Jūrs pievienojas mazpazīstamai Glāzgovas softroka grupai Salvation, kur iegūst savu skatuves vārdu Midžs , jo viens Džeimss grupā jau ir. 1974. gada beigās grupa nomaina nosaukumu un kļūst par Slik. Slik iegūst visai lielu popularitāti Apvienotajā Karalistē un viņu otrais singls Forever and Ever (Jūra vokāls) 1976. gada februārī sasniedz 1. pozīciju britu mūzikas topā. Tomēr grupas popularitāte strauji kritās modē nākušā pankroka ietekmē. Sekoja nosaukuma maiņa uz PVC2 un stila maiņa agresivitātes virzienā, kas cerētos panākumus nedeva, bet Jūrs, nemierā ar pārmaiņām, 1977. gada oktobrī atstāj grupu. Jau iepriekš Jūru savā grupā Rich Kids bija mēģinājis iesaistīt viens no tās dibinātājiem, Sex Pistols pirmā sastāva basģitārists Glens Metloks, un pēc aiziešanas no PVC2 Jūrs sāk darboties šajā kolektīvā. Tomēr arī šis projekts izradās īslaicīgs — grupa izlaiž tikai vienu singlu un vienu albumu, kuriem gan izdodas iekļūt britu topos, ieņemot attiecīgi 24. un 51. vietu. 1978. gadā Rich Kids sašķeļas — Jūrs un bundzinieks Rastijs Īgans, kopā ar Stīvu Streindžu izveido sintpopa projektu Visage. Tomēr Jūra dalība arī šajā grupā, tāpat kā Thin Lizzy, kurā viņš darbojas paralēli Visage, izrādās visai īslaicīga. Jau darbojoties Ultavox sastāvā, viņš pieliek savu roku Visage lielākā hita Fade to Grey tapšanā un vēl 1982. gadā atgriežas, lai palīdzētu viņu otrā albuma The Anvil ierakstīšanā. Pēc tā iznākšanas 1982. gada martā Jūrs paziņo, ka pamet Visage dēļ radošām domstarpībām ar Streindžu. Pamatraksts: Ultravox 1979. gadā Jūrs pievienojas grupai Ultravox, kas tobrīd pārdzīvo nopietnu sastāva krīzi. Savus lielākos panākumus viņš gūst tieši darbojoties tās sastāvā — arī viņa sekmīgākie soloprojekti tiek realizēti paralēli darbojoties Ultravox. Jau pirmais albums ar Jūra piedalīšanos — Vienna (iznāk 1980. gada jūlijā) Apvienotajā Karalistē sasniedz 3. vietu topos un vēlāk iegūst platīnu. Tā paša nosaukuma singls kļūst par piekto pārdotāko 1981. gadā, gan nesasniedzot pirmo vietu singlu topos, bet noturas četras nedēļas otrajā vietā. Drīzumā (1981. gada septembrī) iznāk otrais Ultravox albums ar Jūra piedalīšanos — Rage in Eden, kas arī izrādās sekmīgs. Tas sasniedz ceturto vietu britu un piekto Zviedrijas topos. Albums Apvienotajā Karalistē iegūst zelta statusu. Vēl pēc gada (1982. gada oktobrī) seko albums Quartet, kas arī iekļūst britu albumu topa desmitniekā, bet tā visi četri singli sasniedz Top20. Tajā pat gadā Jūrs izlaiž savu pirmo solosinglu No Regrets (Toma Raša dziesmas kaverversiju), kas iekļūst britu singlu topa desmitniekā. 1982–1983. gadā Ultravox dodas pasaules koncertturnejā Monument Tour, kuras Londonas koncerts tiek atspoguļots 1983. gada oktobrī iznākušajā koncertalbumā Monument. Arī šis albums Lielbritānijā iegūst zelta statusu. 1984. gadu iezīmējas ar zelta albuma Lament iznākšanu, kas turpina jau iepriekšējā studijas albumā Quartet vērojamo grupas stilistisko attālināšanos no sintpopa, tuvāk roka skanējumam. Albuma lielākais hits ir Dancing with Tears in My Eyes, kura sasniedz 3. pozīciju Apvienotajā Karalistē un iekļūst vairāku Eiropas valstu topu desmitniekos. Gada beigās grupa izlaiž savu 1980–1984 gadu hitu izlasi The Collection, kas ieņem 2. vietu britu albumu topā un sasniedz trīskāršo platīna statusu. 1985. gadā Jūrs uzsāk aktīvu solokarjeru. Ar viņa piedalīšanos iznāk vēl viens albums U-Vox, kas gan iekļūst britu topa desmitniekā, tomēr saņem negatīvu mediju un fanu kritiku. 1988. gadā Ultravox uz ilgāku laiku pārtrauc savu darbību. 1984. gadā Midžs Jūrs iesaistās labdarības projektā, kas par mērķi stāda savākt līdzekļus katastrofisku badu pārdzīvojošās Etiopijas iedzīvotājiem. Viņš kopā ar Bobu Geldofu sacer dziesmu Do They Know It's Christmas?, kuru ieraksta zvaigžņu grupā Band Aid apvienojušies Lielbritānijas un Īrijas pazīstamākie populārās mūzikas izpildītāji. Do They Know It's Christmas? singls iznāk 1984. gada 29. novembrī un kļūst par uz to brīdi visu laiku labāk pārdoto singlu Lielbritānijā, pārspējot 1975. gada Queen singlu Bohemian Rhapsody. Panākumu iedvesmots, Geldofs 1985. gadā organizē Live Aid labdarības koncertus, kuru 150 miljonu sterliņu mārciņu ienākumi tiek ziedoti Etiopijas bada upuru glābšanai. Live Aid Londonas koncertā uzstājas arī Ultravox. Jūrs savas solokarjeras augstāko punktu sasniedz vēl būdams Ultravox sastāvā. Viņa pirmais soloalbums The Gift pakāpās līdz britu albumu topa otrajai pozīcija, bet tā hits If I Was kļuva par singlu numur viens gan Lielbritānijā gan Īrijā. Pārējie Jūra soloalbumi īpašus panākumus negūst. 2009. gadā Ultravox atkalapvienojās savā klasiskajā sastāvā, lai dotos Return to Eden koncerttūrē, kas ilgst līdz 2010. gada pavasarim. 2011. gada 21. janvārī grupas mājas lapā parādās paziņojums, ka Ultravox no pagājušā gada rudens strādā pie jauna albuma. Par savu ieguldījumu labdarībā Jūrs ir apbalvots ar Britu impērijas ordeņa Virsnieka pakāpi Viņam ir piešķirts četru Skotijas universitāšu Goda doktora nosaukums par nopelniem mākslā un mūzikā Jūram divās laulībās ir dzimušas četras meitas Midžs Jūrs ir vismaz trīs reizes koncertējis Latvijā — 1996. gada jūlijā Rock Summer festivālā Mežaparkā Rīgā, 2003. gada jūnijā festivālā "Mēs – liepājnieki" un 2010. gada 6. novembrī Ventspilī, kur sniedza akustisko koncertu. The Gift (1986) Answers to Nothing (1988) Pure (1991) If I Was - the Very Best of Midge Ure and Ultravox (1993) Breathe (1996) Midge Ure - Live in Concert (1999) Move Me (2001) Glorious Noise (Breathe Live) (2001) The Very Best of Midge Ure & Ultravox (2001) Little Orphans (2001) 10 (2008) «New Ultravox album nearing completion!». ultravox.org.uk. Skatīts: 2011. gada 3. februārī. (angliski) Oficiālā mājaslapa (angliski)