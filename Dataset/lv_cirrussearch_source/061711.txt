Vladimirs Kolokoļcevs (krievu: Владимир Александрович Колокольцев; 1961) ir Krievijas policijas darbinieks, policijas ģenerālis. Krievijas Federācijas Iekšlietu ministrs (no 2012) un Krievijas Federācijas Drošības padomes pastāvīgais loceklis. Dzimis 1961. gada 11. maijā Ņižnijlomovā, Penzas apgabalā strādnieka ģimenē. Pēc dienesta Padomju armijā 1982. gadā sāka strādāt ārvalstu vēstniecību milicijas apsardzes vienībā Maskavā. Mācījās PSRS Iekšlietu ministrijas Augstākajā politiskajā skolā (1985—1989) Ļeņingradā, tad atgriezās darbā Maskavas milicijā un strādāja Kriminālizmeklēšanas departamentā. 2007. gada Kolokoļcevu iecēla par Orlas apgabala Iekšlietu pārvaldes vadītāju. 2009. gada septembrī viņš kļuva par Maskavas Galvenās iekšlietu pārvaldes priekšnieku milicijas ģenerālleitnanta dienesta pakāpē (2010). Kā Maskavas policijas priekšnieks Kolokoļcevs cita starpā bija atbildīgs par policijas operācijām protestu laikā pēc parlamenta vēlēšanām 2011. gadā. 2012. gada maijā Vladimirs Putins viņu iecēla par Krievijas Federācijas iekšlietu ministru. Vikikrātuvē par šo tēmu ir pieejami multivides faili. Skatīt: Vladimirs Kolokoļcevs. Krievijas Lielās enciklopēdijas raksts (krieviski)