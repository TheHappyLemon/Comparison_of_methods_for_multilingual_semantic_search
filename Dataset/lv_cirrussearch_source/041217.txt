Šis raksts ir par amerikāņu rakstnieku. Par citām jēdziena Brauns nozīmēm skatīt nozīmju atdalīšanas lapu. Dens Brauns (angļu: Dan Brown, dzimis 1964. gada 22. jūnijā Ekseterā, Ņūhempšīrā) ir ASV rakstnieks, žurnālists un mūziķis. Visplašāk pazīstams ar savu 2003. gadā uzrakstīto darbu — "Da Vinči kods". Dens Brauns piedzima 1964. gada 22. jūnijā ASV Ņūhempšīras štata Ekseteras pilsētā, muzikantes un matemātikas profesora ģimenē. Brauns absolvējis Filipsa Ekseteras akadēmiju, kur viņa tēvs pasniedza matemātiku, kā arī sastādīja mācību literatūru līdz pat aiziešanai pensijā 1982. gadā. Brauna ģimene bija ļoti muzikāla, māte spēlēja ērģeles vietēja baznīcā. Ģimene piederēja pie ASV episkopālās baznīcas konfesijas. Pēc akadēmijas absolvēšanas Brauns iestājās Amherstas koledžā, kur bija "Psi Upsilon" biedrības aktīvists. Koledžu Brauns absolvēja 1986. gadā, bet pēdējo mācību gadu pavadīja Seviļas Universitātē, Spānijā, studējot mākslas vēsturi. Beidzis apmācības koledžā, Dens Brauns veidoja karjeru kā dziesmu autors, mūziķis un solists. Brauns izdeva dažus savu ierakstu kompaktdiskus. 1991. gadā viņš devās uz Holivudu, kur strādāja par pasniedzēju Beverlihilsas sākumskolā. 1993. gadā Dens Brauns kopā ar ģimeni atgriezās Ņūhempšīrā un sāka pasniegt angļu valodas mācību stundas Filipsa-Ekzeteres akadēmijā, kā arī spāņu valodas mācību stundas Linkolna Akermana skolā (angļu: Lincoln Akerman School). Blisa Brauna, Dena dzīvesbiedre ir māksliniece un mākslas darbu eksperte, palīdz Braunam viņa zinātniskajos pētījumos. Viņa pavada Denu pārbraucienos un pētnieciskajās ekspedīcijās. 1995. gadā viņu kopdarba rezultātā tika izdota grāmata-bestsellers — "187 vīrieši, no kuriem vēlams turēties pa gabalu: ceļvedis romantiski neapmierinātām sievietēm". 1998. gadā Brauns, kas jau sen pastiprināti interesējās par filozofiju, reliģijas vēsturi, kriptogrāfiju un slepenajām biedrībām, publicēja savu pirmo romānu-trilleri "Ciparu cietoksnis", kas kļuva par bestselleru. Romāns izklāsta par smalko robežu starp pilsonisko brīvību un nacionālo drošību, kā arī vēstī par Nacionālās drošības aģentūras slepeno apakšvienību. Turpmākās Brauna grāmatas tika veidotas apvienojot trillera, intelektuālā detektīva, romāna-mīklas žanrus. 2000. gadā tika izdots intelektuālais konspiratīvais detektīvs "Eņģeļi un dēmoni". Pēc tam, 2001. gadā sekoja trilleris "Maldu zona", kas vēstī par sarežģītajiem politikas morāles aspektiem un ietekmi uz nacionālo drošību. 2003. gadā profesora Roberta Lengdona piedzīvojumi no "Eņģeļi un dēmoni" tika turpināti romānā "Da Vinči kods", kas jau pirmajā dienā kļuva par bestselleru un līdz 2006. gadam tika pārdota vairāk nekā 60 miljonos eksemplāru, kā arī 2006. gadā tika ekranizēta tāda paša nosaukuma filmā ar Tomu Henksu un Odriju Totū galvenajās lomās. 2009. gadā pēc romāna motīviem tika uzņemta filma "Eņģeļi un dēmoni" . 2009. gada septembrī tika publicēts romāns "Zudušais simbols", kas paver skatu uz brīvmūrnieku noslēpumiem ASV vēsturē. Grāmata jau pirmajā dienā ieguva bestsellera statusu. Rakstnieks nodarbojas arī žurnālistiku, regulāri publicējās žurnālos "Newsweek", "Time", "Forbes", "People", "GQ", "The New Yorker", un uzstājās dažādos populāros radio un televīzijas raidījumos. "Ciparu cietoksnis" (angļu: Digital Fortress, 1998) "Eņģeļi un dēmoni" (angļu: Angels & Demons, 2000) "Maldu zona" (angļu: Deception Point, 2001) "Da Vinči kods" (angļu: The Da Vinci Code, 2003) "Zudušais simbols" (angļu: The Lost Symbol, 2009) "Inferno" (angļu: Inferno, 2013) "Sākums" (angļu: Origin, 2017) "Da Vinči kods" (2006) "Eņģeļi un dēmoni" (2009) "Inferno" (2016) Dena Brauna oficiālā mājaslapa (angliski) IMDb profils (angliski)