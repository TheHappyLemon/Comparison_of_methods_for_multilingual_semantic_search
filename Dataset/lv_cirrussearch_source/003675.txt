"Pasaules jaunatne debatē (Jugend debattiert international) - konkurss Centrālās un Austrumeiropas valstīs” ir skolēnu konkurss vācu valodā, kas norisinās Igaunijā, Latvijā, Lietuvā, Polijā, Čehijā, Krievijā (Maskavā un Sanktpēterburgā) Ukrainā un Ungārijā. No 2016. gada projektā piedalīsies arī Slovākija un Slovēnija. Konkurss ir Gētes institūta, fonda "Erinnerung, Verantwortung und Zukunft”, sabiedriskā labuma organizācijas „Hertie-Stiftung” un Vācijas skolu sistēmas ārvalstīs pārvaldes projekts. Konkursa dalībvalstīs ir arī vietējie atbalstītāji: Polijā tas ir Vācu-poļu sadarbības fonds, Čehijā – Vācu-čehu nākotnes fonds, Ukrainā – Kličko fonds, Lietuvā – Lietuvas Skolēnu informācijas un tehnikas centrs, Ungārijā – Hannsa Zeidela fonds, E.ON Hungaria, Audi akadēmija, Ungārijas Vāciešu pašpārvalde un Konrāda Adenauera fonds. Pasaules jaunatne debatē šobrīd ir vienīgais starptautiskais retorikas konkurss skolēniem vācu valodā. Konkursa mērķis ir sekmēt Centrālās un Austrumeiropas jauniešu spējas zinoši un pārliecinoši pārstāvēt savus uzskatus un viedokli vācu valodā un veicināt vācu valodu kā debašu instrumentu. Projekta ietvaros skolēni vācu valodā debatē par šādām tēmām: skolas dzīve, pamattiesības, vēsture (jo īpaši – vēsturiskās netaisnības izvērtēšana) un Eiropa. Konkursā var piedalīties 10. līdz 12. klašu skolēni, kuru vācu valodas zināšanas ir vismaz B2 līmenī atbilstoši Eiropas kopīgajām pamatnostādnēm valodu apguvē. 2015./2016. mācību gadā konkursā piedalījās 2302 skolēni 157 skolās. Šajās skolās projekts tiek integrēts mācību stundās. Speciāli sagatavoti skolotāji māca skolēnus debatēt, kā arī organizē debates klasēs. Skolēni sacenšas vispirms savas skolas un skolu apvienību līmenī, tad labākie debatē savas valsts pusfinālā un finālā, un visbeidzot – Starptautiskajā finālā, kuram kvalificējas katras dalībvalsts konkursa pirmās un otrās vietas ieguvēji. Kopš IV Starptautiskā fināla Berlīnē 2010. gadā Vācijas konkursa Jugend debattiert uzvarētāji starptautiskajā konkursā darbojas kā dalībnieku mentori. Par katru jautājumu debatē četri cilvēki; divi izsakās „par”, divi – „pret”. Debates notiek par aktuāliem, politiski strīdīgiem jautājumiem (piemēram, „Vai Turcija būtu jāuzņem Eiropas Savienībā?”). Debates ilgst 24 minūtes vācu valodā. Laiks tiek precīzi limitēts. Vispirms katram runātājam tiek dotas divas minūtes viedokļa izklāstam. Šajā laikā viņu nedrīkst pārtraukt. Pēc tam seko divpadsmit minūšu gara diskusija – „strīdus fāze”, kuras laikā katrs var brīvi izteikties. Noslēgumā katram dalībniekam tiek dota minūte laika, lai viņš, ņemot vērā debatēs izskanējušos argumentus, varētu teikt galavārdu. Speciāla „debašu vadītāja” nav. Skolu konkursos notiek debates par skolas dzīvi, nākamajās konkursa kārtās runātāji pievēršas tādiem tematiem kā politika, pamattiesības un cilvēktiesības, vēsture un Eiropa. Debates vērtē žūrija trīs līdz piecu locekļu sastāvā. Vērtēšana notiek, piešķirot punktus. Dalībnieku sniegums tiek vērtēts pēc četriem kritērijiem: kompetence, spēja izteikties, spēja pārliecināt un spēja uzturēt sarunu. Debatētāju vācu valodas zināšanas vērtējumā netiek iekļautas. Konkurss Pasaules jaunatne debatē pirmo reizi notika 2005. gadā Čehijā un Polijā. Kopš 2006. gada tajā piedalās arī Igaunijas, Latvijas un Lietuvas, kā arī Ukrainas skolas. 2009. gadā pēc divu gadu ilgas sagatavošanās fāzes projektā iesaistījās Maskavas un Sanktpēterburgas skolas, bet no 2010./11. mācību gada – arī Ungārija. No 2016. gada projektā piedalīsies arī Slovākija un Slovēnija. Starptautiskie fināli Jugend debattiert international Goethe-Institut Rīgā