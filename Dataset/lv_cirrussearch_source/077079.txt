Jānis Vagris (dzimis 1930. gada 17. oktobrī Naudītes pagastā; miris 2023. gada 6. janvārī Rīgā) bija latviešu inženieris un valsts pārvaldes darbinieks, komunistiskās partijas funkcionārs. Bijis Rīgas pilsētas komitejas 1. sekretārs, LKP CK Pirmais sekretārs (1985—1988) un LPSR Augstākās Padomes Prezidija priekšsēdētājs. Dzimis 1930. gada 17. oktobrī Naudītes pagastā. 1955. gadā pabeidzis Latvijas Valsts Universitātes Mehānikas fakultāti un vēlāk arī PSKP CK Augstāko partijas skolu. Pēc tam trīs gadus J. Vagris strādāja Jelgavas mašīnbūves rūpnīcā par vecāko inženieri-tehnologu un instrumentu un ierīču biroja priekšnieku. Trīs gadus bija Jelgavas pilsētas izpildkomitejas priekšsēdētāja vietnieks. 1958. gadā iestājies PSKP. No 1966. līdz 1973. gadam Liepājā ieņēmis pilsētas komitejas pirmā un otrā sekretāra amatus. 1973. gadā iekļauts LKP Centrālajā komitejā. 1978. gadā Jānis Vagris tika iecelts par Rīgas pilsētas komitejas 1. sekretāru. 1985. gada 20. augustā kļuvis par LPSR AP Prezidija priekšsēdētāju. 1988. gada 4. oktobrī tika paaugstināts amatā par LKP CK Pirmo sekretāru, stājoties Borisa Pugo vietā, kurš pārcēlās uz Maskavu.Trīs dienas vēlāk, pirms Latvijas Tautas Frontes 1. kongresa, uzstājies tautas manifestācijā Mežaparka estrādē, sakot, ka "latviešu tautai pāri nav darījis". 1989. gadā J. Vagris kandidēja PSRS Tautas deputātu padomes vēlēšanās un tika ievēlēts. 1990. gada 7. aprīlī LKP CK pirmā sekretāra amatā viņu nomainīja Alfrēds Rubiks. Vēlākos izvērtējumos J. Vagra lomu Atmodas laikā vērtē neviennozīmīgi. 2010. gadā Vagri apbalvoja ar IV šķiras Triju Zvaigžņu ordeni. Apbalvots arī ar Oktobra revolūcijas ordeni, diviem Darba Sarkanā Karoga ordeņiem, medaļām. Saņēmis arī Latvijas PSR Nopelniem bagātā rūpniecības darbinieka goda titulu. timenote.info «20 pamanāmākie XX gadsimta Liepājas sabiedriski politiskie darbinieki». media.lv. Arhivēts no oriģināla, laiks: 2008. gada 11. februārī. Skatīts: 2009. gada 27. jūnijā. «250462 - Barikadopēdija». www.barikadopedija.lv. Skatīts: 2019-10-22. «ВАГРИС Ян Янович». labyrinth.ru. «Soviet republics». rulers.org. Viesturs Sprūde. «1988. gada 7. oktobrī. Jānis Vagris: Neko sliktu latviešu tautai neesmu darījis». LA.LV (latviešu), 2018-10-07. Skatīts: 2019-10-22. Viesturs Sprūde. «Bijušajam LKP CK 1. sekretāram Jānim Vagrim aprit 80 gadi». delfi.lv (latviešu), 2010-10-18. Skatīts: 2019-10-22. www.DELFI.lv. «Triju zvaigžņu ordeni piešķir juristiem, mediķiem, diplomātiem, pedagogiem un politiķiem». delfi.lv (latviešu), 2010-04-14. Skatīts: 2019-10-22.