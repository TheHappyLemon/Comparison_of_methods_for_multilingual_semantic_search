Klēra Ketrīna Deinsa (angļu: Claire Catherine Danes; dzimusi 1979. gada 12. aprīlī Ņujorkā, ASV) ir amerikāņu aktrise, kas kopš pusaudzes gadiem filmējas dažādos seriālos un spēlfilmās. Četras reizes ieguvusi Zelta globusa balvu, trīs reizes — Primetime Emmy balvu. 2012. gadā žurnāls Time nosauca viņu par vienu no 100 ietekmīgākajiem cilvēkiem pasaulē. 2015. gadā Klēra Deinsai piešķīra zvaigzni Holivudas Slavas alejā. Deinsa sākotnējo atpazīstamību ieguva ar lomu 1994. gada pusaudžu drāmas seriālā My So-Called Life, par ko saņēma Zelta globusa balvu kategorijā "Labākā aktrise drāmas seriālā" un nomināciju Primetime Emmy balvai tādā pašā kategorijā. Viņas kino debija bija tajā pašā gadā filmā "Mazās sievietes" (1994), bet plašāku atpazīstamību viņa ieguva pēc Džuljetas lomas filmā "Romeo un Džuljeta" (1996). Deinsa filmējusies tādās filmās kā "Lietusvīrs" (The Rainmaker, 1997), "Stundas" (2002), "Terminators 3: Mašīnu sacelšanās" (2003), "Meitene no veikala" (Shopgirl, 2005) un "Zvaigžņu putekļi" (2007). Uz skatuves piedalījusies 2000. gada izrādē The Vagina Monologues, bet Brodvejā debitēja 2007. gadā ar Elīzas Dūlitlas lomu lugā "Pigmalions" (Pygmalion). 2010. gadā Deinsa atveidoja galveno lomu HBO filmā "Templa Grandina" (Temple Grandin), par ko ieguva savu pirmo Primetime Emmy balvu un otro Zelta globusa balvu. No 2011. līdz 2020. gadam viņa atveidoja Kerijas Matisones lomu Showtime drāmas seriālā "Svešais starp savējiem", par ko ieguva divas Primetime Emmy balvas un divas Zelta globusa balvas. 2022. gadā viņa filmējās FX on Hulu seriālā Fleishman Is in Trouble. «Claire Danes: Related Content». Britannica. Arhivēts no oriģināla, laiks: 2022. gada 25. janvāris. Skatīts: 2022. gada 25. janvāris. Gina Bellafante. «A Teenager in Love (So-Called)». The New York Times, 2007. gada 28. oktobris. Skatīts: 2014. gada 16. augusts. «Bios: Claire Danes». Emmys. Skatīts: 2014. gada 16. augusts. «Claire Danes». Golden Globes. Hollywood Foreign Press Association. Skatīts: 2014. gada 16. augusts. Vikikrātuvē par šo tēmu ir pieejami multivides faili. Skatīt: Klēra Deinsa. IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski)