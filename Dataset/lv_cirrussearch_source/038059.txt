Artūrs Paulausks (lietuviešu: Artūras Paulauskas; dzimis 1953. gada 23. augustā Viļņā) ir Lietuvas politiķis. no 2000. līdz 2006. gadam viņš bija Seima, Lietuvas parlamenta, spīkeris, bet no 2004. gada 6. aprīļa līdz 12. jūlijam bija Lietuvas prezidenta pienākumu izpildītājs pēc Rolanda Paksa atstādināšanas. Ieņēmis arī Lietuvas vides ministra amatu. Artūrs Paulausks 1976. gadā pabeidzis Viļņas Universitāti ar grādu tiesību zinātnē. Pēc tam strādājis par izmeklētāju un prokuroru. No 1987. līdz 1990. gadam viņš bija Lietuvas PSR ģenerālprokurora vietnieks un no 1990. līdz 1995. gadam ģenerālprokurors. No 1995. līdz 1997. gadam viņš atkal bija ģenerālprokurora vietnieks, bet no 1997. līdz 2000. gadam nodarbojās ar juridisko privātpraksi. Artūrs Paulausks politikā iesaistījās kandidējot Lietuvas prezidenta amatam 1997.—1998. gada vēlēšanās. Viņu atbalstīja tābrīža prezidents Aļģirds Brazausks, bet vēlēšanās ar nelielu pārsvaru uzvarēja Valds Adamkus, Paulauskam iegūstot 49,6% balsu, bet Adamkum 50,4%. Paulausks pēc tam izveidoja partiju «Jaunā savienība» un 1998. gada 25. aprīlī kļuva par tās priekšsēdētāju. Šī partija 2000. gada Seima vēlēšanās ieguva 19,6% balsu. Pēc vēlēšanām viņš 2000. gada 19. oktobrī kļuva par Seima spīkeru. Pēc prezidenta Rolanda Paksa atstādināšanas 2004. gada 6. aprīlī Paulausks kļuva par prezidenta pienākumu izpildītāju līdz nākamā prezidenta Valda Adamkus ievēlēšanai 2004. gada 12. jūlijā. 2006. gada 11. aprīlī Paulausku atcēla no Seima spīkera amata ar 94 balsīm par (un tikai 11 pret). Viņa partija «Jaunā savienība» vēlēšanās nepiedalījās. Paulausku amatā nomainīja Viktors Muntians. 2008. gada 30. janvārī premjerministrs Ģedimins Ķirķils nominēja Paulausku Vides ministra amatam. Kā ministrs Paulausks 2008. gada maijā ANO Ilgtspējīgas attīstības komisijai paziņoja par Lietuvas atbalstu atjaunojamā enerģijas resursu izmatošanai. 2015. gadā plašsaziņas līdzekļos parādījās informācija, ka Paulausks ir iekļauts Krievijas melnajā sarakstā ar pazīstamiem cilvēkiem no Eiropas Savienības, kam liegta iebraukšana valstī. «Artūras Paulauskas». Seimas of Lithuania. Skatīts: 2009-11-07. «Statement by H.E. Mr. ARTŪRAS PAULAUSKAS». United Nations. Skatīts: 2009-11-07. Laurence Norman (May 30, 2015), Russia Produces Blacklist of EU People Banned From Entering Country Wall Street Journal. European Union anger at Russian travel blacklist BBC News, May 31, 2015. Vikikrātuvē par šo tēmu ir pieejami multivides faili. Skatīt: Artūrs Paulausks. Biogrāfija Seima tīmekļa vietnē Kandidāta biogrāfija 2000. gada vēlēšanām