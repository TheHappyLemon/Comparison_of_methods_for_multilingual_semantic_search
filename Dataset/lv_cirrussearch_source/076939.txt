Šis raksts ir par upi. Par polārstaciju skatīt rakstu Huanhe (polārstacija). Huanhe (ķīniešu: 黄河, piņjiņs: Huáng Hé) ir liela upe Ķīnā. Tulkojumā no ķīniešu valodas tās nosaukums nozīmē ‘dzeltenā upe’, kas saistīts ar sanešiem (galvenokārt less), kuri upes ūdenim piešķir dzeltenīgu krāsu. Tieši tāpēc arī jūru, kurā tā ietek, sauc par Dzelteno jūru. Huanhe sākas Tibetas kalnienes austrumdaļā vairāk nekā 4000 m lielā augstumā. Pēc dažādiem datiem upes garums ir 4670 - 5464 km, bet baseina platība 745 000 - 771 000 km2. Vidējā caurtece ir aptuveni 2500 kubikmetri sekundē. Upei ir musonu režīms, tāpēc vasarā tās ūdens līmenis ceļas par 5 m līdzenumos un 20 m kalnos. Huanhe tik bieži pārplūst un klejo tāpēc, ka nonākot Lielajā Ķīnas līdzenumā, upes līmenis ir vismaz par 3 m augstāks nekā apkārtējā teritorija. Pietiek ūdenslīmenim celties pavisam nedaudz, kad upe jau pārplūst. Plūdi mēdz būt pēc stiprām musonu lietusgāzēm vasarā. Augustā un septembrī tos izraisa taifūni, pavasarī un vasaras sākumā - sniega kušana upes augšteces rajonā. Ķīnieši visādi cīnās ar šo visvareno upi — viņi ceļ hidroelektrostacijas, uzlabo kuģošanas iespējas, bagarējot upi (padziļina gultni, izsmeļot sanešus). Pagaidām upe ir kuģojama tikai 161 km garā posmā. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 264. lpp. Vikikrātuvē par šo tēmu ir pieejami multivides faili. Skatīt: Huanhe. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)