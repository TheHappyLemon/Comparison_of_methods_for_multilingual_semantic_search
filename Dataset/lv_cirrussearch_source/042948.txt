Ankasavana programma bija Malaizijas iniciatīva, nosūtot savas valsts iedzīvotāju kosmosā. Tā realizēta 2007. gadā, izmantojot Krievijas kosmosa kuģa Sojuz iespējas. Projektu organizēja Malaizijas nacionālā kosmiskā aģentūra (ANGKASA) un Zinātnes, tehnoloģiju un inovāciju ministrija. No "ANGKASA" vārda atvasināts nosaukums "Ankasavans" (Angkasawan), kuru malajieši izmanto sava kosmonauta apzīmēšanai. Sakarā ar 18 krievu iznīcinātājlidmašīnu Su-30 partijas iepirkšanu Malaizijas karaliskajiem gaisa spēkiem, puses arī vienojās, ka Krievija nogādās kosmosā Malaizijas pilsoni. Sākotnēji 2006. gada sākumā Malaizija izvēlējās četrus cilvēkus, kuri Krievijā izgāja sākotnējos treniņus un medicīnas komisijas. No šiem četriem izvēlējās divus, kuri Kosmonautu sagatavošanas centrā tad arī izgāja 18 mēnešu sagatavošanās kursus kosmiskajam lidojumam. Šie divi bija: Faizs bin Halīds (Faiz bin Khaleed), Šeihs Muszafars Šukors (Sheikh Muszaphar Shukor). Treniņu posma beigās Šukors tika izvēlēts par labāko kandidātu kosmiskajam lidojumam, bet Halīds kļuva par viņa dublieri. Pamatraksts: SKS 13. Krievijas viesekspedīcija Malaizijas kosmonauta lidojums notika Starptautiskās kosmiskās stacijas 13. viesekspedīcijas ietvaros. Ekspedīcija startēja 2007. gada 10. oktobrī ar kosmosa kuģi Sojuz TMA-11, un tās apkalpe bija Šeihs Muszafars Šukors. Kopā ar viņu kosmosa kuģī uz staciju tika nogādāti arī SKS 16. ekspedīcijas apkalpes locekļi Jurijs Maļenčenko un Pegija Vitsone. Ekspedīcija beidzās 2007. gada 21. oktobrī, kad kosmosa kuģa Sojuz TMA-10 nolaižamais aparāts ar Šukoru un SKS 15. ekspedīcijas apkalpes locekļiem Oļegu Kotovu un Fjodoru Jurčihinu atgriezās uz zemes. Misija ilga 10 dienas, 21 stundas un 14 minūtes. Šeihs Muszafars Šukors kosmosā veica vairākus Malaizijas un ESA eksperimentus.