1996. gada Eiropas čempionāts futbolā notika Anglijā no 8. līdz 30. jūnijam. Tas bija pēc skaita 10. Eiropas čempionāts futbolā, ko rīkoja UEFA. Par Eiropas čempioniem jau 3. reizi kļuva Vācijas izlase, kas finālā ar 2-1 pagarinājumā pārspēja Čehiju. Tā kā turnīrs notika futbola dzimtenē Anglijā, čempionāta devīze bija "Futbols atgriežas mājās". Šīs 16 komandas piedalījās 1996. gada Eiropas čempionātā. Turnīram automātiski kvalificējās laukuma saimnieki Anglijas izlase. Šajā finālturnīrā pirmoreiz piedalījās 16 komandas, kas izskaidrojams ar vairāku jaunu valstu izveidošanos Eiropā 1990. gadu sākumā. 16 komandas tika sadalītas 4 grupās pa četrām komandām. Katras grupas 2 spēcīgākās izlases iekļuva ceturtdaļfinālā. A grupā pārliecinoši ar tuvākajiem sekotājiem galā tika laukuma saimnieki Anglijas izlase, kas apsteidza Nīderlandi un Skotiju. Nīderlande ieņēma 2. vietu tikai pateicoties vairāk gūtajiem vārtiem. B grupā uzvarēja Francijas izlase, savukārt Spānija, apsteidzot bulgārus un rumāņus, ieņēma 2. vietu. C grupā pretiniekiem cerības neatstāja vācieši, savukārt 2. vietā esošie čehi Itāliju turnīra tabulā apsteidza pateicoties uzvarai savstarpējā spēlē. D grupā labākās izrādījās Portugāles un Horvātijas izlases, savukārt no grupas neizkļuva iepriekšējie Eiropas čempioni dāņi. 2 no 4 ceturtdaļfināliem uzvarētāju izšķīra pēcspēles 11 m sitienu sērijā: tā Anglija pārspēja Spāniju, bet Francija - Nīderlandi. Savukārt Vācija un Čehija ar minimālu 1 vārtu pārsvaru uzvarēja attiecīgi horvātus un portugāļus. Arī abos pusfinālos spēļu likteni izšķīra 11 m sitieni: aizraujošās pēcspēles sitienu sērijās Čehija uzvarēja Franciju, bet par "Futbola klasiku" sauktajā duelī Vācija pieveica Angliju. Finālspēlē starp Vācijas un Čehijas izlasēm, pārāki ar 2-1 izrādījās vācieši, kuru labā abus vārtus guva Olivers Bīrhofs. Vācijas izlase kļuva par pirmo komandu, kas kļuvusi par trīskārtēju Eiropas čempioni. Vērtīgākais spēlētājs: Jirgens Klinsmans Labākie vārtu guvēji Alans Šīrers 5 Hristo Stoičkovs 3 Braiens Laudrups 3 Davors Šukers 3 Jirgens Klinsmans - 3 1996. gada Eiropas čempionāta futbolā dalībvalstu sastāvi Oficiālā UEFA mājaslapa (angliski)