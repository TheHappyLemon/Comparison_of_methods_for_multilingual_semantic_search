Rūsganā melncere (latīņu: Schoenus ferrugineus) ir grīšļu dzimtas suga, kas savvaļā ir sastopama Eiropā, tostarp retāk Latvijā — pārsvarā valsts rietumdaļā, kur vietām sastopama diezgan bieži. Dažāda lieluma grupas ir sastopamas avoksnainās, kaļķainās pļavās, zāļu purvos ar skraju veģetācijas segumu, purvainās mežu laucēs. Suga ir ierakstīta Baltijas jūras reģiona Sarkanajā grāmatā un Latvijas Sarkanajā grāmatā 3. kategorijā. Rūsganā melncere ir daudzgadīgs, 10—30 cm garš lakstaugs. Tas veido blīvu, ciņveidīgu ceru. Auga stublājs ir kails, stāvs un stīvs, makstis pie pamata tumšbrūnas. Lapas ir īsas. Ziedi ir izvietoti vārpiņā, tie ir divdzimumu, stublāja galotnē veido melni brūnu, iegareni galviņveidīgu ziedkopu, kura ir 0,4—0,8 cm gara un to veido 2 vai 3 vārpiņas. Ziedkopai ir 2 cietas seglapas: apakšējā mazliet garāka, bet augšējā daudz īsāka nekā ziedkopa. Auglis ir pelēks riekstiņš. Zied jūnijā un jūlijā. «rūsganā melncere - Schoenus ferrugineus L. - Augi - Latvijas daba». www.latvijasdaba.lv. Skatīts: 2022-08-31. Vikikrātuvē par šo tēmu ir pieejami multivides faili. Skatīt: Rūsganā melncere. Encyclopædia of Life raksts (angliski)