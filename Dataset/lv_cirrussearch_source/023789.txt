Holubivka (ukraiņu: Голубівка) ir apgabala pakļautības pilsēta Ukrainas austrumos Luhanskas apgabalā. Izvietojusies apgabala rietumdaļā, ietilpst Alčevskas—Kadijivkas aglomerācijā (kopā 513 000 iedzīvotāju (2001)). Holubivkas pilsētas padomei pakļauti Doneckas, Novotoškivskes un Červonohvardijskes pilsētciemati (kopā 35 km², 36 388 iedzīvotāju (2012)). Apdzīvoto vietu kā Holubivkas ciemu 1764. gadā dibināja Krievijas armijas pulkvedis serbs Pjotrs Golubs. 1830. gados ciema apkaimē tika atklātas akmeņogļu iegulas un sākta to izstrāde. 1890. gados ar franču un beļģu investoru palīdzību līdzās Holubivkas ciemam sākās rūpnieciska akmeņogļu ieguve, kur pie šahtām izveidojās Rudnikholubivskas ciemats (Рудник Голубівський). 1944. gadā ciemats tika iekļauts Kadijivkas pilsētā kā Holubivskas rajons, bet 1962. gadā izdalīts kā atsevišķa pilsēta un nodēvēts padomju revolucionāra Sergeja Kirova vārdā par Kirovsku (ukraiņu: Кіровськ). 2016. gadā pārdēvēta tagadējā vārdā, atgriežot pirmo vēsturisko nosaukumu. Mūsdienās depresīva akmeņogļu ieguves un metālapstrādes pilsēta. «Кировск, Луганская область, Украина». Arhivēts no oriģināla, laiks: 2014. gada 2. jūlijā. Skatīts: 2014. gada 3. maijā. Vikikrātuvē par šo tēmu ir pieejami multivides faili. Skatīt: Holubivka.