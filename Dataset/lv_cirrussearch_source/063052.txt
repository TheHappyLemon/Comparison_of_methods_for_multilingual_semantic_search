Plordosteji (Plourdosteus) ir bruņuzivju plordosteīdu ģints. Ģinti pirmo reizi 1951. gadā aprakstīja zviedru paleontologs Tūrs Ervigs. Ģints tipveida suga ir Plourdosteus canadensis, kas iepriekš tika aprakstīta kā Coccosteus canadensis Woodward, 1892. Ģintī ir jūras un saldūdens formas. Ģints izplatīta Galvenajā devona laukā (Baltija, Ļeņingradas apgabals), Timānā un Kanādā augšdevona frānas stāva nogulumos. Ģinti pārstāv samērā liela izmēra zivis, garumā līdz 1,25 m un pat garākas. Bruņas klāj zvaigžņveida pauguriņi, reizēm ar koncentrisku izvietojumu ap pārkaulošanās centru. Interlaterale ornamentējums dažādām sugām ir atšķirīga. Galvas vairogs ir sešstūra formas veidā. Nuchale aizmugurējie sānu stūri ir daudzmaz plakani, veciem īpatņiem izstiepti uz sāniem. Kaula aizmugurējā mala 2-4 reizes platāka par priekšējo. Paranuchale labo no kreisās nodala pineale, kas saskaras ar centrale, vai pat ieķīlējas tajā. Vidējais muguras kauls (MD) ir ar saīsinātu vai pagarinātu aizmugurējo dzelksni. Pakaļējā vēdera-sānu kaula (PVL) aizmugurējais ārējais stūris ir noapaļots. Iegurņa joslu veido garš, tievs, S-veida kauls ar paplašinātu apakšējo galu. Plordosteju ģints pārstāvji pēc izmēriem ir divreiz lielāki par kokkostejiem (Coccosteus), bet mazāki par livostejiem (Livosteus) un timanostejiem (Timanosteus). Dažādu sugu kaulu ornamentējums ir atšķirīgs gan plordostejiem, gan kokkostejiem. Atšķirībā no kokkostejiem, kuriem galvas vairogā centrale ir salīdzinoši liels un robežojas ar marginale, plordostejiem centrale no marginale šķir paranuchale kauli. Un vēl bruņu vēdera daļā pakaļējā vēdera-sānu kaula (PVL) aizmugurējie ārējie stūri ir noapaļoti (kokkostejiem tie ir izstiepti, veidojot izaugumus, un nav klāti ar pauguriņiem). Ervigs norāda arī uz atšķirību žokļu kaulu formās un dažām atšķirīgām plecu joslas formu detaļām starp kokkostejiem un plordostejiem. Plordosteju ģintī ir zināmas 5 sugas. Iepriekš ģintij bija pieskaitīta arī suga Plourdosteus timanicus, kas pašreiz ir izdalīta jaunā ģintī kā Janiosteus timanicus. Plourdosteus Ørvig, 1951 Plourdosteus canadensis (Woodward, 1892) Plourdosteus livonicus (Eastman, 1896) Plourdosteus mironovi (Obruchev, 1933) Plourdosteus panderi Obrucheva, 1962 Plourdosteus trautscholdi (Eastman, 1897) Обручева О.П. "Панцирные рыбы девона СССР (Коккостеиды, и динихтииды)", Издательство Московского университета, Москва, 1962 г., 191 стр. 100. lpp