Keita Kepšova (Kate Capshaw; īstajā vārdā Ketlīna Sjū Neila; dzimusi 1953. gada 3. novembrī, Fortvērtā, Teksasā, ASV) ir amerikāņu aktrise. Kļuvusi slavena ar lomu piedzīvojumu filmā "Indiana Džonss un likteņa templis" (1984) un laulību ar kinorežisoru Stīvenu Spīlbergu. Aktrise dzimusi 1953. gada 3. novembrī Fortvērtas pilsētā, Teksasā. Piecu gadu vecumā kopā ar vecākiem pārcēlās uz Sentluisu. Mācījusies Misūri Universitātē, pēc tam divus gadus pasniedza stundas bērnu-invalīdu skolā. Tur viņa iepazinās ar skolas direktoru Robertu Kepšovu, ar kuru 1976. gadā apprecējās. Šajā pašā gadā Keitai piedzima meita Džesika, bet pēc četriem gadiem viņi šķīra laulību. Vēlāk Keita, sapņojot par aktrises karjeru, pārvācās uz Ņujorku, kur filmējās televīzijas reklāmās un apmeklēja aktiermeistarības un vokāla kursus. 1982. gadā Keita debitēja kino, filmējoties romantiskā komēdijā A Little Sex, un televīzijas drāmā Missing Children: A Mother's Story. 1984. gadā Keita piedalījās aktrišu atlasē galvenajai sieviešu lomai filmā "Indiana Džonss un likteņa templis", kur pārspēja 120 pretendentes un ieguva Villijas Skotas, Šanhajas nakts kluba dziedātājas un Harisona Forda varoņa pavadones, lomu. Filmas kinorežisors Stīvens Spīlbergs vēlāk kļuva par aktrises otro vīru. Viņi apprecējās 1991. gada 12. oktobrī. Pāris audzina trīs savus bērnus un divus adoptētus. 1993. gadā Keita pieņēma jūdaismu. 1980. gadu vidū Keita kā aktrise bija diezgan pieprasīta. Viņas kino partneri bija Deniss Kveids trillerī Dreamscape (1984), Edijs Mērfijs un Dadlijs Mūrs komēdijā Best Defence (1984), Ričards Gīrs drāmā Power (1986). Vēlāk viņa sāka filmēties lielākoties otrā plāna lomās. Keitas pēdējā filma, kurā viņa ir filmējusies, ir televīzijas drāma Due East (2002). Kate Capshaw Biography (1953-) From 'Schindler's List,' a Jewish Mission - New York Times Film: Steven Spielberg Faces the Holocaust IMDb profils (angliski) AllMovie profils (angliski)