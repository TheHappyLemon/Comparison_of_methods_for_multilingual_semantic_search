Kapueira (portugāļu: capoeira) ir brazīliešu nacionālā cīņas māksla, kas sevī ietver akrobātikas, dejas un spēles elementus. Vēsturiski radusies ap 18. gadsimtu starp vergiem, kas tagadējās Brazīlijas teritorijā tika ievesti no Āfrikas. Ņemot vērā, ka šī cīņu māksla bija populāra ielu bandu un nemiernieku vidū, pirmajā Brazīlijas konstitūcijā 1892. gadā kapueiras praktizēšana tika aizliegta. Aizliegums tika atcelts tikai pēc valsts apvērsuma 1930. gadā. 2014. gadā kapueira ieguva UNESCO kultūras mantojuma statusu. Kapueirai raksturīga sitienu izdarīšana no zemiem stāvokļiem — pieliecoties un pietupjoties, kā arī primāri sitieni ar kājām. Tāpat to raksturo akrobātiskas un dejai līdzīgas kustības. Neatņemama nodarbību sastāvdaļa ir brazīliešu tautas mūzikas ritmu un dziedājumu izpilde. Gan treniņi, gan arī sacensības lielākoties notiek bez tieša kontakta. «BBC News - Brazil's capoeira gains UN cultural heritage status». BBC News. (angliski)