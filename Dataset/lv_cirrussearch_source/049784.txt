Māris Riekstiņš (dzimis 1963. gada 8. aprīlī Rīgā) ir ilggadējs Latvijas Republikas ārlietu dienesta diplomāts. Latvijas vēstnieks ASV un Meksikā (2004—2007), Latvijas Republikas ārlietu ministrs (2007—2010), Latvijas Republikas pastāvīgais pārstāvis NATO (2011—2015; 2023—), Latvijas vēstnieks Krievijas Federācijā (2017—2023). Dzimis 1963. gadā Rīgā. Studējis LVFKI Pedagoģiskajā fakultātē (1981—1985), tad Latvijas Universitātes Juridiskajā fakultātē (1987—1993). Līdztekus bija Latvijas Jaunatnes organizāciju komitejas priekšsēdētāja vietnieks, referents, atbildīgais sekretārs (1987—1992). 1992. gadā uzsāka darbu Ārlietu ministrijā, sākumā kā Ārlietu ministrijas sakaru referents ar Vāciju, Austriju un Šveici, vēlāk ieņēma valsts sekretāra vietnieka amatu. No 1993. gada augusta līdz 2004. gada novembrim Māris Riekstiņš bija Ārlietu ministrijas valsts sekretārs. Šajā laika periodā M. Riekstiņš ir bijis arī Latvijas Republikas delegācijas iestāšanās sarunām ar NATO vadītājs, Latvijas dalības PTO Konsultatīvās padomes priekšsēdētājs, vadījis Latvijas delegāciju PTO sarunās Sietlā (1999), Dohā (2000) un Kankunā (2003), bija arī ASV un Baltijas partnerattiecību hartas Latvijas delegācijas vadītājs, kā arī Latvijas delegācijas vadītājs sarunām par jūras robežu ar Igauniju (līgums noslēgts 1997. gadā un ratificēts) un Lietuvu (līgums noslēgts 1999. gadā, līdz šim brīdim nav ratificēts). 2004. gada novembrī Māris Riekstiņš tika apstiprināts Latvijas ārkārtējā un pilnvarotā vēstnieka ASV amatā. Papildus M. Riekstiņš pildīja arī nerezidējošā vēstnieka funkcijas Meksikā. 2006. gadā viņš iestājās Tautas partijā, bija tās Valdes loceklis. 2007. gada janvārī Riekstiņš atstāja vēstnieka darbu un sāka vadīt tālaika Ministru prezidenta Aigara Kalvīša (Tautas partija) biroju, ko turpināja, līdz 8. novembrī kļuva par ārlietu ministru Kalvīša valdībā pēc tam, kad no amata bija atkāpies Artis Pabriks. Pēc Kalvīša valdības demisijas Riekstiņš saglabāja amatu arī Ivara Godmaņa (LPP/LC) vadītajā valdībā un vēlāk arī Valda Dombrovska (Jaunais laiks) valdībā. 2007. gadā Tautas partija izvirzīja M. Riekstiņa kandidatūru Valsts prezidenta amatam, savukārt 2009. gadā Eiropas Savienības komisāra amatam. Ārlietu ministra pienākumus Māris Riekstiņš pildīja līdz 2010. gada aprīlim, kad Tautas partija izstājās no koalīcijas. Māris Riekstiņš bija 10. Saeimas deputāta kandidāts politiskās apvienības Par Labu Latviju! vēlēšanu sarakstā. No 2011. gada februāra līdz 2015. gadam Māris Riekstiņš pildīja Latvijas pastāvīgā pārstāvja NATO pienākumus, vēlāk bija ārlietu ministrijas ģenerālinspektors. 2017. gada 17. augustā viņš kļuva par Latvijas vēstnieku Krievijas Federācijā. 2022. gada 25. februārī pēc Krievijas iebrukuma Ukrainā Riekstiņu Latvijas valdība atsauca, līdz minimumam ierobežojot vēstniecības darbību. 2023. gada 27. jūlijā, Riekstiņš atkāroti kļuva par Latvijas patstāvīgo pārstāvi NATO. Triju Zvaigžņu ordeņa komandieris, 2003 Atzinības krusta lielvirsnieks, 2007 Maltas Ordeņa Lielais krusts, 2008 Ukrainas Kņaza Jaroslava Gudrā ordenis, 2008 Maltas Nacionālais ordenis "Par nopelniem", 2004 Grande Ufficiale ordenis par nopelniem Itālijas Republikas labā, 2004 Portugāles Prinča D. Enrikes Lielais Valsts ordenis, 2003 Igaunijas 3. pakāpes Māras Zemes krusts, 2003 Lietuvas Dižkunigaiša Ģedimina 4. pakāpes ordenis, 2001 Francijas Nacionālā ordeņa "Par nopelniem" lielvirsnieks, 2001 Norvēģijas Karalistes ordeņa "Par nopelniem" lielvirsnieks, 2000 Norvēģijas Karalistes ordeņa "Par nopelniem" komandieris, 1998 Jaunais Latvijas vēstnieks Krievijā būs Māris Riekstiņš./ Diena, 11.08.2017. // https://www.diena.lv/raksts/latvija/zinas/jaunais-latvijas-vestnieks-krievija-bus-maris-riekstins-14178227 Bez komentāriem šodien Latvijas Ārlietu ministriju pameta Krievijas vēstniecības pilnvarotais lietvedis Latvijā la.lv 2022. gada 25. februārī Mainīsies vairāki Latvijas vēstnieki, Riekstiņš atgriežas pārstāvniecībā NATO lsm.lv 2023. gada 21. jūlijs Ārlietu ministrija