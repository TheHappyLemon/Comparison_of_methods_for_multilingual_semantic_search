Let There Be More Light ir britu psihodēliskā roka grupas Pink Floyd ceturtais Amerikas Savienotajās Valstīs izdotais singls. Dziesma arī ir pirmā grupas otrajā studijas albumā A Saucerful of Secrets. Dziesmas autors ir Rodžers Voterss. Tā sākas ar spēcīgu basa rifu, kas daudzreiz atkārtojas līdz panta sākumam. Pantu, mierīgāko dziesmas daļu, iedziedājis Riks Raits, ko pavada Votersa čuksti, bet tam seko vētraina Deivida Gilmora iedziedāta atbilde. Dziesmā arī iekļauts Gilmora pirmais ģitāras solo, kas ierakstīts kādā no Pink Floyd albumiem. Singls tika izdots tikai ASV, dažos eksemplāros, savādākā versijā un neiekļuva pirktāko dziesmu topā. Grupa dziesmu izpildīja koncertos no 1968. līdz 1969. gadam, bieži kā papildus dziesmu. Dziesmu bija plānots pārizdot kā dziesmas Money no The Dark Side of the Moon pārpirmveidotā izdevuma singla B pusi, bet singla izdošana tika atcelta. Deivids Gilmors - elektriskā ģitāra, solovokāls piedziedājuma daļā Riks Raits - Farfisa un Hammond elektroērģeles, solovokāls panta daļā Rodžers Voterss - basģitāra, čuksti panta daļā Niks Meisons - bungas un perkusija Dziesmas tekstā ir atsauce uz The Beatles dziesmu Lucy in the Sky with Diamonds. Grupas The Chemical Brothers dziesmā Block Rockin' Beats un grupas 23 Skidoo dziesmā Coup ir pamanāma līdzība ar Votersa basa rifu šajā dziesmā, bet alternatīvā roka grupas Placebo dziesmas Taste in Men rifs ir gandrīz identisks.