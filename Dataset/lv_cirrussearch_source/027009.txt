Sudan Airways (arābu: الخطوط الجوية السودانية) ir Sudānas nacionālā lidsabiedrība. Pieder Sudānas valdībai. Galvenais birojs atrodas galvaspilsētā Hartūmā, un galvenā lidosta ir Hartūmas starptautiskā lidosta. 2014. gada novembrī Sudan Airways gaisa flotē bija 5 lidmašīnas: divas Airbus A300B4-600R un trīs Fokker 50. Tai ir 24 galamērķi Āfrikā un Vidējos Austrumos. 1945. gadā Sudānā tika izveidota Gaisa konsultācijas padome, kura izvērtēja iespējas sākt aviopakalpojumus. Tā rekomendēja dibināt aviācijas uzņēmumu ar ārvalstu lidsabiedrību atbalstu. 1946. gada februārī tika dibināta lidsabiedrība Sudan Airways. Tai tehnisko palīdzību sniedza britu Airwork Services, bet komerciālo atbalstu sniedza Sudan Railways. Sākotnējo gaisa floti veidoja četri de Havilland Dove. Pirmais izmēģinājuma komerclidojums notika 1947. gada aprīlī, bet pirmie regulārie lidojumi sākti jūlijā. Lidojumu maršruti savienoja Hartūmas lidostu ar dažādiem Sudānas punktiem, kā arī Eritreju. 1949. gadā Sudan Railways izstājās no lidsabiedrības pārvaldības. 1953. gadā piegādāta pirmā Douglas DC-3 lidmašīna un sākti lidojumi uz Ēģipti un Čadu. 1954. gadā sākti lidojumi uz Saūda Arābiju. 1959. gadā iegādata lidmašīna Viscount 831 un sākti lidojumi no Hartūmas uz Londonu caur Romu. 1962. gadā piegādātas trīs lidmašīnas Fokker F27 un divas Comet 4C. 1967. gadā lidsabiedrība sāka darboties uz komerciālā pamata. 1972. gadā Comet vietā no British Midland sāktas nomāt divas lidmašīnas Boeing 707. 2007. gadā Sudānas valdība nodeva privatizācijā Sudan Airways, paturot 30 % tās kapitāldaļu. Investori no Kuveitas iegādājās 49 % akciju, bet 2011. gadā tās tika pārdotas atpakaļ Sudānas valstij. 2010. gada martā Eiropas Savienība aizliedza Sudānas lidsabiedrībām veikt lidojumus uz ES dalībvalstīm, protestējot pret militāro konfliktu Sudānas dienvidos. Sudan Airways ir piedzīvojusi 21 incidentu, no kuriem septiņi beigušies traģiski. Sudan Airways vietne Arhivēts 2020. gada 28. septembrī, Wayback Machine vietnē.