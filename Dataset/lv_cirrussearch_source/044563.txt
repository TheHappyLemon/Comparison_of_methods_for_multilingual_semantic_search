Elans Laverns Bīns (Alan LaVern Bean; dzimis 1932. gada 15. martā, miris 2018. gada 26. maijā) bija ASV astronauts, Jūras kara flotes lidotājs. Veicis divus kosmiskos lidojumus. Elans Bīns piedzima 1932. gada 15. martā Vīlerā, Teksasā. Vēlāk ģimene pārcēlās uz Fortvērtu. Kādu laiku Elans dzīvoja Mindenā, Luiziānā, kur tēvs strādāja Augsnes aizsardzības dienestā. 1950. gadā Bīns pabeidza R. L. Pašala vidusskolu Fortvērtā. 1955. gadā Elans Bīns Teksasas Universitātē Ostinā ieguva bakalaura grādu aeronautikā. Studiju laikā viņš apguva Jūras kara flotes rezerves virsnieku treniņu korpusa kursus. 1955. gadā sāka dienestu Jūras kara flotē. Pēc lidotāja apmācības viņš 1956. gadā sāka dienēt uzbrukuma eskadriļā VA-44 Džeksonvillas kara bāzē Floridā. 1960. gadā Bīns iestājās Savienoto Valstu Jūras izmēģinātājpilotu skolā Pateksentriveras Jūras kara flotes gaisa stacijā. Pēc tam viņš veica dažādu lidaparātu izmēģināšanu. 1962. gadā Bīns tika pārcelts uz uzbrukuma eskadriļu VA-172 Sesilfīldas Jūras kara flotes gaisa stacijā. 1962. gadā Elans Bīns pieteica kandidatūru NASA 2. astronautu grupai, bet netika uzņemts. Nākamajā gadā viņš atkal pieteicās, un oktobrī tika uzņemts 3. astronautu grupā. Trenējās Gemini projektam. Viņš bija Gemini 7, Gemini 6A un Gemini 11 kapsulas komunikators lidojumu centrā. 1966. gada janvārī Bīns tika iecelts par Gemini 11 dublieru apkalpes komandējošo pilotu. Pēc tam, kad februārī gāja bojā Gemini 7 pamatapkalpes kandidāti Eliots Sī un Čārlzs Basets, Bīna apkalpe tika pārcelta uz Gemini 10 dublējošo apkalpi. 1966. gada septembrī Elans Bīns tika iecelts par Apollo Applications Office vadītāju, līdz ar to viņa dalība Apollo lidojumos netika plānota. Pēc tam, kad 1967. gada oktobrī gāja bojā Apollo 9 dublieru apkalpes Mēness moduļa pilots Kliftons Viljamss, Bīns tika apstiprināts viņa vietā. Pirmo lidojumu kosmosā Elans Bīns veica 1969. gada novembrī, esot Apollo 12 Mēness moduļa pilotam. Bīns un Čārlzs Konrāds nosēdās uz Mēness un divas reizes izgāja uz tā virsmas. Otro reizi kosmosā Bīns bija no 1973. gada 28. jūlija līdz 25. septembrim kā Skylab 3 komandieris. 1975. gada oktobrī Elans Bīns atvaļinājās no bruņotajiem spēkiem jūras kapteiņa pakāpē. Viņš turpināja darbu NASA kā Astronautu kandidātu operāciju un treniņu grupas vadītājs. 1981. gada jūnijā Bīns atstāja NASA. Pēc tam viņš pievērsās gleznošanai. Miris 2018. gadā. Vikikrātuvē par šo tēmu ir pieejami multivides faili. Skatīt: Elans Bīns. Encyclopædia Britannica raksts (angliski) Johnson Space Center biography (angliski) Bean, Alan LaVern Encyclopedia Astronautica, (angliski) Алан ЛаВерн Бин (krieviski)