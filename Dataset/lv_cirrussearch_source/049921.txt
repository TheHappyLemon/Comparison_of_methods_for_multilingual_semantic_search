Sakši Malika (angļu: Sakshi Malik, hindi: साक्षी मलिक; dzimusi 1992. gada 3. septembrī) ir indiešu brīvā stila cīkstone, 2016. gada vasaras olimpisko spēļu bronzas medaļas ieguvēja, Sadraudzības spēļu un Āzijas čempionātu medaļniece. Apbalvota ar Indijas augstāko sporta balvu — Rajiv Gandhi Khel Ratna un ceturto augstāko civilu balvu — Padma Shri. Sakši dzimusi 1992. gada 3. septembrī. Viņas tēvs Suhbirs bija Deli Transporta korporācijas autobusu šoferis, bet viņas māte Sudeša - vietējā bērnu veselības centra pārzine. Sakši ir vecāks brālis Sačins, kuram pieder mazs restorāns Rohtakā. Pirmos četrus savas dzīves gadus viņa pavadīja Mohras ciemā pie sava vectēva, kurš bija pazīstams cīkstonis. Neskatoties uz to, ka sports un vēl jo vairāk cīņas sports Harjānā netika uzskatīts par sieviešu nodarbi, 12 gadu vecumā Sakši sāka nodarboties ar cīņu Chhotu Ram stadionā Rohtakā trenera Išvara Singha Dahija vadībā. Vēlāk viņa ieguva maģistra grādu fiziskajā audzināšanā Maharši Dajananda universitātē Rohtakā. 2010. gadā Sakši izcīnīja bronzas medaļu pasaules junioru čempionātā. Viņa piedalījās arī 2012. un 2014. gada pasaules čempionātos, bet neiekļuva pat pusfinālā, zaudējot attiecīgi ukrainietei Allai Čerkasovai un somietei Petrai Olli. 2014. gadā viņa piedalījās Sadraudzības spēlēs Glāzgovā, kur ieņēma otro vietu, finālā zaudējot nigērietei Aminatai Adeniji. Nākamajā gadā viņa izcīnīja bronzas medaļu Āzijas čempionātā Dohā un zelta medaļu nacionālajā čempionātā. Uz olimpisko spēļu kvalifikācijas sacensībām Stambulā 2016. gada maijā Sakši devās Gitas Fogatas vietā, kura pirms tam pārstāvēja Indiju svara kategorijā līdz 58 kg. Finālā, iekļūšana tajā nodrošināja ceļazīmi uz olimpiādi, viņa zaudēja krievietei Valerijai Koblovai. Riodežaneiro olimpisko spēļu ceturtdaļfinālā viņa vēlreiz zaudēja Koblovai, taču ieguva iespēju piedalīties gandarījuma cīņā par trešo vietu, kurā spēja pieveikt kirgīzieti Aisulū Tinibekovu. Sakši Malikas bronzas medaļa bija pirmā Indijas medaļa 2016. gada olimpiādē. Sakši Malika 2016. gada oktobrī saderinājās ar Sadraudzības spēļu sudraba medaļnieku, cīkstoni Satjavartu Kadianu no Rohtakas un apprecējās ar viņu 2017. gada aprīļa sākumā. Tā paša gada maijā viņa izcīnīja sudraba medaļu Āzijas čempionātā, pēdējā cīņā zaudējot olimpiskajai čempionei Risako Kavai. Taču Pasaules čempionātā viņa zaudēja jau pirmajā cīņā vācietei Luizei Nimišai. Malika ieņēma trešo vietu 2018. gada Sadraudzības spēlēs, kā arī 2018. un 2019. gada Āzijas čempionātos. «Sakshi Malik Biography» (angļu). mapsofindia.com. Skatīts: 2019-08-02. «More joy for India: Wrestlers Vinesh Phogat, Sakshi Malik secure Rio quotas» (angļu). DNA India. Skatīts: 2019-08-05. «Rio Olympics 2016: For Sakshi Malik, Vinesh Phogat, it’s never too late» (angļu). The Indian Express. 2016. gada 8. maijs. Skatīts: 2019-08-05. «Sorry boys! Rio medallist Sakshi Malik's heart is already stolen by another wrestler» (angļu). DNA India. Skatīts: 2019-08-05. «Rio 2016: Sakshi Malik, the female wrestler who got India's first medal» (angļu). BBC. 2016. gada 18. augusts. Skatīts: 2019-08-05. «Sakshi Malik, Indian medallist: Let your daughters play» (angļu). Al Jazeera. 2016. gada 15. septembris. Skatīts: 2019-08-05. «Sakshi Malik, Olympic medallist, weds wrestler Satyawart Kadian» (angļu). hindustantimes. 2017. gada 5. maijs. Skatīts: 2019-08-05. «Sakshi Malik settles for silver at Asian Wrestling Champions» (angļu). The Times of India. 2017. gada 12. maijs. Skatīts: 2019-08-05. Vikikrātuvē par šo tēmu ir pieejami multivides faili. Skatīt: Sakši Malika. Olympedia profils (angliski) FILA profils (angliski)