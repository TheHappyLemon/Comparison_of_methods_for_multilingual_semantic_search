Luīze Dresere (angļu: Louise Dresser), īstajā vārdā Luīze Džozefīne Kerlina (angļu: Louise Josephine Kerlin; dzimusi 1878. gada 5. oktobrī, mirusi 1965. gada 24. aprīlī), bija amerikāņu aktrise. Luīze Džozefīne Kerlina dzimusi Evansvillā, Indiānā, Viljama un Īdas Kerlinu ģimenē. Desmit gadu vecumā viņa kopā ar ģimeni pārcēlās uz Kolumbusu, Ohaio. Viņas tēvs bija vilciena pavadonis, kurš gāja bojā dzelzceļa satiksmes negadījumā, kad Luīze bija 15 gadus veca. Sešpadsmit gadu vecumā viņa aizgāja no mājām, jo vēlējās uzsākt karjeru izklaides biznesā. Pirms kinokarjeras viņa piedalījās vodeviļas izrādēs kā dziedātāja. Kinodebija filmā The Glory of Clementina (1922), un pirmā galvenā loma filmā The City that Never Sleeps (1924). Viņa aizguva skatuves uzvārdu no laba drauga Pola Dresera, kurš bija slavens 20. gadsimta dziesmu tekstu autors. Luīze Dresere tika izvirzīta 1. Kinoakadēmijas balvai nominācijā "Labākā aktrise galvenajā lomā" par aktierspēli filmā A Ship Comes In. Viņa ir atveidojusi Elizabeti Romanovu Paramount Pictures studijas filmā The Scarlet Empress (1934). Dreseres pēdējā loma bija filmā Maid of Salem (1937). Televīzijā viņa piedalījās Ralfa Edvarda raidījuma This is Your Life sērijā par Basteru Kītonu. Viņa pazina Kītonu kopš viņš bija mazs zēns. Divreiz precējusies, pirmo reizi ar dziedātāju un dziesmu autoru Džeku Norvortu, ar kuru izšķīrās. Otrais Luīzes vīrs bija Džeks Gardners, ar kuru viņi nodzīvoja kopā līdz viņa nāvei 1951. gadā. Dresere nomira 1965. gadā Vūdlandhilsā, Kalifornijā, pēc zarnu trakta operācijas. Apbedīta Foreslaunas kapsētā, Glendeilā. Dreserei nebija neviens bērns. IMDb profils (angliski) Internet Broadway Database profils (angliski) AllMovie profils (angliski) Luīze Dresere vietnē Virtual History (angliski)