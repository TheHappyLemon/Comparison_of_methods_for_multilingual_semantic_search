Anhelesa (filipīniešu: Lungsod ng Angeles, angļu: City of Angeles, pampangu: Lakanbalen ning Angeles) ir neatkarīga augsti urbanizēta pilsēta Filipīnās, Centrālās Lusonas reģionā. Anklāvs Pampangas provinces teritorijā, kurai politiski un administratīvi nepieder, bet dažkārt tiek pieskaitīta statistiskos nolūkos. Atrodas Lusonas salas vidusdaļā, kur kopā ar kaimiņos esošajām Sanfernando un Mabalakatas pilsētām veido aglomerāciju ar vairāk kā miljonu iedzīvotāju. Lielākā daļa iedzīvotāju ir pampangi. Dibināta 1796. gadā, kad Sanfernando pilsētas galva Anhels Pantaleons de Miranda kopā ar ģimeni un vairākiem sekotājiem Sanfernando ziemeļos dibināja jaunu apmetni Kuliatu (Culiát). Apgūtajā apvidū tika ierīkotas rīsu un cukurniedru lauki. Kopš 1812. gada apmetnes iedzīvotāji centās panāt Kuliatas administratīvo patstāvību, bet tikai 1829. gadā tika izveidota atsevišķa municipalitāte, kas tika nosaukta par El Pueblo de los Ángeles par godu aizgādņiem svētajiem eņģeļiem un godinot pilsētas pamatlicēju. 1899. gada 7. maijā uz Anhelesu no Malolosas tika pārcelta gadu iepriekš proklamētās pirmās Filipīnu Republikas galvaspilsēta un šeit tika svinēta republikas pirmā gadadiena. Tā paša gada jūlijā pēc amerikāņu okupācijas galvaspilsētu pārcēla uz Tarlaku. 1903. gadā līdzās pilsētai amerikāņu okupācijas spēki ierīkoja Fortstocenburgas (Fort Stotsenburg) armijas bāzi, ko 1908. gadā pārdēvēja par Klārka gaisa spēku bāzi (Clark Air Base). Otrā pasaules kara laikā Japānas karaspēks uzbruka Klārka bāzei, kā rezultātā ievērojami cieta arī pilsēta. 1942. gadā cauri pilsētai gāja Bataanas Nāves maršs. Amerikāņi bāzi atbrīvoja 1945. gadā, bet pameta to pēc 1991. gada Pinatubo vulkāna izvirduma. Izvirdumā ievērojami cieta arī Anhelesa — 60 000 tās iedzīvotāju tika evakuēti. 1964. gadā Anhelesai tika piešķirts pilsētas statuss, bet 1986. gadā — augsti urbanizētas pilsētas statuss, izdalot no Pampangas provinces. Pilsētas attīstībai nozīmīgs faktors ir 1993. gadā bijušās armijas bāzes vietā izveidotā Klārka Speciālā ekonomiskā zona. «2020 Census of Population and Housing (2020 CPH) Population Counts Declared Official by the President». Q107442757. Q17067223. 7 jūlijs 2021. Vikikrātuvē par šo tēmu ir pieejami multivides faili. Skatīt: Anhelesa. Encyclopædia Britannica raksts (angliski)