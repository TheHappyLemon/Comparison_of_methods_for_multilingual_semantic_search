Sers Toms Mūrs (angļu: Sir Tom Moore, pazīstams kā kapteinis Toms; dzimis 1920. gada 30. aprīlī, miris 2021. gada 2. februārī) bija britu Otrā pasaules kara veterāns un labdarības akcijas rīkotājs. Otrajā pasaules karā Mūrs bija britu armijas virsnieks, dienēja Indijā, piedalījās Birmas kampaņā. Apbalvots ar četrām medaļām. Vēlāk bija instruktors tanku bruņotajos spēkos. Pēc kara bija rīkotājdirektors betona ražošanas uzņēmumā. Nodarbojās ar motosportu, piedalījās sacensībās, izcīnot balvas. Kļuva plaši pazīstams ar savu labdarības gājienu COVID-19 pandēmijas laikā, kurā savāca 39 miljonus britu mārciņu, lai palīdzētu Lielbritānijas nacionālajam veselības dienestam. Pirms savas simtās dzimšanas dienas, 2020. gada 6. aprīlī, Mūrs uzsāka gājienu savas mājas 25 metru garajā dārzā, paziņojot, ka ar savu staigāšanas palīgierīci katru dienu 10 reizes noies attālumu dārza garumā, un tā turpinās 100 reizes, lai savāktu veselības dienestam 1000 mārciņas. Šī akcija izpelnījās plašu ievērību un ziedojumi daudzkārt pārsniedza cerēto. Kad Mūrs bija nostaigājis 100 reizes, viņš turpināja vēl. Līdz viņa 100. dzimšanas dienas rītam 30. aprīlī ziedojumi bija sasnieguši 30 miljonus. 2020. gada 17. jūlijā Lielbritānijas karaliene Elizabete II iecēla Mūru bruņinieku kārtā. Mūrs divas reizes reģistrēts Ginesa rekordu grāmatā. Viņš ar savu labdarības akciju savāca vislielāko ziedojumu summu, kāda jebkad tikusi savākta vienā akcijā. Otrs rekords viņam 99 gadu vecumā bija kā visvecākajam cilvēkam, kurš piedalījies dziesmas ierakstā, kas nonākusi pirmajā vietā Apvienotās Karalistes singlu topā. Dziedātājs Maikls Bols kopā ar kori par godu Toma Mūra labdarības gājienam ierakstīja jaunu versiju dziesmai You'll Never Walk Alone, kurā Mūrs piedalījās, ierunājot dziesmas vārdus. 2020. gada 17. septembrī iznāca Mūra autobiogrāfija Tomorrow Will Be a Good Day, ko viņam palīdzēja sarakstīt žurnāliste Vendija Holdena. Septembrī arī tika paziņots par biogrāfiskas spēlfilmas veidošanu par Mūru. 2021. gada 12. janvārī Mūrs tika ievietots Bedfordas slimnīcā ar pneimoniju. Vēlāk viņam tika konstatēta arī inficēšanās ar COVID-19. 2021. gada 2. februārī Mūrs nomira. «Captain Tom Moore, the war veteran who raised millions for NHS and inspired a nation». Independent. «Captain Tom Moore: The story behind the £14,000,000 NHS legend». metro.co.uk. «Captain Tom Moore's 100th Birthday Walk for the NHS». justgiving.com. «UK war veteran and fundraiser who served in India to be knighted». theindianhawk.com. «Captain Tom breaks two Guinness World Records». BBC. «You'll Never Walk Alone - Captain Tom Moore, Michael Ball & The NHS Voices of Care Choir». YouTube. «Tomorrow Will Be A Good Day by Captain Tom Moore - review: upbeat and engaging». standard.co.uk. «Charity fundraiser Captain Tom Moore signs film deal for biopic». The Guardian. Vikikrātuvē par šo tēmu ir pieejami multivides faili. Skatīt: Toms Mūrs. The Captain Tom Foundation Oficiālā mājaslapa IMDb profils (angliski) Captain Tom Moore YouTube