Tomislavs Nikoličs (serbu: Томислав Николић, Tomislav Nikolić, dzimis 1952. gada 15. februārī) ir serbu politiķis. No 2012. līdz 2017. gadam bijis Serbijas prezidents. Dzimis Kragujevacā strādnieka ģimenē. Dzimtajā pilsētā pabeidza tehnikumu. Pirmā darba vieta bija kapsētas uzraugs, pēc tam strādāja celtniecībā. No 1978. līdz 1990. gadam vadīja investīciju komercsabiedrību 22. decembar. 1990. — 1992. gadā bija pilsētas komunālā dienesta tehniskais direktors. Politikā Nikoličs iesaistījās 1991. gadā, kad aizsākās Dienvidslāvijas krīze, pievienojoties nacionālradikālajiem spēkiem. Sākotnēji viņš iestājās Tautas radikālajā partijā, bet drīz vien pievienojās Serbu radikālajai partijai, kļūstot par tās priekšsēdētāja vietnieku. 1992. gadā ievēlēts parlamentā, kur bija radikālo spēku frakcijas līderis. Nikoličs no 1998. līdz 1999. gadam bija premjerministra vietnieks. Neveiksmīgi piedalījās 2000., 2004. un 2008. gada prezidenta vēlēšanās. 2007. gadā ievēlēts par parlamenta spīkeru, tomēr amatu atstāja pēc proeiropeiskās koalīcijas izveidošanās. Savukārt 2008. gadā kopā ar domubiedriem tika padzīts no partijas par nacionālistisko retoriku, kā arī iebildumiem pret asociācijas līguma parakstīšanu ar Eiropas Savienību. Tajā pašā gadā Nikoličs izveidoja Serbijas progresīvo partiju. Serbijas prezidenta vēlēšanās Nikoličs 2012. gadā 1. kārtā palika otrais, tomēr 2. kārtā apdzina konkurentu — iepriekšējo prezidentu Borisu Tadiču, iegūstot 51 % vēlētāju balsu, un tādējādi uzvarot vēlēšanās. Amatā stājās 2012. gada 30. maijā. 2016. gada 4. martā prezidents Tomislavs Nikoličs atlaida parlamentu, nosakot jaunas vēlēšanas 24. aprīlī. Vēlēšanās valdošā koalīcija ieguva 48 % balsu. 2017. gada prezidenta vēlēšanās uzvarēja Aleksandars Vučičs, kurš amatā stājās 31. maijā. Glas Javnosti — "Ko je ovaj čovek? Tomislav Nikolić (serbiski) Setimes.com — Former SRS deputy leader Nikolic to form own party in Serbia (angliski) kasjauns.lv — Serbijas prezidenta amatā stājies Tomislavs Nikoličs Arhivēts 2016. gada 4. martā, Wayback Machine vietnē.