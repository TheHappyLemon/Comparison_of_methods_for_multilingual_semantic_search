Oto Vilhelms (Ville) Kūsinens (somu: Otto Wilhelm (Wille) Kuusinen, krievu: Отто Вильгельмович Куусинен; dzimis 1881. gada 4. oktobrī, miris 1964. gada 17. maijā) bija Somijas, vēlāk, bet pēc "sarkano" sakāves Somijas pilsoņu kara laikā, padomju politiķis. Dzimis skrodera ģimenē. Mācījās Jiveskiles ģimnāzijā. 1905. gadā beidza Helsinku Universitātes vēstures-filozofijas fakultāti. 1904. gadā iestājās Somijas sociāldemokrātiskajā partijā un 1906. gadā kļuva par tās līderi. No 1908. līdz 1909. gadam un no 1911. līdz 1913. gadam bija Somijas Seima deputāts. Izceļoties Somijas pilsoņu karam, Kūsinens kļuva par Somijas Sociālistiskās Strādnieku Republikas izglītības lietu pilnvaroto. Pēc sarkano sakāves aizbēga uz Krievijas PFSR un bija viens no Somijas Komunistiskās partijas dibinātājiem. Kūsinens iesaistījās Komunistiskās internacionāles darbā, no 1921. līdz 1939. gadam bija tās izpildkomitejas sekretārs. Sākoties Ziemas karam t.i. PSRS uzbrūkot Somijai, Oto Kūsinens kļuva par t.s. Somijas Demokrātiskās Republikas jeb "Terijoki valdības" vadītāju. Tā tika nodibināta, cenšoties leģitimizēt uzbrukumu Somijai. Karam beidzoties, Terijoki valdība tika izformēta, bet Kūsinens 1940. gada 9. jūlijā kļuva par jaundibinātās Karēļu-somu PSR Augstākās Padomes prezidija priekšsēdētāju un ieņēma šo amatu līdz 1956. gadam, tad līdz 1959. gadam bija Karēlijas APSR APP priekšsēdētājs. No 1941. gada līdz savai nāvei 1964. gadā bija arī PSKP CK loceklis. Vikikrātuvē par šo tēmu ir pieejami multivides faili. Skatīt: Oto Ville Kūsinens. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)