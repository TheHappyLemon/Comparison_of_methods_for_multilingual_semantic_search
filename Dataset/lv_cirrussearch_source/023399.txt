Fifth Harmony (saīsinātais nosaukums 5H) ir amerikāņu meiteņu grupa, kas tika izveidota šova "X Faktors" otrās sezonas laikā 2012. gadā. Grupa sastāv no Elijas Brukas Ernandesas (Ally Brooke Hernandez), Normani Kordejas Hamiltones (Normani Kordei Hamilton), Lorenas Huregijas (Lauren Jauregui) un Dainas Džeinas Hensenas (Dinah Jane Hansen), 2016. gada decembrī Kamila Kaveljo (Camila Cabello) pameta grupu. Grupa parakstīja koplīgumu ar Saimona Kauela kompāniju Syco Music un Eleja Rīda ierakstu kompāniju Epic Records, finišējot šova trešajā vietā pēc uzvarētāja Teita Stīvensa un otrās vietas ieguvējas Kārlijas Rozes Sonenklēras. Fifth Harmony sastāv no piecām dziedātājām, kas šova sākumā sekmīgi uzstājās kā soloizpildītājas, bet nespēja iekļūt The X Factor "viesu māju" posmā. Visas piecas meitenes tika aicinātas izveidot grupu ar nosaukumu LYLAS un turpināt savu dalību šovā "Grupas" kategorijā. "Viesu māju" etapā grupa izpildīja Šonteles (Shontelle) dziesmas "Impossible" kaverversiju, līdz ar ko sekmīgi tika nākamajā šova etapā. Jau sekojošajā posmā grupa mainīja savu nosaukumu no LYLAS uz 1432, kas savukārt vēlāk arī tika mainīts uz esošo variantu Fifth Harmony. Šova laikā grupa izpildīja Šonteles "Impossible" (angļu un angļu/spāņu versija), Demijas Lovāto "Skyscraper" un "Give Your Heart a Break", Kristīnas Perijas "A Thousand Years", Meraijas Kerijas "Hero" un "Anytime You Need a Friend", The Pretenders "I'll Stand by You", Kellijas Klarksones "Stronger", Adeles "Set Fire to the Rain", Elijas Goldingas "Anything Could Happen", Bītlu "Let It Be". Fifth Harmony parakstīja koplīgumu ar Saimona Kauela kompāniju Syco Music un Eleja Rīda ierakstu kompāniju Epic Records 17. janvārī, aptuveni mēnesi pēc The X Factor šova fināla. 16. februārī grupa uzsāka darbu pie debijas minialbuma ar producentu Džulianu Bunetu. Strādājot studijā, grupa ierakstīja Frenka Oušena "Thinkin Bout You", Lana Del Rey "American", Eda Širāna "Lego House", Rihannas un Mikija Eko "Stay", Teiloras Sviftas "Red", Arianas Grandes "Honeymoon Avenue" kaverversijas. Kopā ar mūzikas grupu Boyce Avenue, Fifth Harmony ierakstījušas Džastina Timberleika "Mirrors" un Bruno Marsa "When I Was Your Man" kaverversijas, kas tika iekļautas Boyce Avenue minialbumā "Cover Collaborations, Volume 2". Grupas minialbams Better Together tika izlaists 22. oktobrī un debitēja Billboard 200 topa 6. vietā un iTunes albumu topa 2. vietā. Better Together pirmais singls ir dziesma "Miss Movin' On", kas debitēja Billboard Hot 100 topa 85. vietā.