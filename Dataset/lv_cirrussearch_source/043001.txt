Dubultdiode-triode ir kombinētā elektronu lampa, kas vienā balonā ietver trīs neatkarīgas lampas - divas vakuuma diodes un vienu triodi. Tā kā divas detektordiodes (sk. dubultdiode) aizņēma samērā maz vietas lampas balonā, radās ideja tās apvienot ar vēl kādu radiouztvērējā obligāti nepieciešamu lampu, lai vēl vairāk samazinātu "balonu" skaitu aparatūrā. Tā tika izgudrotas trīskāršās radiolampas un viena no to konstrukcijām bija dubultdiode-triode (sk. arī dubultdiode-pentode). Dubultdiodes-triodes agrāk tika izmantotas radiouztvērējos kā divkāršs detektors (viena diode kalpoja kā galvenais detektors, otra - kā automātiskās pastiprinājuma regulēšanas shēmas detektors) kopā ar signāla pastiprinātāju.