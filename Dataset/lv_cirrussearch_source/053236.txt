Geocell (gruzīnu: ჯეოსელი) ir Gruzijas mobilo sakaru operators. Tas kā uzņēmums tika dibināts 1996. gadā, bet kopš 2018. gada ir zīmols telesakaru uzņēmumā Silknet, kas savukārt pieder investīciju grupai Silk Road Group. Geocell mobilo sakaru tīklā ir aptuveni 2 miljoni abonentu. Geocell 1996. gadā dibināja Gruzijas un Turcijas investori, un uzņēmumu kontrolēja Gruzijas valstij piederošais telesakaru uzņēmums Egrisi. 1997. gada 15. martā tika veikts pirmais zvans GSM tīklā (900 MHz frekvence). 2000. gadā Egrisi bija spiests atteikties no līdzdalības Geocell, kad Augstākā tiesa atzina, ka tā līdzdalība Geocell, raidorganizācija Iberia TV un divi vietējie telefonijas operatori rada interešu konfliktu. 2001. gada 27. martā Geocell iegādājās Gruzijas trešo GSM operatoru GT Mobile, kas darbojās 1800 MHz frekvencē. Tika ieviesta priekšapmaksas sistēma Lai-Lai. 2003. gadā Geocell kontrolpaketi iegādājās Zviedrijas un Somijas uzņēmums TeliaSonera (tagad Telia Company) ar Fintur Holdings B.V. (kopuzņēmums ar Turcijas Turkcell) starpniecību. 2006. gada maijā Geocell ieguva UMTS licenci (2100 MHz). 2008. gadā Geocell bija 1,4 miljoni abonentu (46,8 % mobilo sakaru tirgus). 2008. gada janvārī Fintur par 33 miljoniem ASV dolāru iegādājās papildus 14,3 % Geocell kapitāldaļu, palielinot īpašumtiesības līdz 97,5 %. 2009. gada 9. februārī Fintur Holdings B.V. ieguva 100 % Geocell akciju. 2018. gada 26. janvārī Fintur Holdings B.V. par 153 miljoniem USD pārdeva tam piederošās Geocell kapitāldaļas Gruzijas telesakaru uzņēmumam Silknet, kas piederēja investīciju grupai Silk Road Group. 1. novembrī sabiedrība ar ierobežotu atbildību Geocell tika pievienota akciju sabiedrībai Silknet un kā neatkarīga biznesa vienība pārstāja eksistēt. Turpmāk Silknet nodrošināja klientiem mobilo sakaru pakalpojumus, izmantojot Geocell zīmolu. TeliaSonera’s Fintur takes full ownership of Geocell commsupdate.com, 9 Feb 2009 Geocell vietne