OneCoin ir krāpnieciska tīkla mārketinga shēma, ko kā kriptovalūtu reklamē Bulgārijā bāzēti ārzonas uzņēmumi OneCoin Ltd (reģistrēts Dubaijā) un OneLife Network Ltd (reģistrēts Belizā), ko 2014. gadā dibinājusi bulgāriete Ruža Ignatova sadarbībā ar Sebastianu Grīnvudu. Daudzas finanšu institūcijas un žurnālisti OneCoin ir klasificējuši kā Ponci shēmu, un daudzās valstīs ir aizliegta tās darbība. ASV prokurori apgalvoja, ka šī shēma ir saistīta ar aptuveni 4 miljardu ASV dolāru izkrāpšanu visā pasaulē; pēc citiem datiem 15 miljardi eiro. Ruža Ignatova pazuda 2017. gadā, kad tika izdots slepens ASV orderis viņas arestam, un viņu aizstāja viņas brālis Konstantīns Ignatovs. Lielākā daļa OneCoin vadītāju tagad ir pazuduši vai tikuši arestēti. Grīnvuds tika arestēts 2018. gadā, Konstantīns Ignatovs tika aizturēts 2019. gada martā. 2019. gada novembrī tiesa Konstantīnu Ignatovu atzina par vainīgu apsūdzībā par naudas atmazgāšanu un krāpšanu. Kā norāda OneCoin, tā galvenais bizness ir tirgošanas izglītojošu materiālu pārdošana. Dalībnieki var iegādāties mācību komplektus par cenu no 100 līdz 47 000 eiro. Katra pakete ietver "tokenus", kurus var piešķirt OneCoin "rakšanai". Tiek uzskatīts, ka OneCoin tiek rakts serveros divās vietās Bulgārijā un vienā vietā Honkongā. Katram līmenim (izņemot sesto un septīto) jeb paketei tiek piešķirts jauns izglītojošs materiāls, kas ir plaģiēts no vairākiem avotiem. Tomēr tipiskās OneCoin rekrutēšanas sapulcēs pārsvarā runā par ieguldījumiem kriptovalūtā, un izglītības materiāls maz tiek pieminēts. Vienīgais veids, kā OneCoin apmainīt pret jebkuru citu valūtu, bija OneCoin Exchange, xcoinx, iekšējā tirgus vieta dalībniekiem, kuri bija ieguldījuši vairāk nekā tikai starta paketi. OneCoin varēja apmainīt pret eiro, kas tika ievietota virtuālā seifā, no kura varēja pieprasīt pārskaitījumu. Tirdzniecības vietai bija dienas pārdošanas ierobežojumi, kas bija atkarīgi no tā, kurās paketēs pārdevējs bija ieguldījis, kas ievērojami ierobežoja OneCoin apjomu, ko varēja mainīt. 2016. gada 1. martā bez iepriekšēja brīdinājuma OneCoin sniedza iekšēju paziņojumu par to, ka tirgus tiks slēgts uz divām nedēļām, lai veiktu tehnisko apkopi, paskaidrojot, ka tas bija nepieciešams, jo racēju skaits bija ļoti pieaudzis un nepieciešama "labāka integrācija ar blokķēdi". 2016. gada 15. martā tirgus atkal atvērās, bet nebija manāmu izmaiņu: lielākā daļa darījumu beidzās tāpat kā iepriekš, un dienas limits palika spēkā. 2017. gada janvārī bez iepriekšēja brīdinājuma iekšējais tirgus tika slēgts. OneCoin uzņēmums pozicionēja kā "ciparu valūtu, kas balstīta uz kriptogrāfiju", kā Bitcoin sistēmas analogu. Tomēr jau sākotnēji varēja konstatēt būtiskas atšķirības no tā, ko parasti uzskata par kriptovalūtu: OneCoin nav vienādranga tīkla, ar "rakšanu" nodarbojas vienīgi pats uzņēmums One Coin Limited, turklāt bez publiskota pašas procedūras apraksta; operācijas ir pieejamas tikai One Coin Ltd kontrolētās vietnēs; datu bāzes pilnā kontrole ir tikai One Coin Limited. «'Cryptoqueen' brother admits role in OneCoin fraud». 2019. gada 14. novembris – caur www.bbc.com. «US fed prosecutor tells court OneCoin is a $4 billion Ponzi scheme». behindmlm.com. Skatīts: 2019-01-28. Cryptoqueen: How this woman scammed the world, then vanished BBC, 2019-11-24