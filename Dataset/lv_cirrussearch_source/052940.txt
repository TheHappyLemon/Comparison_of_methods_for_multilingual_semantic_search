Ilirs Meta (albāņu: Ilir Meta; dzimis 1969. gada 24. martā) ir Albānijas politiķis, no 2017 līdz 2022. gadam bijis Albānijas prezidents. Studēja Tirānas universitātes ekonomikas fakultātē, politikā iesaistījās 1990. gadā pēc komunistiskā režīma krišanas, kad iesaistījies studentu protestos pret režīmu. No 1992. gada viņu ievēlēja visos parlamenta sasaukumos. 1999. gada 29. oktobrī Meta kļuva par Albānijas premjerministru. Pēc 2001. gada parlamenta vēlēšanām sākotnēji savu amatu saglabāja, tomēr 2002. gada 29. janvārī to pameta, pamatojot to ar iekšējām nesaskaņām starp viņu un Sociālistiskās partijas līderi Fatosu Nano. 2004. gadā Meta pameta Sociālistisko partiju un dibināja savu partiju, Sociālistu integrācijas kustību. 2017. gada 28. aprīlī Metu ievēlēja par Albānijas prezidentu, ceturtajā kārtā par viņu nobalsoja 87 no 140 parlamenta locekļiem. 2021. gada 9. jūnijā Albānijas parlaments pret viņu oficiāli ierosināja impīčmentu. Albānijas Konstitucionālā tiesa 2022. gada 16. februārī atcēla impīčmentu un nolēma, ka viņam izvirzītās apsūdzības nepārkāpj konstitūciju. Līdz ar to viņš saglabāja prezidenta amatu līdz pilnvaru termiņa beigām 2022. gada 24. jūlijā. «Constitutional court overturns impeachment of Albania's president». euronews.com (angļu). 2022. gada 17. februāris. Skatīts: 2022. gada 10. septembrī. Vikikrātuvē par šo tēmu ir pieejami multivides faili. Skatīt: Ilirs Meta.