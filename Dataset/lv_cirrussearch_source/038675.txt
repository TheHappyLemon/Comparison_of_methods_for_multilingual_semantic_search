SpaceX CRS-11, zināms arī kā SpX-11, bija ASV uzņēmuma SpaceX bezpilota kravas kosmosa kuģa Dragon lidojums uz Starptautisko kosmosa staciju NASA Commercial Resupply Services (CRS) programmā. CRS-11 orbītā palaists 2017. gada jūnijā; nolaižamais aparāts uz Zemes atgriezās jūlijā. Šī bija pirmā reize, kad izmantota agrāk kosmosā lidojuša Dragon kravas kuģa nolaižamais aparāts (2014. gada oktobrī uz zemi atgrieztais SpaceX CRS-4). Tam tika veiktas daudzas inspekcijas, lai izpētītu, kuras komponentes ir jānomaina. Tika uzlikts jauns karstuma vairogs, kas bremzēšanā Zemes atmosfērā ablācijas procesā degradējās, un akumulatoru baterija, kas bija cietusi saskarē ar jūras ūdeni. Dragon kopējā kravas masa augšupceļā bija 2708 kg. Hermētiskais nodalījums bija piepildīts ar 1665 kg kravas (kopā ar iepakojumu). Transportkuģa hermētiskajā sekcijā atradās: zinātnisko eksperimentu aparatūra un materiāli (1069 kg), mantas un pārtika apkalpei (242 kg), stacijas rezerves daļas un aprīkojums amerikāņu segmentam (199 kg), ārpuskuģa aktivitāšu aparatūra (56 kg), datoru piederumi (27 kg). Kravā bija nanopavadoņi TOKI, GhanaSat-1, Mazaalai, BRAC ONNESHA, Nigeria EduSat-1, kurus orbītā brīvā lidojumā palaida 7. jūlijā. Nehermētiskajā kravas sekcijā (pavisam 1002 kg kravas) bija: NICER (Neutron Star Interior Composition Explorer; NASA, 372 kg), instruments, kas pētīs neitronu zvaigznes un demonstrēs navigāciju, kas balstīta uz pulsāru rentgenstarojumu; ROSA (Roll-Out Solar Array, ASV Gaisa spēku Pētījumu laboratorija; 325 kg), jauna saules bateriju konstrukcija, kas ir par 20 % vieglāka un saliktā stāvoklī aizņem četras reizes mazāk vietas nekā priekšgājēji; MUSES (Multiple User System for Earth Sensing; uzņēmums Teledyne Brown, 305 kg), komerciāla Zemes tālizpētes platforma. Dragon tika palaists 2017. gada 3. jūnijā 21:07:38 UTC ar nesējraķeti Falcon 9 v1.2 no Kanaveralas zemesraga Gaisa spēku stacijas starta laukuma LC-39A. Pēc otrās pakāpes atdalīšanās raķetes pirmā pakāpe nosēdināta Kanaveralas zemesraga Gaisa spēku stacijas laukumā. Šī raķešpakāpe atkārtoti izmantota 2017. gada decembrī, palaižot kravas kuģi SpaceX CRS-13. Kravas kuģis SKS sasniedza 5. jūnijā. 13:52 UTC to satvēra ar stacijas manipulatoru Canadarm2, kuru vadīja Pegija Vitsone un Džeks Fišers. Kosmosa kuģis tika pārvietots uz Harmony moduļa apakšējo pieslēgvietu; pilnībā pieslēgts 16:07 UTC. 7. un 8. jūnijā ar manipulatoru Canadarm-2 no Dragon nehermētiskās kravas sekcijas izņemta MUSES iekārta, un tā pārvietota uz platformu ELC-4. 11. jūnijā no Dragon tika izņemta NICER iekārta, un tā pārvietota uz platformu ELC-2. Pārvietošanas operācija ilga vairākās dienas ar pauzēm, dodot iespēju pieslēgt elektrobarošanu, lai NICER uzturētu nepieciešamo temperatūras režīmu. 17. jūnijā no Dragon tika izņemta ROSA saules bateriju komplekts un tika izvērsts manipulatora Dextre galā. To līdz 26. jūnijam vairākkārt izpleta un ievilka. Pēdējā saules bateriju ievilkšanas operācija bija neveiksmīga. Lai arī pēc sākotnējā plāna saules baterijas bija plānots nogādāt uz Zemes, tika nolemts to izmest. 26. jūnijā 21:15 UTC ROSA tika palaists orbītā brīvā lidojumā. 2. jūlijā 18:00 UTC Dragon ar Canadarm2 palīdzību tika atvienots no Harmony moduļa. Brīvā lidojumā tas palaists 3. jūlijā 06:41 UTC. Pēc tam 11:13 UTC kosmosa kuģis iedarbināja dzinējus un veica noiešanu no orbītas. 12:12 UTC nolaižamais aparāts nolaidās Klusajā okeānā. Lidojuma ilgums 29 dienas 15 stundas 4 minūtes. Reused Dragon cargo capsule launched on journey to space station Stephen Clark, Spaceflight Now, 2017-06-03 Cargo manifest for SpaceX’s 11th resupply mission to the space station Stephen Clark, Spaceflight Now, 2017-06-03 CRS-11 press kit, SpaceX