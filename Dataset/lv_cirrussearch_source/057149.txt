Orhejas nacionālais parks (rumāņu: Parcul Național Orhei) ir nacionālais parks, kas atrodas Moldovas centrālajā daļā, Orhejas pilsētas apkārtnē 40—50 km uz ziemeļiem no galvaspilsētas Kišiņevas. Parks atrodas Kodru augstienē. Tā kopējā platība (33 792,09 ha) ir aptuveni 1% no Moldovas Republikas platības. Parka ainava ir pauguraina teritorija, daļēji klāta ar mežu, meži aizņem nedaudz vairāk kā pusi — 18 551 hektāru parka teritorijas. Teritoriju šķērso ielejas un gravas. Caur parku tek Reutas upe. Parks atrodas četru rajonu teritorijā: Orhejas, Strešenu, Kelerašu un Krjulenu, un tajā ietilpst 18 komūnu zemes. Nacionālā parka teritorijā aug vairāk nekā 700 vaskulāro augu sugu, dzīvo 109 putnu un 41 zīdītāju sugas. 26 augu sugas ir iekļautas Moldovas Sarkanajā grāmatā. Šeit sastopamas arī Moldovā retas faunas sugas, tai skaitā meža kaķis, meža cauna, mazais ērglis, melnā klija, parastā odze. Pirmais mēģinājums dibināt Orhejas nacionālo parku tika veikts 1989.-1991. gadā, taču tas neizdevās politisko juku dēļ. Kopš 2008. gada tā izveidi atbalstīja Vides aizsardzības ministrija un ANO Attīstības programma ar Pasaules Dabas fonda finansiālu atbalstu. 2013. gada 12. jūlijā parlaments pieņēma likumu par Orhejas nacionālā parka izveidošanu. Tā mērķis ir aizsargāt un saglabāt augus un savvaļas dzīvniekus, kā arī tajā esošos objektus, kuriem ir ekoloģiska, zinātniska, atpūtas un kultūras vērtība. Līdz Orhejas nacionālā parka izveidei Moldova bija vienīgā valsts Eiropā, kurai nebija neviena nacionālā parka. Nacionālā parka galvenie tūrisma objekti ir Trebuženu ainavu liegums, Kurki senkapu galvenā daļa, Cigeneštu ainavu rezervāts, vairākas arheoloģiskas senvietas, Zelta ordas pilsētas Šehraldžedidas (Jangišehras) drupas, Moldāvijas 15.—16. gadsimta viduslaiku Orhejas pilsētas (Vecās Orhejas, rumāņu: Orheiul Vechi) ar cietoksni 18 km no pašreizējās pilsētas vietas, 5 klosteri, 4 muižas. Kultūras un dabas rezervāts "Vecā Orheja" kopš 2007. gada ir kandidātu grupā iekļaušanai UNESCO pasaules mantojuma vietu sarakstā. Parka teritorijā ir izveidoti tūristu maršruti, tostarp autobraucējiem, velosipēdistiem, gājējiem un alpīnistiem. Ivančas ciematā atrodas Tautas amatniecības muzejs, parka ciematos tiek piekopti tradicionālie amati, kā kokgriešana, akmeņgriešana, metālapstrāde, izšūšana u.c. Šehraldžedidas drupas Pleistocēna atsegumi Butučenu klinšu klostera atliekas Vecajā Orhejā Rakstnieka Aleksandra Doniča muzejs Doničas ciemā Reutas ieleja Atsegumi Pareizticīgo klosteris Butučenos Reutas lejtece Krjulenu rajonā Gājēju tilts pār Reutu 2014. gadā Trebuženu un Butučenu karte Marina Miron, Viorel Miron, Alexandru Rotaru. Catalogul meșteșugurilor practicate on arealul Parcului Naţional «Orhei» Arhivēts 2016. gada 6. martā, Wayback Machine vietnē.. — Chișinău: UNDP Moldova, 2013. Primul Parc Naţional Orhei va contribui la dezvoltarea comunităţilor locale și protejarea diversităţii biologice // Ministerul Mediului al Republica Moldova. — 12 Iulie 2013 Harta turistică a Parcului Național Orhei The Cultural Landscape Orheiul Vechi // UNESCO Vikikrātuvē par šo tēmu ir pieejami multivides faili. Skatīt: Orhejas nacionālais parks.