Goce Sedloskis (maķedoniešu: Гоце Седлоски; dzimis 1974. gada 10. aprīlī) ir Ziemeļmaķedonijas futbola treneris un bijušais futbolists. Spēlējis aizsarga pozīcijā, bijis Maķedonijas futbola izlases dalībnieks. 2018. gada sezonas pirmajā daļā bija Latvijas Virslīgas kluba Riga FC galvenais treneris. Profesionāla futbolista karjeru sāka 1994. gadā Maķedonijas klubā Pobeda. Vēlāk pārgāja uz Horvātijas klubu Splitas "Hajduk", kurā aizvadīja pusotru sezonu. 1998. gadā pārstāvēja Anglijas klubu Sheffield Wednesday, pēc tam atgriezās Horvātijā, pievienojoties Zagrebas "Dinamo", kura sastāvā trīs reizes kļuva par Horvātijas čempionu. Karjeras turpinājumā spēlēja Japānas vienībā Vegalta Sendai un Turcijas klubā Diyarbakırspor. Spēlētāja karjeras pēdējās piecas sezonas aizvadīja Austrijā, pārstāvot SV Mattersburg. Maķedonijas futbola izlasē debitējis 1996. gada 27. martā draudzības spēlē pret Maltu. Pirmos vārtus izlases labā guva 2002. gada 20. novembrī spēlē pret Izraēlas izlasi. No 2004. līdz 2009. gadam bija izlases kapteinis. Karjeru izlasē noslēdza 2010. gada 29. maijā draudzības spēlē pret Azerbaidžānu. Kopumā izlases rindās aizvadījis 100 spēles un guvis astoņus vārtus. Viņš ir rekordists aizvadīto spēļu skaita ziņā Maķedonijas izlasē. Trenera karjeru sāka 2010. gadā kā SV Mattersburg dublieru komandas spēlējošais treneris. 2012. gadā pievienojās kluba galvenās komandas treneru korpusam kā asistents. No 2011. līdz 2012. gadam paralēli strādāja par trenera asistentu arī Maķedonijas izlasē. Neilgu laiku bija izlases galvenā trenera pienākumu izpildītājs. 2013. gadā kļuva par Maķedonijas kluba Turnovo "Horizont" galveno treneri. 2013.—2014. gada sezonā izcīnīja sudraba medaļas Maķedonijas Pirmajā līgā (augstākais līmenis), sasniedzot lielāko panākumu kluba vēsturē. 2014. gadā pievienojās titulētākajam Maķedonijas klubam Vardar, kļūstot par tā sporta direkotoru. 2015. gadā nonāca komandas galvenā trenera amatā, divas reizes aizvedot to līdz Maķedonijas čempiontitulam. 2018. gada 27. janvārī tika apstiprināts par Latvijas Virslīgas kluba Riga FC galveno treneri. 25. maijā pēc neveiksmīgā snieguma sezonas sākumā kluba vadība nolēma atbrīvot Sedloski no amata. No 2018. līdz 2019. gadam bija Bosnijas un Hercegovinas kluba Široki Brijeg galvenais treneris. Vēlāk vadīja Zagrebas "Dinamo" dublieru komandu. 2021. gada aprīlī kļuva par Ziemeļmaķedonijas kluba KF Shkupi galveno treneri. 2021.—2022. gada sezonā aizveda komandu līdz čempiontitulam. «Goce Sedloski - national football team player» (angļu). eu-football.info. Skatīts: 2018. gada 3. aprīlī. «Macedonia - Record International Players» (angļu). RSSSF. Skatīts: 2018. gada 3. aprīlī. «“Riga” FC vadīs Maķedonijas čempions Sedloskis». rigafc.lv. Arhivēts no oriģināla, laiks: 2018. gada 31. janvārī. Skatīts: 2018. gada 3. aprīlī. «"Riga" atlaiž galveno treneri Sedloski un viņa asistentu Vlaho». sportacentrs.com. 2018. gada 25. maijā. Skatīts: 2018. gada 5. jūnijā. Vikikrātuvē par šo tēmu ir pieejami multivides faili. Skatīt: Goce Sedloskis. WorldFootball profils (angliski) Soccerbase spēlētāja profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)