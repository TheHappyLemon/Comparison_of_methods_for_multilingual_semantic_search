Sebastians Sāmuelsons (zviedru: Sebastian Samuelsson; dzimis 1997. gada 28. martā) ir zviedru biatlonists, 2018. gada ziemas olimpisko spēļu čempions stafetē un sudraba medaļas ieguvējs iedzīšanā. Ar biatlonu nodarbojas kopš 2011. gada. 2015.—2016. gada sezonā sāka piedalīties IBU kausa sacensībās. Pasaules kausā debitēja 2016. gada 3. decembrī ar 19. vietu sprintā 2016.—2017. gada sezonas 1. posmā Estešundā. 2018. gada janvārī Zviedrijas komandas sastāvā uzvarēja stafetē PK posmā Oberhofā. Savās pirmajās ziemas olimpiskajās spēlēs 2018. gadā Phjončhanā pēc 14. vietas sprintā izcīnīja sudraba medaļu 12,5 km iedzīšanas distancē un Zviedrijas komandas sastāvā kopā ar Pepi Femlingu, Jesperu Nelinu un Frēdriku Lindstremu kļuva par čempionu stafetē. 2019. gada Pasaules čempionātā Estešundā izcīnīja bronzas medaļu jauktajā pāru stafetē kopā ar Hannu Ēbergu. 2021. gada Pasaules čempionātā Pokļukā izcīnīja četras medaļas: sudrabu iedzīšanā un vīriešu stafetē, kā arī bronzu abās jauktajās stafetēs. 2022. gada ziemas olimpiskajās spēlēs medaļas izcīnīt neizdevās, labāko rezultātu individuāli sasniedza sprintā, ieņemot 5. vietu, jauktajā stafetē bija 4. vietā. 2021.—2022. gada sezonā izcīnīja 3. vietu Pasaules kausa kopvērtējumā. 2023. gada Pasaules čempionātā Oberhofā Sāmuelsons kļuva par pasaules čempionu distancē ar kopēju startu, kā arī ieguva trīs bronzas medaļas: 20 km individuālajā distancē, iedzīšanā un stafetē. Pēc gada, kad Pasaules čempionāts risinājās Nove Mesto, izcīnīja zelta medaļu stafetē. Sāmuelsons veica pēdējo posmu un izmantoja Norvēģijas pārstāvja Vetles Šostada Kristiansena neveiksmīgo šaušanu. Sāncensim nopelnot trīs soda apļus, Sāmuelsons pēdejo šaušanu veica nekļūdīgi un finišēja pirmajā vietā. Tā Zviedrijai bija pirmā zelta medaļa vēsturē Pasaules čempionāta vīriešu stafetē. Šajā čempionātā Sāmuelsons izcīnīja arī bronzu jauktajā stafetē. «43 soda apļi vienā šaušanā - neparastā miglas stafetē triumfē Zviedrija». sportacentrs.com. 2018. gada 7. janvāris. Skatīts: 2018. gada 12. februārī. «Zviedrija izsaiņo Kristiansena dāvanu, Rastorgujevs stafetē paceļ līdz 16. vietai». sportacentrs.com. 2024. gada 17. februāris. Skatīts: 2024. gada 17. februārī. «Sweden Roars to Men’s Relay Gold medal». biathlonworld.com (angļu). 2024. gada 17. februāris. Skatīts: 2024. gada 18. februārī. Vikikrātuvē par šo tēmu ir pieejami multivides faili. Skatīt: Sebastians Sāmuelsons. Olympedia profils (angliski) Munzüger Sport profils (vāciski) IBU profils (angliski) biathlon.com.ua profils (ukrainiski) FIS profils (distanču slēpošana) (angliski)