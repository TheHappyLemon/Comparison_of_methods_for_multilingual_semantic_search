Sv. Jānis Bosko (itāļu: Giovanni Melchiorre Bosco; dzimis 1815. gada 16. augustā, miris 1888. gada 31. janvārī) bija itāļu Romas katoļu baznīcas garīdznieks, skolotājs un rakstnieks. Dzimis Beči, pilsētā netālu no Turīnas zemnieku ģimenē. Jāņa vecāki ir trūcīgi, un jau divu gadu vecumā nomirst viņa tēvs. Zinātkārais zēns ir spiests pelnīt iztiku kā gans, kalps un akrobāts. 1841. gadā viņš kļūst par priesteri un uzupurē savu dzīvi jaunatnes audzināšanai, nodibina priesteru savienību, izveido vīriešu un sieviešu kongregācijas. Jāņa Bosko aicinājums ir darbs ar nabadzīgajiem ielu bērniem. Vispirms viņš tos pulcina svētdienās uz rotaļām un stundām, kuru laikā māca tiem katehismu un skaidro svētās Mises upuri. Jānis saprot, ka ar svētdienas mācībām vien nepietiek. Viņš nopērk šķūni bērnu patversmes ierīkošanai. Tas ir sākums 1846. gadā dibinātajai kongregācijai, kuras brāļus par godu tās debesu aizbildnim svētajam Franciskam no Sales dēvēs par salēziešiem. Salēziešu dzīves uzdevums ir jaunatnes audzināšana. Pateicoties šī svētā vīra pūlēm un pašuzupurēšanās garam, drīz radās īpaši audzināšanas nami, kur jaunatne atrada sev labus audzinātājus un draugus, kas sagatavoja viņus dzīvei. Sevišķa vērība tika piegriezta arodizglītībai. Ar visu sirdi Jānis Bosko un pārējie kongregācijas brāļi nododas bērnu un jauniešu audzināšanai, lietojot pavisam jaunas metodes. Viņi uzskata, ka audzinātājam ir jābūt nevis uzraugam, bet draugam, tēvam un brālim saviem skolniekiem. Pats nācis no nabadzīgas ģimenes, Jānis Bosko spēja pabarot, mācīt un dāvāt darbu tūkstošiem bezpajumtnieku zēnu, šim mērķim viņš ir panācis vairāku skolu, darbnīcu un pat baznīcu celtniecību. 1872. gadā Jānis Bosko nodibina Marijas meitu kongregāciju sievietēm, kas nodarbojas ar meiteņu audzināšanu. Jānis Bosko mirst 1888. gadā Turīnā, un jau 1934. gadā pāvests Pijs XI viņu pasludina par svēto. Šodien Jāņa Bosko kaps salēziešu baznīcā Turīnā ir pazīstama svētceļojumu vieta. Sv. Jānis Bosko parādīja augstu tuvākā mīlestības piemēru. Pašlaik Jāņa Bosko dibinātās iestādes darbojas visās katoliskās zemēs un arī misiju malās. Piemiņas diena — 31. janvāris. https://www.vaticannews.va/lv/pavests/news/2019-01/janis-bosko-pavests-ievadvardi-gramatai.html