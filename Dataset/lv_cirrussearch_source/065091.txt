Tompraisa (angļu: Tom Price) ir pilsēta Austrālijas ziemeļrietumos, Rietumaustrālijas štatā, Pilbaras reģionā. Kalnrūpniecības centrs. Ašbērtonas grāfistes administratīvais centrs. 2874 iedzīvotāji, no tiem 10,4 % – Austrālijas aborigēni (2021. gadā). Izvietojusies kontinenta iekšienē, Hamerslija grēdā, ap 1050 km uz ziemeļaustrumiem no Pērtas un ap 240 km uz dienvidaustrumiem no Karratas, 747 m augstumā virs jūras līmeņa; tiek uzskatīta par visaugstāk esošo apdzīvoto vietu Rietumaustrālijā. Pilsētas tuvumā atrodas kompānijas „Rio Tinto” Maunttompraisas dzelzs rūdas raktuves. Tajās iegūto rūdu pa 290 km garu dzelzceļu transportē uz Dampīras ostu eksportam, galvenokārt uz Ķīnu un Japānu. Tuvākā lidosta atrodas ap 70 km no pilsētas, Paraburdū. Netālu no Tompraisas ir tūristu iecienīts Neimlesa kalns (Mount Nameless), Kariģini nacionālais parks un Kariģini aborigēnu kultūras mantojuma interpretācijas centrs. Pilsētu 1965.–1966. gadā uzcēla kalnrūpniecības kompānija „Hamersley Iron” (mūsdienās „Rio Tinto” meitas uzņēmums). Nosaukta par godu amerikāņu uzņēmējam Tomasam Mūram Praisam (Thomas Moore Price), kurš veicinājis dzelzs rūdas ieguves attīstību Hamerslija grēdas apvidū. Skats uz pilsētu no Neimlesa kalna Vidusskola Pilsētas zīme Tom Price, 2021 Census All person QuickStats Australian Bureau of Statistics. Skatīts 2022. gada 5. novembrī Tom Price, Britannica.com. Skatīts 2022. gada 5. novembrī. Vikikrātuvē par šo tēmu ir pieejami multivides faili. Skatīt: Tompraisa.