Tarzāna hameleons (Calumma tarzan) ir kritiski apdraudēta hameleonu dzimtas suga, kas sastopama nelielā areālā Madagaskaras austrumos. Sugu atklāja 2009. gadā, bet 2012. gadā iekļāva Zemeslodes 100 visapdraudētāko sugu sarakstā. Madagaskarā ir liela hameleonu dažādība, un atlikušajos salas mežos mitinās liels daudzums uzkrītoši krāšņu sugu. Jauno sugu nosauca Tarzāna meža vārdā, kur hameleons mitinās un kas atrodas netālu no Tarzānvillas jeb Tarzāna ciema (nesen pārdēvēts par Ambodimeloku, kas nozīmē "līkuma vieta"). Tāpat atklājēju komanda cerēja, ka hameleona nodēvēšana par godu Edgara Barouza radītajam, plaši pazīstamajam tēlam Tarzānam būtu labs veids, kā veicināt "sugas un tās apdzīvotā meža aizsardzību". Neliels hameleons, kura garums no 119—150 mm. Ķermeņa krāsa mainīga, no zaļas līdz gaiši dzeltenai kā pamatkrāsas un tumšām šķērssvītrām uztraukuma brīžos. Tēviņiem kakls un galvas virspuse brūna vai melnīgsnēja. Sugas areālu veido trīs nelieli, ļoti apdraudēti mitro mežu fragmenti — netālu no Tarzānvillas, Ambatofotsi mežs un Ampotakas mežs. Sarkanā grāmata norāda divus areālus. Pirmais no tiem ir ap 1,5 km garš un mazāk nekā 300 m plats un atrodas tikai mazāk par vienu kilometru no Tarzānvillas. Ambatofotsi meža fragmenta garums līdz 6 km, platums — 1,5 km. Tas ir izveidots kā jauna īpaši aizsargājamā dabas teritorija. Augstuma amplitūda 800—910 m v.j.l. Ampotakas meža platība ir 75 ha ar augstumu 749 līdz 817 m v.j.l. 2008. gadā mežs ieguva pagaidu aizsargājamās teritorijas statusu. 2011. gadā populācijas blīvumu veidoja 1,05 īpatņi uz 100 m, un tie visi tika atrasti uz Tambourissa thouvenotii (troplauru dzimta) koku lapām. Naktis pavada mežu augājā 1—4 m augstumā. Izšķīļušies mazuļi konstatēti galvenokārt aprīlī. Lielāko apdraudējumu rada mežu malu izciršana un dedzināšana zemkopības vajadzībām, kā arī selektīva koku izciršana atsevišķās vietās. Tāpat pieaug kvalificētu nelegālo zelta meklētāju skaits. Calumma tarzan, Sarkanā grāmata The Reptile Database: Calumma tarzan, 2010 National Center for Biotechnology Information (NCBI). Taxonomy Browser: Calumna tarzan «Priceless or Worthless? The world's most threatened species by E M Baillie and Elen R Butcher». Arhivēts no oriģināla, laiks: 2012. gada 21. oktobrī. Skatīts: 2012. gada 1. oktobrī. Tarzan Chameleon Found in Tarzan Forest, Near Tarzanville. By Christine Dell'Amore, Nacionālā ģeogrāfijas biedrība Madagasikara Voakajy: Tarzan Chameleon[novecojusi saite] Herpetology Notes. New distribution record of the critically endagared chameleon Calumna tarzan west of the Mangoro river in eastern Madagascar. Christian Randrianantoandro. Volume 5: 165-166 (2012)