Kadijivka (ukraiņu: Кадіївка) ir apgabala pakļautības pilsēta Ukrainas austrumos Luhanskas apgabalā. Izvietojusies apgabala rietumdaļā, ietilpst Alčevskas-Kadijivkas aglomerācijā (kopā 513 000 iedzīvotāju (2001)). Kadijivkas pilsētas padomei pakļautas Almaznas un Irmino pilsētas (kopā 91,8 km², 94 500 iedzīvotāju (2010)). Apdzīvotā vieta izveidojusies 1894. gadā kā ciemats pie cukurrūpnieka Šubina ierīkotās akmeņogļu šahtas un sākotnēji saukusies par Šubinku. 1898. gadā pārdēvēta par Kadijivku (Кадіївка). Tajā pat gadā uzbūvēta pirmā metalurģiskā rūpnīca. 1932. gadā piešķirtas pilsētas tiesības. 1935. gadā vienā no pilsētas šahtām aizsākās tā dēvētā «stahanoviešu» kustība, kad Aleksejs Stahanovs ar palīgiem darba organizācijas uzlabojumu rezultātā vienas maiņas laikā 14 reizes pārpildīja tā laika izstrādes normu. 1937. gadā pārdēvēta par Sergo par godu revolucionāram un PSRS valstsvīram Grigorijam Ordžonikidzem (partijas segvārds Sergo). 1943. gadā pilsētai atgriezts Kadijivkas vārds, bet 1978. gadā tā pārdēvēta par Stahanovu par godu Aleksejam Stahanovam. Oficiāli 2015. gadā tai atkal atgriezts Kadijivkas vārds. Mūsdienās kalnrūpniecības, metalurģijas un mašīnbūves centrs. Kopš 2014. gada pilsētu kontrolē pārņēmuši neatzītās Doneckas tautas republikas spēki. http://www.ukrstat.gov.ua/druk/publicat/kat_u/2017/zb/06/zb_chnn_0117pdf.zip. Vikikrātuvē par šo tēmu ir pieejami multivides faili. Skatīt: Kadijivka. Encyclopædia Britannica raksts (angliski) Ukrainas Interneta enciklopēdijas raksts (angliski) Krievijas Lielās enciklopēdijas raksts (krieviski)