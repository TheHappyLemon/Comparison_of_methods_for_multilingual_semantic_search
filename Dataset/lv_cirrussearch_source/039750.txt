Brūnā mušmire (latīņu: Amanita regalis) ir indīga un psihotropa mušmiru ģints sēne. Sastopama salīdzinoši reti un galvenokārt tikai Ziemeļeiropā, Austrumeiropā un Aļaskā. Sēnes augļķermeņi atgādina sarkano mušmiri un agrāk tā tika uzskatīta par sarkanās mušmires pasugu. No sarkanās mušmires atšķiras ar lielākiem izmēriem, brūnu cepurīti, iedzeltenu kātiņa pamatnes paresninājumu, nereti arī iedzeltenām cepurītes lapiņām un kātiņu. Brūnā mušmire veido mikorizu ar bērzu, priedi un egli. Brūnā mušmire ir indīga sēne. Tā kā tā ir reta, tās ķīmiskais sastāvs ir maz analizēts. Atsevišķos avotos, īpaši vēsturiskos, tā minēta kā nāvējoši indīga sēne, tomēr nāves gadījumi no tās nav bijuši, un vairākkārt apstiprināts, ka tās ķīmiskais sastāvs ir līdzīgs sarkanajai mušmirei un panteru mušmirei. Brūnā mušmire satur trīs toksīnus: ibotēnskābi un muscimolu (abus 0,1-0,62% izžāvētu sēņu), kā arī muskazonu. Brūnā mušmire satur šos toksīnus lielākā koncentrācijā nekā sarkanā mušmire, līdz ar to tā ir indīgāka. Medicīnas literatūrā uzskaitītajos saindēšanās gadījumos galvenie simptomi ir vemšana, halucinācijas un apziņas traucējumi. Pilnīga atveseļošanās notiek 12-48 stundu laikā. Paliekoši organisma traucējumi un bojājumi nav konstatēti. Brūnā mušmire, latvijasdaba.lv. Atjaunināts: 2017. gada 27. septembrī. The Royal Fly Agaric, Amanita regalis (Fries) Michael a rare toxic mushroom by Tjakko Stijve. Atjaunināts: 2017. gada 27. septembrī. (angliski) Bresinsky A, Besl H. A Colour Atlas of Poisonous Fungi: A Handbook for Pharmacists, Doctors, and Biologists. London, UK : Manson Publishing, 1989. 105–106. lpp. ISBN 0-7234-1576-5. (angliski) (angliski) Vikikrātuvē par šo tēmu ir pieejami multivides faili. Skatīt: Brūnā mušmire. Encyclopædia of Life raksts (angliski)