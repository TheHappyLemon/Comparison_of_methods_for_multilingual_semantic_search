Pīterboro (angļu: Peterborough) ir katedrāles pilsēta un unitāras varas apgabals Anglijas Austrumos, kurā 2007. gadā dzīvoja aptuveni 161 800 iedzīvotāji. Pīterboro atrodas Kembridžšīras ceremoniālajā grāfistē, aptuveni 120 km uz ziemeļiem no Londonas. Pilsēta atrodas Nīnas upes krastos, kura 48 km tālāk uz ziemeļaustrumiem ieplūst Ziemeļjūrā. Pirmā dzelzceļa līnija Pīterboro sāka darboties 1840. gados, bet 1850. gadā, atklājot Lielo Ziemeļu dzelzceļu no Londonas uz Jorku, Pīterboro pārvērtās no tirdznieciskas mazpilsētas par industriālu centru. Politiķis lords Ekseters nevēlējās, lai dzelzceļš ietu cauri Stemfordai, tādējādi Pīterboro atrašanās starp divām līnijas saistītām pilsētām, Londonu un Donkāsteru, attīstīja to arī kā reģiona centru. Saistībā ar lielajiem māla krājumiem apkārtnē dzelzceļš deva iespēju plaša mēroga ķieģeļu ražošanai un izplatīšanai. 20. gadsimtā Pīterboro kļuva Apvienotās Karalistes vadošā kieģeļu ražotāja, bet 1890. gados veiksmīgu eksperimentu rezultātā pilsētas mikrorajonā Fletonā, izmantojot cietāku mālu no zemākiem slāņiem, ievērojami uzlaboja ražošanas procesu. Londonas kieģeļu rūpnīca, kuras ražotne bija Fletonā, sāka dominēt valsts tirgū. 1932. gadā inženieris Frenks Perkinss pilsētā nodibināja dīzeļdzinēju ražotni Perkins Engines. 30 gadus vēlāk šī kompānija nodarbināja vairāk kā desmito daļu no Pīterboro iedzīvotājiem, pārsvarā no Īstfīldas mikrorajona. «House of Commons Hansard Written Answers» (angliski). Vikikrātuvē par šo tēmu ir pieejami multivides faili. Skatīt: Pīterboro. Encyclopædia Britannica raksts (angliski) Krievijas Lielās enciklopēdijas raksts (krieviski)