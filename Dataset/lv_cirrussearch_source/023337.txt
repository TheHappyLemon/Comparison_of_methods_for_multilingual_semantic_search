Artis Ābols (dzimis 1973. gada 3. janvārī Rīgā) ir bijušais latviešu hokejists, spēlējis uzbrucēja pozīcijā, bijis Latvijas izlases dalībnieks. Pašlaik (2020) viņš ir Latvijas čempionāta komandas HK Zemgale galvenais treneris. Viņa dēls Rodrigo arī ir profesionāls hokejists. Profesionālu karjeru viņš sāka 1991.—1992. gada sezonā, spēlējot RASMS Rīga sastāvā, jau tajā pašā sezonā viņš pārcēlās uz citu Rīgas klubu — HK Pārdaugava Rīga —, kuras sastāvā spēlēja līdz pat 1996. gadam, kad pārcēlās uz Zviedriju. Zviedrijas un Dānijas klubos viņš spēlēja līdz pat nonākšanai HK Rīga 2000 rindās, vienīgais izņēmums bija 1999. gads, kad A. Ābols aizvadīja divas spēles HK Liepājas Metalurga rindās. 1996.—1997. gada sezonā, spēlējot Zviedrijas kluba Nittorps IK rindās, viņš kļuva par Zviedrijas 2. divīzijas rezultatīvāko spēlētāju ar visvairāk izdarītajām rezultatīvām piespēlēm un kopā gūtiem punktiem. Viņš ir arī pieckārtējs Latvijas čempions. No 2003. līdz 2008. gadam viņš spēlēja Latvijas hokeja līgas klubā HK Rīga 2000 un ilgu laiku bija arī komandas kapteinis, bet 2008. gada februārī guva traumu. Tās dēļ jūnijā A. Ābols paziņoja par profesionālā hokejista karjeras beigām. Latvijas hokeja izlases sastāvā piedalījies četros Pasaules čempionātos (1999, 2000, 2001, 2002), kā arī 1993. gada Pasaules čempionāta C divīzijā. Vairākos Pasaules čempionātos darbojies kā televīzijas komentētājs. 2008. gadā kļuva par jaunizveidotā KHL kluba Rīgas "Dinamo" trenera palīgu — pirmās trīs sezonas bijis slovāka Jūliusa Šuplera palīgs, kopš 2011.—2012. gada sezonas bija soma Pekas Rautakallio palīgs. 2012. gada 5. novembrī kļuva par "Dinamo" galvenā trenera pienākumu izpildītāju pēc P. Rautakallio atlaišanas. Pēc sezonas beigām tika apstiprināts par komandas galveno treneri. Komandu vadīja līdz 2014.—15. gada sezonas noslēgumam, pēc kura pievienojās Toljati "Lada" treneru korpusam. Lai gan darbu "Lada" Ābols sāka kā trenera palīgs, jau 17. septembrī viņš tika apstiprināts par galvenā trenera pienākumu izpildītāju, šo amatu pildot līdz 2017.—18. gada sezonas noslēgumam, pēc kura komanda pārtrauca spēlēt KHL. Turpmākās divas sezonas bija Rīgas "Dinamo" galvenā trenera Ģirta Ankipāna palīgs. 2023. gada Pasaules čempionātā bija viens no Latvijas hokeja izlases trenera asistentiem. Kopā ar komandu tika izcinīta 3. vieta un bronzas medaļa. Eliteprospects profils (angliski) Internet Hockey Database profils (angliski) Eurohockey profils (angliski)