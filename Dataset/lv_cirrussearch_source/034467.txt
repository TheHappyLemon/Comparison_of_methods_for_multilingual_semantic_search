Pols Rubenfelds (angļu: Paul Rubenfeld, dzimis 1952. gada 27. augustā, miris 2023. gada 30. jūlijā), plašāk zināms kā Pols Rubenss (Paul Reubens), bija amerikāņu aktieris un komiķis, plašāk pazīstams ar Pī Vī Hermana lomas atveidošanu. Rubenss 70. gados pievienojās Losandželosas trupai Groundlings, kur sāka savu karjeru kā improvizācijas komiķis un skatuves aktieris. Tieši ar Groundlings Rubenss izveidoja Pī-vī tēlu. Pēc neveiksmīgas noklausīšanās Saturday Night Live šovam, Rubenss 1981. gadā debitēja kā Pī Vī priekšnesumā The Pee-wee Herman Show. Pī Vī uzreiz kļuva par kulta figūru, un nākamajā desmitgadē Rubenss visas savas publiskās uzstāšanās un intervijas viņš veica kā Pī Vī. Viņš producēja un sarakstīja scenāriju spēlfilmai "Pī Vī lielais piedzīvojums" (Pee-wee's Big Adventure, 1985), kuru režisēja Tims Bērtons un kas guva finansiālus panākumus un saņema pozitīvas kritiķu atsauksmes. Tā turpinājums Big Top Pee-wee (1988) bija mazāk veiksmīgs. Laikā no 1986. līdz 1990. gadam Rubenss filmējās Pī Vī lomā CBS sestdienas rīta bērnu programmā Pee-wee's Playhouse. 1991. gadā Rubensu arestēja par nepiedienīgu uzvedību pieaugušo kinoteātrī Sarasotā, Floridā. Arests izraisīja nacionālo mediju uzmanības ķēdes reakciju, lai gan viņš saņēma atbalstu no izklaides industrijas pārstāvjiem. Arests atlika Rubensa iesaistīšanos lielos projektos līdz 1999. gadam, kad viņš piedalījās vairākos liela budžeta projektos, tostarp filmās "Noslēpumainie varoņi" (Mystery Men, 1999) un "Kokaīns" (Blow, 2001). Pēc tam Rubenss sāka sniegt intervijas kā pats, nevis kā Pī Vī. Rubenss piedalījies daudzos seriālos, piemēram, Murphy Brown, 30 Rock, Portlandia un "Melnais saraksts". 2010. gadā viņš atdzīvināja izrādi The Pee-wee Herman Show, ar kuru viņš uzstājās Losandželosā un Brodvejā. 2016. gadā viņš piedalījās Netflix filmā Pee-wee's Big Holiday atkārtojot Pī Vī Hermana lomu. Rubensa Pī Vī varonis saglabāja ilgstošu popularitāti gan bērnu, gan pieaugušo vidū. Playhouse ieguva 15 Emmy balvas, un 2000. gados to atkal demonstrēja nakts televīzijā, kuru TV Guide ierindoja starp desmit labākajām kulta klasiskajām televīzijas programmām. Rubenss nomira 2023. gada jūlijā no vēža. Ethan Shanfeld. «Paul Reubens, Pee-wee Herman Actor, Dies at 70 After Private Bout of Cancer». Variety, 2023. gada 31. jūlijs. Skatīts: 2023. gada 31. jūlijs. Richard Goldstein. «Persecuting Pee-wee Herman». The Village Voice, 2003. gada 14. janvāris. Arhivēts no oriģināla, laiks: 2013-07-15. Skatīts: 2008. gada 13. oktobris. Rebecca Keegan. «'Pee-wee's Big Holiday' takes some wrong turns», 2016. gada 17. marts. Skatīts: 2017. gada 11. augusts – caur LA Times. Vikikrātuvē par šo tēmu ir pieejami multivides faili. Skatīt: Pols Rubenss. IMDb profils (angliski) Internet Broadway Database profils (angliski) AllMovie profils (angliski)