Fricis Rokpelnis (dzimis 1909. gada 6. oktobrī, Grobiņas pagasts, miris 1969. gada 15. septembrī, Jūrmala) bija latviešu dzejnieks, rakstnieks. Dzimis 1909. gadā Grobiņas pagasta "Alkšņos" (tagad Medzes pagasts) zemnieku ģimenē. Pēc Latvijas okupācijas 1940. gadā F. Rokpelnis cieši sadarbojās ar komunistisko režīmu, kļūstot par vienu no redzamākajiem kolaboracionistiem, kas nākuši no latviešu literātu vides. No 1947. gada Rokpelnis bija PSKP biedrs, ieņēma dažādus augstus administratīvus amatus, bija Latvijas PSR himnas līdzautors, PSRS Augstākās Padomes deputāts (1946-1950) un LPSR Augstākās Padomes deputāts (1950-1954). Dzejnieka Jāņa Rokpeļņa tēvs. Nozīmīgākie darbi: dzejoļu krājums "Auž māsa zvaigzni karogā" (1950) izlase "Rudzu maize" (1959) luga "Gaisma" (1945) luga "Raiņa jaunība" (1948) kinoscenārijs filmai "Rainis" (1949) kinoscenārijs filmai "Atbalss" (1959) Sarakstījis libretus arī padomju politiskās propagandas operām "Uz jauno krastu" (1954) un "Audriņi" (1963).