Lakross (franču: lacrosse) ir komandu sporta veids, kurā piedalās divas komandas. Katras komandas sastāvā uz laukuma vienlaicīgi atrodas 10 spēlētāji. Spēles mērķis ir ar nūjām, kuru galos ir trijstūrveida tīkliņi, iedabūt bumbiņu pretinieku vārtos, piespēlējot to komandas biedriem pa gaisu. Lielākā daļa spēlētāju izmanto "īsu nūju", kas ir 1—1,1 m gara, četriem spēlētājiem var būt "garā nūja", kas ir 1,3—1,8 m gara (to parasti izmanto aizsargi un pussargi). Laukums ir 100×55 m liels, vārti — 1,8×1,8 m lieli. Šis ir viens no populārākajiem sporta veidiem Kanādā, kur tas oficiāli ir atzīts par nacionālo vasaras sporta veidu (nacionālais ziemas sports ir hokejs). Pirmie ar šī sporta veida priekšteci nodarbojušies Amerikas pamatiedzīvotāji ne vēlāk kā 1100. gadā. Tas ir viens no vecākajiem organizētajiem sporta veidiem Ziemeļamerikā. 1800. gadu vidū tas kļuva populārs arī starp citiem iedzīvotājiem. Pasaules čempionāts lakrosā vīriešiem notiek kopš 1967. gada, sievietēm (Pasaules kauss) — 1982. gada. Latvijas vīriešu izlases augstākais panākums ir 2006. gadā izcīnītā 14. vieta. Lakross ir divas reizes (1904, 1908) bijis iekļauts vasaras olimpiskajās spēlēs, vēl trīs reizes (1928, 1932, 1948) bija iekļauts kā demonstrējumu sporta veids. Tim Madigan, Tim Delaney. Sports: Why People Love Them!. University Press of America, 2009. gada 16. maijs. 69. lpp. ISBN 978-0-7618-4490-7. https://www.history.com/news/lacrosse-origins-native-americans Vikikrātuvē par šo tēmu ir pieejami multivides faili. Skatīt: Lakross. Encyclopædia Britannica raksts (angliski) Krievijas Lielās enciklopēdijas raksts (krieviski)