Šis raksts ir par Somijas pilsētu. Par citām jēdziena Salo nozīmēm skatīt nozīmju atdalīšanas lapu. Salo ir pilsēta un pašvaldība Somijas dienvidrietumos, Varsinaissomi. Pašvaldībā dzīvo 55 231 iedzīvotāji (2013. gada 28. februārī), no kuriem 94,6 % dzimtā valoda ir somu. Salo atrodas 52 km attālumā no Turku un 114 km attālumā no Helsinkiem. Somiski "salo" nozīmē ar mežu klātu zemi vai salu. Salo pirms vairākiem tūkstošiem gadu bijusi sala uz dienvidiem no pašreizējās pilsētas, bet mūsdienās tas ir paugurs ne tik tuvu pie jūras. Salo vārds dokumentos pirmoreiz minēts 1325. gadā. Tā atradās Turku — Viborgas ceļa malā un caur to tecēja Salonjoki upe, tādēļ tā attīstījās par tirdzniecības punktu. Miesta statusu Salo ieguva 1887. gadā. Tajā pat gadā miesta lielu daļu iznīcināja ugunsgrēks, un Salonjoki upe kļuva nekuģojama. Turku — Helsinku dzelzceļa līnijas atklāšana deva impulsu Salo augšanai. Sākotnēji Salo bija pakļauta Ikālinenai, bet 1891. gadā tā kļuva par neatkarīgu pašvaldību. 1932. gadā miestam tika pievienotas teritorijas no Uskelas un Haliko pašvaldībām. Salo teritorija pieauga no 74 līdz 1803 hektāriem, un iedzīvotāju skaits no aptuveni 1800 pieauga līdz vairāk nekā 6000. 1960. gadā Salo ieguva pilsētas statusu. Tā kā augošajai pilsētai bija nepieciešamas jaunas teritorijas, 1967. gadā visa Uskela un daļa no Haliko tika pievienota Salo. 2009. gada 1. janvārī notika lielākā Somijas pašvaldību apvienošanās, kad Salo pievienojās Haliko, Kīkala, Kisko, Kūsjoki, Mūrla, Pernie, Perteli, Somusjervi un Serkisalo. Pašvaldības platība pieauga līdz 200 kvadrātkilometriem un iedzīvotāju skaits — līdz 55 000. Par Salo jauno ģerboni tika pieņemts Haliko ģerbonis. Līdz 1990. gadiem Salo atradās Salora fabrika, kur tika ražoti radiouztvērēji un televizori. Pēc tam, kad uzņēmumu Salora iegādājās Nokia, šeit līdz 2000. gadam tika ražoti monitori. Šeit atradās arī uzņēmuma Mobira mobilo telefonu ražotne, kas 1990. gadu sākumā pārgāja Nokia īpašumā. 1995. gadā Nokia Salo uzbūvēja jaunu mobilo telefonu fabriku. Vēlāk Nokia ražošanu pārcēla uz citām valstīm, un ražotne Salo slēgta 2012. gadā. Salo atrodas mobilo ierīču lādētāju ražotāja Salcomp galvenais birojs. Pilsētā atrodas bezvadu identifikācijas sistēmu ražotājs Nordic ID. Salo dzimis Somijas prezidents Sauli Nīniste (Sauli Niinistö). «Finland's preliminary population figure was 5,608,218 at the end of February 2024». Q798557. VÄESTÖTIETOJÄRJESTELMÄ REKISTERITILANNE 28.02.2013 Arhivēts 01.08.2013, Wayback Machine vietnē. Somijas iedzīvotāju reģistrs Pilsētas oficiālā mājaslapa