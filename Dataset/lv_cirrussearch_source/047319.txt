P/E koeficients (angļu: Price Earnings Ratio) ir akciju tirgos, finanšu analīzē un investīciju banku nozarēs plaši izmantots rādītājs. Tiek aprēķināts kā attiecība starp uzņēmuma akcijas cenu un peļņu pēc nodokļiem uz vienu akciju. P/E koeficients investoriem ļauj labāk izprast uzņēmuma vērtību. Tas parāda cenu, kādu investori ir gatavi maksāt par uzņēmuma ienākumu vienību (vai arī nākotnes peļņu). Publiskiem uzņēmumiem P/E koeficients tiek obligāti uzrādīts biržā, kur uzņēmums tiek kotēts. Pastāv divas pieejas P/E koeficienta aprēķināšanai: balstoties uz vēsturiskiem datiem par uzņēmuma ienākumiem (angļu: Trailing P/E Ratio); ņemot vērā nākotnes (prognozējamos) ienākumus (angļu: Forward P/E Ratio). Vēsturiskais P/E koeficients biržās bieži tiek apzīmēts ar “P/E (TTM)”, kur “TTM” ir Wall Street apzīmējums, kas nozīmē vēsturisku informāciju par 12 mēnešiem (angļu: Trailing twelve months). Uzņēmuma vērtības noteikšanai parasti izvēlas izmantot nākotnes P/E koeficientu. Akciju tirgus ir orientēts uz nākotni, līdz ar to vairāk tiek pievērsts uzmanības tam, ko paredzēts sagaidīt nākotnē, nevis tam, kas notika pagātnē. P/E koeficients = Esošā akcijas cena / Neto peļņa uz vienu akciju Nākotnes P/E koeficients = Esošā akcijas cena / Prognozējamā neto peļņa uz vienu akciju Ja šodien uzņēmuma akcijas cena biržā ir 40 EUR, akciju skaits ir 250 000, neto peļņa ir 500 000 EUR un nākotnē tiek prognozēta neto peļņa 600 000 EUR apmērā, tad: Vēsturiskais P/E koeficients ir vienāds ar 40/ 500 000/ 250 000 = 20x; Nākotnes P/E koeficients ir vienāds ar 40/ 600 000/250 000 = 16.7x. Ja uzņēmumam P/E koeficients ir 20x, interpretācija ir tāda, ka ieguldītāji ir gatavi maksāt 20 naudas vienības par 1 peļņas vienību. Augstāks P/E liecina par to, ka investori nākotnē sagaida lielāku peļņas pieaugumu, salīdzinot ar uzņēmumiem, kuriem ir zemāks P/E. Ļoti augsts P/E var norādīt uz to, ka uzņēmums ir novērtēts par augstu (akciju cena ir augsta salīdzinājumā ar peļņu un, iespējams, ir pārvērtēta). Zemāks P/E var norādīt, ka uzņēmums pašlaik var būt nepietiekami novērtēts (pašreizējā akciju cena ir zema salīdzinājumā ar peļņu) vai arī uzņēmums uzrāda ļoti labus rezultātus salīdzinājumā ar iepriekšējiem periodiem. Ja uzņēmumam nav peļņas vai tas strādā ar zaudējumiem, P/E koeficients netiek aprēķināts. «Swedbankas Terminu vārdnīca». Skatīts: 2019. gada 28. februārī. «Investopedia». «Corporate Finance Institute».