Jāns Tēmants (igauņu: Jaan Teemant; 1872–1941?) bija igauņu jurists un politiķis. Igaunijas Valsts vecākais (1925–1927, 1932). Dzimis 1872. gada 24. septembrī (12. septembrī pēc VS) Vīkas (Lēnes) apriņķa (tagad Pērnavas apriņķa Vigalas pagasta Illustes ciemā. Mācījās Tērbatas Trefnera ģimnāzijā, 1901. gadā beidza tieslietu studijas Pēterburgas Universitātē. Strādāja par Tallinas advokātu, bija Tallinas domes loceklis (1904–1905). 1905. gada revolūcijas laikā 1905. gada 10. decembrī bija Tērbatas Vispārējā tautas delegātu kongresa priekšsēdētājs. Pēc revolūcijas sakāves devās bēgļu gaitās uz Šveici, pēc kara stāvokļa atcelšanas 1908. gadā atgriezās dzimtenē, bet tika apcietināts un 1,5 gadus pavadīja ieslodzījumā Pēterburgā, pēc tam nometinājumā Arhangeļskas guberņā (1911–1913). Pēc atbrīvošanas strādāja par advokātu Tallinā. Pēc Februāra revolūcijas 1917. gadā viņš bija Igaunijas pagaidu zemes padomes priekšsēdētāja vietnieks, pēc tam Satversmes sapulces loceklis (1919–1920). No 1923. gada Tēmants bija Rīgikogu deputāts, atkārtoti ievēlēts par Igaunijas Valsts vecāko (1925–1927, 1932). Pēc Igaunijas okupācijas 1940. gada 23. jūlijā NKVD viņu apcietināja un ieslodzīja cietumā, miris nezināmos apstākļos, visticamāk, nošauts 1941. gada 24. jūlijā. Latviešu konversācijas vārdnīca. XXI. sējums. Rīga : Anša Gulbja izdevniecība. 42 509-42 510. sleja.