Sēlijas militārais poligons ir topošā starptautiskā militārā bāze Sēlijā, Aizkraukles un Jēkabpils novadu teritorijā Latvijā. Saskaņā ar Aizsardzības ministrijas plāniem, viena no valsts aizsardzības prioritātēm ir stiprināt NATO sabiedroto spēku pastāvīgu klātbūtni Latvijā. Pēc NATO Madrides samitā pieņemtajiem lēmumiem par lielāku sabiedroto valstu spēku klātbūtni Baltijas valstīs, nepieciešams izveidot jaunu poligonu, lai nodrošinātu karavīriem apmācību vietu. Līdz ar Krievijas atsākto karu Ukrainā 2022. gada 24. februārī, vairākas sabiedrotās valstis apliecināja savu gatavību aizsargāt Latviju, nosūtot papildu karavīrus un tehniku, kas palielināja esošās militārās infrastruktūras noslodzi. Valsts Aizsardzības ministrija un Nacionālie bruņotie spēki izvērtēja vairākas iespējamās vietas jauna poligona izveidei un par piemērotāko atzina teritoriju Aizkraukles un Jēkabpils novados. NBS komandieris ģenerālleitnants Leonīds Kalniņš 2022. gada novembrī paziņoja, ka Sēlijas poligonā trenēsies Latvijas NBS Sauszemes spēku mehanizētā brigāde, Kanādas brigāde un citu sabiedroto valstu karaspēka vienības. Viņš prognozēja, ka 2023. gada beigās poligonā varēs sākt trenēties pirmās vienības, bet tas būs atkarīgs no AS “Latvijas Valsts meži” īpašumu pārņemšanas un iedzīvotājiem bīstamās zonas izveides. Sākumā bruņoto spēku personālu izvietos telšu pilsētiņās, taču ar laiku mācību apjomi palielināsies un tad būs nepieciešamas kazarmas, ēdnīcas, noliktavas, kaujas tehnikas novietnes un citas militārajai bāzei nepieciešamās pastāvīgās būves. 2023. gada jūnijā sākās sarunas ar 12 zemes īpašniekiem Sēlijas poligona teritorijā, lai privātīpašnieku zemes atsavinātu par tirgus vērtību vai arī to vietā piedāvātu valsts īpašumus citviet. Militāro mācību sākums bija plānots 2025. gada beigās. Saskaņā ar Sēlijas militārā poligona izveides plānu Aizsardzības ministrija plāno pārņemt 25 605 ha, kas ietver galvenokārt valsts zemes (24 540,49 ha), bet arī nedaudz fizisko un juridisko personu zemes (1034,4 ha) un pašvaldības zemes (30,91 ha). Poligona ziemeļu daļu šķērso vietējas nozīmes valsts autoceļš V956 (Daudzeva–Viesīte–Apserde). Ar servitūtu apgrūtinātie nekustamie īpašumi militārajā poligonā "Sēlija" ir viensētas "Fjordi", "Pālēni", "Senlejas-1", "Stirnas", "Kalvji", "Ozolkalni", "Diānas", "Jaunavotiņi", "Jaunrostnieki", "Jaunzemi", "Rostnieki", meža autoceļi "Salu celš" un "Egļu ceļš". Militāro poligonu veidos teritorijā, kas ir bagāta ar īpaši aizsargājamajiem biotopiem un putnu sugām. Aizsardzības ministrija apgalvoja, ka Nacionālie bruņotie spēki ievēros visas vides prasības un saudzīgi izturēsies pret dabu. Sēlijas militārā poligona izveidošanas un iespējamā šaušanas trokšņa dēļ netiks apdraudēti mikroliegumu teritorijā aizsargājamie putni un to ligzdvietas, kā arī netiks nodarīts kaitējums videi un dabas resursiem. Darbības militārajā poligonā notiks saskaņā ar Aizsargjoslu likumā noteiktajiem ierobežojumiem. Vietējie iedzīvotāji varēs turpināt sēņot, ogot lielākajā daļā poligona teritorijas, kā arī turpināt nodarboties ar lauksaimniecību blakus poligonam esošajās teritorijās. Nacionālie bruņotie spēki neliegs pārvietošanos pa reģionālajiem un valsts ceļiem, taču uz militāro mācību laiku var tikt ierobežota kustība, par ko sabiedrība tiks informēta. 2023. gada nogalē Aizsardzības ministrija paziņoja, ka līdz 2025. gadam plānots īstenot Sēlijas poligona projekta pirmo kārtu, tam atvēlot 36,5 miljonus eiro nacionālā finansējuma, bet otrajā, trešajā un ceturtajā kārtā plānots ieguldīt līdz 700 miljoniem eiro NATO un sabiedroto finansējuma. Projekts paredz bāzes izveidošanu apmēram 1700 karavīriem, desantēšanās vietu, šautuves, nesprāgušās munīcijas zonu, helikopteru nosēšanās laukumu. Vispārēja informācija Aizkraukles un Jēkabpils novadu iedzīvotājiem par Sēlijas militāro poligonu mod.gov.lv «Jaunu militāro bāzi plāno veidot Aizkraukles un Jēkabpils novados». www.lsm.lv (latviešu). Skatīts: 2022-07-21. «Zalves militārais poligons | Aizsardzības ministrija». www.mod.gov.lv (latviešu). Skatīts: 2022-07-21. Sēlijas poligonā būs iespēja trenēt gaisa atbalsta operācijas ar kaujas munīcijas izmantošanu Sargs.lv 17.11.2022 Jānis Garisons: Militārās mācības Sēlijas poligonā varētu sākties pēc pusotra gada replay.lsm.lv 26.06.2023 Noteikumi par militārā poligona "Sēlija" robežu un tā teritorijā ietilpstošajiem nekustamajiem īpašumiem Ministru kabineta noteikumi Nr. 416, 2023. gada 13. jūlijā Poligona 'Sēlija' un bāzes izveidē plānots ieguldīt ap 700 miljoniem eiro Delfi, LETA 03.12.2023 Aizsardzības ministrija - Zalves militārais poligons