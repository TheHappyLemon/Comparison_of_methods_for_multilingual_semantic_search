Āfrikas trīskrāsu gazeles, Āfrikas trīskrāsu gazeļu ģints (Eudorcas) ir viena no dobradžu dzimtas (Bovidae) ģintīm, kas apvieno 3 mūsdienās dzīvojošas gazeļu sugas un vienu izmirušu sugu. Tās visas mājo Āfrikā uz dienvidiem no Sahāras, sākot ar Sāhilas joslu kopējā izplatības areāla ziemeļos. Nesenā pagātnē visas šīs ģints sugas tika klasificētas gazeļu ģintī (Gazella). Āfrikas trīskrāsu gazeles ir samērā nelieli, eleganti pārnadži ar graciozu ķermeņa uzbūvi, garām, tievām kājām un smalkām galvām. Abi dzimumi ir apmēram vienādi lieli. Visām sugām abiem dzimumiem ir ragi, lai gan tēviņiem ragi ir lielāki. Āfrikas trīskrāsu gazelēm ir raksturīgs ruds matojums, vēders gaišs, gandrīz balts, bet uz sāniem starp rudo ķermeņa augšpusi un gaišo vēderu ir nodaloša, tumši brūna vai melna josla. Atkarībā no sugas tā var būt platāka vai šaurāka, bet vienmēr labi pamanāma. Lielākā ģintī ir Tomsona gazele (Eudorcas thomsonii), kuras augstums skaustā ir apmēram 82 cm. Salīdzinoši abām pārējām gazeļu sugām lielāko tēviņu augstums plecos ir apmēram 70 cm. Gazeles ir ļoti ātri dzīvnieki un īsā distancē spēj sasniegt ātrumu ap 80 km/h, toties garā distancē spēj ilgstoši skriet ar ātrumu 48 km/h. Tās mājo dažādos sausos biotopos — tuksnešos, savannā un zāļainos līdzenumos ar īsu zāli. Pārošanās laikā pieauguši tēviņi ir teritoriāli un katram, sasniedzot dzimumbriedumu 2—3 gadu vecumā, ir sava neliela teritorija. Tā nemitīgi tiek aizsargāta, kā arī savstarpējās cīņās nemitīgi tiek pierādīta dominance. Atkarībā no cīņas iznākuma teritorijas robežas nepārtraukti mainās. Interesanti, ka tēviņi cīnās tikai ar savas sugas tēviņiem un citu gazeļu tēviņiem nepievērš uzmanību. Jaunie tēviņi veido vecpuišu grupas, kuras neiesaistās cīņā par pārošanos. Mātītes ar saviem pēcnācējiem veido lielus barus, kuri nepārtraukti migrē cauri tēviņu teritorijām. Ārpus vairošanās sezonas tēviņi apvienojas vecpuišu baros, kas uzturas mātīšu bara tuvumā. Āfrikas trīskrāsu gazeļu ģints (Eudorcas) Mongallas gazele (Eudorcas albonotata) †Rudā gazele (Eudorcas rufina) Sarkansejas gazele (Eudorcas rufifrons) Tomsona gazele (Eudorcas thomsonii) Mammals Species of the World: Eudorcas IUCN: Eudorcas albonotata Ultimateungulate: Eudorcas rufifrons ADW: Eudorcas thomsonii Ungulate Taxonomy "Gazelle". The Columbia Electronic Encyclopedia, 6th ed. 2007, Columbia University Press. Vikikrātuvē par šo tēmu ir pieejami multivides faili. Skatīt: Āfrikas trīskrāsu gazeles. Encyclopædia Britannica raksts (angliski) Encyclopædia of Life raksts (angliski) Our Beautiful World: Antelopes and Gazelles Eudorcas thomsoni