Chang'e 3 (ķīniešu: 嫦娥三号 Cháng'é Sānhào) ir Ķīnas kosmiskā misija, kuras mērķis ir uz Mēness nogādāt nolaižamo aparātu un mobili. Zonde palaista 2013. gada 1. decembrī un 14. decembrī tā nolaidās uz Mēness virsmas. Yutu ir Ķīnas pirmais mobilis uz Mēness un šī ir pirmā mīkstā nolaišanās uz Mēness virsmas pēdējos 37 gados pēc padomju Luna-24 lidojuma 1976. gadā. Chang'e 3 tika palaista 2013. gada 1. decembrī 17:30 UTC ar nesējraķeti Chang Zheng 3B no Sičanas kosmodroma. 2. decembrī 07:50 UTC tika veikts pirmais lidojuma trajektorijas korekcijas manevrs. Veikts arī otrs manevrs, bet trešais plānotais nebija vajadzīgs, jo kosmiskais aparāts bija precīzi ievadīts nepieciešamajā trajektorijā. 6. decembrī 09:53 UTC Chang'e 3 iegāja Mēness orbītā. 10. decembrī veikts orbītas korekcijas manevrs, mainot apļveida orbītu ar augstumu aptuveni 100 km uz eliptisku orbītu ar periselēniju 15 km. Nolaišanās uz Mēness virsmas notika 14. decembrī 13:11:18 UTC. Chang'e 3 nosēdās Varavīksnes līcī punktā ar koordinātām 44,12° ziemeļu platuma un 19,51° austrumu garuma. 14. decembrī 20:35 UTC no nolaižamā aparāta uz Mēness virsmas nobrauca mobilis Yutu. Mobilis pārtrauca raidīt 2015. gada martā. Nolaižamais aparāts 2018. gada jūnijā vēl joprojām darbojās. Chang'e 3 nolaižamais aparāts ir apgādāts ar nepieciešamajām sistēmām lidojumam uz Mēnesi. Tā masa bez degvielas ir 1200 kg; pilna masa — 3780 kg. Nolaižamais aparāts izveidots astoņstūra formā ar četrām atbalsta kājām. Elektroenerģijas ražošanai paredzētas saules baterijas un radioizotopiskais termoelektroģenerators (RTG), kas nodrošinās ar enerģiju Mēness nakts laikā. Chang'e 3 paredzēts ne tikai mobiļa transportēšanai, bet tam arī ir zinātniskā pakete ar septiņiem instrumentiem un kamerām. Nolaižamajā aparātā uzstādīts ultravioletais teleskops. Tā būs pirmā ilgtermiņa astronomiskā observatorija uz Mēness. Ir arī kamera Zemes plazmasfēras novērošanai ekstrēmi ultravioletā starojumā. Bez primārajiem instrumentiem Chang'e 3 nolaižamajā aparātā iemontētas vairākas redzamās gaismas kameras. Trīs panorāmas kameras nodrošinās nolaišanās vietas apskati no dažādām pusēm. Bez tam ir arī kamera, kura paredzēta attēlu uzņemšanai nolaišanās laikā. Nolaižamajā aparātā ir arī grunts paraugu analizators. China’s Chang’e-3 and Jade Rabbit duo land on the Moon Chang'e 3 - Mission Overview spaceflight101.com - Patrick Blau Chang'e 3, 4 (CE 3, 4) / Yutu Gunter Dirk Krebs