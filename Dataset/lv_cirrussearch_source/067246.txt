Deriks Vaits (angļu: Derrick White; dzimis 1994. gada 2. jūlijā Kolorādo štatā) ir amerikāņu basketbolists, spēlē saspēles vadītāja un uzbrūkošā aizsarga pozīcijā. 2024. gadā pārstāv NBA klubu Bostonas "Celtics", iepriekš spēlējis Sanantonio "Spurs". Spēlējis NCAA čempionātā, kur nospēlējis visas četras sezonas, sākot ar turnīra otro divīziju, bet pēc tam pārceļoties uz Kolorādo Universitātes komandu pirmajā divīzijā. 2017. gada NBA draftā D. Vaitu Sanantonio "Spurs" izraudzījās pirmās kārtas beigās ar 29. kārtas numuru. Debijas sezonā daudz spēlēja G Līgas fārmklubā Ostinas "Spurs", kļūstot arī par šīs līgas čempionu. Ar otro sezonu nostiprinājies "Spurs" rotācijā, bieži spēlējot arī komandas starta pieciniekā. Šajā laikā Grega Popoviča trenētajā komandā viņa komandas biedrs bija arī latvietis Dāvis Bertāns. 2022. gada februārī D. Vaits tika aizmainīts uz Bostonas "Celtics" pret Džošu Ričardsonu, Romeo Langfordu un 2022. gada drafta pirmās kārtas izvēli. Pirmajā sezonā "Celtics" sastāvā komanda sasniedza NBA finālsēriju, kur piekāpās Goldensteitas "Warriors", bet otrajā sezonā — Rietumu konferences finālsēriju, kur piekāpās Maiami "Heat"; D. Vaitam bija nozīmīga loma šajās izslēgšanas spēlēs, gūstot 13,4 punktus vidēji spēlē. Pēc 2022.—2023. gada NBA sezonas viņš tika iekļauts NBA simboliskajā aizsardzības otrajā izlasē. D. Vaits pārstāvēja ASV basketbola izlasi 2019. gada Pasaules kausā, kur komanda ieņēma tikai 7. vietu. «Celtics Acquire Derrick White From Spurs». www.nba.com (angļu). Skatīts: 2023-11-04. «2019 USA Basketball Men’s World Cup Team Roster Announced». web.archive.org. 2019-08-24. Arhivēts no oriģināla, laiks: 2019-08-24. Skatīts: 2023-11-04. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) ESPN NBA profils (angliski) RealGM Basketball profils (angliski)