Skalica (slovāku: Skalica) ir pilsēta Slovākijā, Trnavas apgabala Skalicas apriņķa centrs Zāhorjes reģionā. Skalica rakstos pirmoreiz minēta 1217. gadā. Tāpat kā lielākā daļa no Slovākijas teritorijas Skalica līdz 1918. gadam atradās Ungārijas sastāvā, tās ungāriskais nosaukums ir Sakolca (Szakolca). 1372. gadā Ungārijas karalis Lajošs I piešķīra Skalicai pilsētas tiesības. 17. gadsimtā Skalica bija pēc iedzīvotāju skaita piektā Slovākijas pilsēta. 19. gadsimtā līdz ar Martinu un Ružomberoku, Skalica izvirzījās par vienu no slovāku nacionālās kustības centriem. 1918. gada 6. novembrī Skalica uz desmit dienām kļuva par Slovākijas de facto galvaspilsētu. Pēc Pirmā pasaules kara iekļāvās Čehoslovākijā. No 1993. gada — neatkarīgās Slovākijas pilsēta. 2001. gadā absolūtais vairākums (94,84 %) pilsētas iedzīvotāju bija slovāki, dzīvoja arī čehi (3,61 %). Pēc reliģiskās pārliecības — katoļi (70,15 %), nereliģiozi (19,92 %) un luterāņi (6,67 %). Skalicā dzimuši kardināls Jānošs Čerhohs (Csernoch János, 1852 - 1927), kā arī hokejisti Jurajs Mikūšs (Juraj Mikúš, 1987) un Žigmunds Pālfijs (Žigmund Pálffy, 1972). Vikikrātuvē par šo tēmu ir pieejami multivides faili. Skatīt: Skalica. Q110227967.