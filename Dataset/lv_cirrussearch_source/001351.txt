Palu staipeknītis (Lycopodiella inundata) ir staipekņu dzimtas (Lycopodiaceae) augs, kas pieder staipeknīšu ģintij (Lycopodiella). Palu staipeknītis aug nepiesārņotu un barības vielām nabadzīgu ezeru krastos, zāļu purvos, purvainās pļavās pārsvarā smilšainās augsnēs. Tas ir izplatīts Eiropā, neiekļaujot kontinenta rietumu un dienvidu daļu. Pārsvarā tas sastopams Eiropas centrālajā daļā. Palu staipeknītim Latvija ir tuvu izplatības areāla austrumu robežai, tāpēc tas ir izplatīts reti un nevienmērīgi, galvenokārt rietumu daļā un Rīgas apkārtnes ezeru krastos. Nereti palu staipeknīša izplatība saistīta ar ezeriem, kuru piekrastes seklūdenī aug lobēliju (Lobelia dortmanna) un ezereņu (Isoëtaceae) audzes. Palu staipeknītis ir daudzgadīgs, retāk viengadīgs augs ar pacilu vai stāvu, īsu stublāju un daudzām sīkām saknītēm. Stublājs var būt 1 – 15 cm garš, kas cieši pieguļ substrātam. Stāvo zaru ir maz un tie ir 1 - 5 cm augsti. Lapas pamīšus, taisnas 3 - 5 mm garas. Palu staipeknītis ir līdzīgs gada staipeknim (Lycopodium annotinum). Tiem abiem zara galā ir tikai viens strobils, bet atšķirībā no gada staipekņa palu staipeknītim strobils ir platāks par zaru, uz kura tas atrodas, un tas nav krasi norobežots no zara. Sporofilu vārpiņas labi izceļas, jo ir dzeltenzaļā krāsā, kad nogatavojušās. Sporas nobriest laikā no jūlija līdz oktobrim. palu staipeknītis - Lycopodiella inundata (L.) Holub - Augi Staipekņu apraksts V.Baroniņa, I.Lodziņa "Populārzinātniskā Latvijas Sarkanā grāmata", 1992.g., ISBN 5-7966-0544-5 Staipekņu nodalījums Palu staipeknīša foto (ARKive) Palu staipeknīša foto (priede.bf.lu.lv) Mikroliegumu sugas Bioloģiskās daudzveidības atjaunošana militārajā poligonā "Ādaži" Arhivēts 2016. gada 5. martā, Wayback Machine vietnē.