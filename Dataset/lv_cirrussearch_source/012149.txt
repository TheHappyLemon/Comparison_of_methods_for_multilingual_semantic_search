Māris Jass (dzimis 1985. gada 18. janvārī) ir latviešu hokejists, aizsargs, agrākais Latvijas hokeja izlases spēlētājs. Pašlaik (2022) spēlē Latvijas čempionāta vienībā Rīgas "Dinamo". Māra brālēns Koba Jass un tēva brālis Mareks Jass arī ir profesionāli hokejisti, savukārt tēvs Ilgvars Jass ir bijis bokseris, bet māsa Vanesa Jasa — profesionāla basketboliste. Dzimis Daugavpilī, Māris 2000. gadā tur arī uzsāka savas profesionālā spēlētāja gaitas, 2000.—01. sezonu aizvadot Daugavpils "Stalkers-Juniors" rindās, taču pēc sezonas beigām devās uz Krieviju, kur Maskavas "Dinamo" kluba sistēmā divas sezonas aizvadīja Krievijas Pirmajā līgā (pēc spēka — trešā). No 2003. līdz 2006. gadam Jass spēlēja Liepājas "Metalurga" rindās. 2006. gadā, Pjotram Vorobjovam stājoties Latvijas izlases galvenā trenera amatā, viņš Jasu uzaicināja pievienoties sevis trenētajai Toljati "Lada" vienībai. 2006.—07. sezonā Jass spēlēja Čehijas Ekstralīgas klubā Prāgas "Slavia", taču jau nākamo sezonu viņš aizvadīja Slovākijas Ekstralīgas klubā HK Nitra. 2008.—09. sezonā viņš spēlēja Liepājā, bet 2009.—10. sezonā atgriezās Nitrā. 2010.—11. sezonu Jass uzsāka citā Slovākijas vienībā — HK Skalica, taču novembrī viņš pievienojās Kontinentālās hokeja līgas klubam Ņižņekamskas "Ņeftehimik". 2011.—12. sezonā, spēlējot Slovākijas Ekstralīgas klubā Bratislavas "Slovan", Jass izcīnīja Slovākijas čempiona titulu. 2015. gada vasarā uz pārbaudes laiku pievienojās Rīgas "Dinamo", taču klubs līgumu ar spēlētāju nenoslēdza. Oktobra vidū, vairākiem "Dinamo" aizsargiem esot traumētiem, komanda ar Jasu noslēdza viena gada līgumu, un viņš tās sastāvā aizvadīja 26 spēles. Turpmākajās sezonās spēlēja dažādās Eiropas līgās. Latvijas hokeja izlases sastāvā spēlējis piecos pasaules čempionātos. Eliteprospects profils (angliski) Internet Hockey Database profils (angliski) KHL profils (angliski)