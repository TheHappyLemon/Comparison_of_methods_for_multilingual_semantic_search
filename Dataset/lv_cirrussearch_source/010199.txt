Joahims Olsens (dāņu: Joachim Olsen, dzimis 1977. gada 31. maijā Olborgā, Dānijā) ir bijušais dāņu vieglatlēts, lodes grūdējs. J. Olsenam pieder neoficiālais pasaules labākais sasniegums starp lodes grūdējiem - viņš ir iekļuvis desmit tā saukto lielo sacensību (Olimpiskās spēles, Pasaules un Eiropas vieglatlētikas čempionāti) finālos pēc kārtas.[nepieciešama atsauce] Pusaudža gados J. Olsens nodarbojās galvenokārt ar diska mešanu, bet četru gadu laikā, ko viņš pavadīja kā students Aidaho universitātē ASV, ļoti strauji uzlabojās viņa rezultāti lodes grūšanā. Pirmais nozīmīgais sasniegums J. Olsenam bija U-23 Eiropas vieglatlētikas čempionātā Gēteborgā 1999. gadā iegūtā sudraba medaļa. 2001. gada pasaules čempionātā J. Olsens pirmo reizi iekļuva tik nozīmīgu sacensību finālā, ko ir atkārtojis visās kopš tās reizes notikušajās sacensībās. 2002. gadā viņš ieguva sudraba medaļu gan Eiropas čempionātā telpās, gan atklātajā stadionā. 2004. gada pasaules čempionātā telpās J. Olsens izcīnīja trešo vietu. Šo panākumu viņš atkārtoja arī 2004. gada olimpiskajās spēlēs Atēnās (vēlāk, pēc Jurija Bilonoha diskvalifikācijas par dopinga lietošanu, J. Olsens saņēma sudraba medaļu). 2006. gada pasaules čempionātā telpās 21,16 metrus tāls grūdiens J. Olsenam deva trešo vietu. Trešais viņš palika arī Eiropas čempionātā (21,07 metri), par diviem centimetriem piekāpjoties baltkrievam Andrejam Mihņevičam un par četriem - uzvarētājam Ralfam Bartelam no Vācijas. Karjeras pēdējos gados J. Olsens daudz cīnījies ar traumām. Tomēr 2007. gada 13. jūnijā Kopenhāgenā viņam izdevās uzstādīt jaunu personisko rekordu - 21,61 m. Pekinas olimpiskajās spēlēs J. Olsens bija Dānijas delegācijas karognesējs olimpiādes atklāšanā, taču traumu dēļ olimpisās spēles viņam bija tikai otrais starts 2008. gada sezonā un finālā viņš neiekļuva. 2009. gada jūlijā J. Olsens paziņoja par profesionāla sportista karjeras beigām. Lodes grūšanā - 21,61 m (2007. gada 13. jūnijā Kopenhāgenā), nacionālais rekords Diska mešanā - 60,67 m (2002. gada 23. jūnijā Seviljā) «Danish shot put athlete Olsen to retire». 2009. gada 22. jūlijs. Arhivēts no oriģināla, laiks: 2012. gada 9. septembrī. Skatīts: 2009. gada 22. jūlijs. Olympedia profils (angliski) IAAF profils (angliski) Trach and Field vieglatlēta profils (angliski) Informācija no Dānijas Vieglatlētikas federācijas mājas lapas