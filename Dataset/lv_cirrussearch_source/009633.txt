Marko Stefano Belinelli (itāļu: Marco Stefano Belinelli; dzimis 1986. gada 25. martā) ir itāļu basketbolists, spēlē uzbrūkošā aizsarga pozīcijā, Itālijas izlases dalībnieks. 2023. gadā pārstāv Itālijas klubu Boloņas "Virtus", kas spēlē arī Eirolīgā. Iepriekš 13 sezonas spēlējis Nacionālajā basketbola asociācijā (NBA), kļūdams par čempionu Sanantonio "Spurs" sastāvā 2014. gadā. Karjeru uzsāka Boloņas "Virtus" sastāvā, vēlāk spēlēja arī Boloņas "Fortitudo". 2007. gada NBA draftā viņu Goldensteitas "Warriors" izraudzījās ar kopējo 18. kārtas numuru pirmajā kārtā. "Warriors" sastāvā viņš spēlēja līdz pat 2008.—2009. gada sezonai, pēc tam vienu sezonu aizvadīja Toronto "Raptors" vienībā, taču kopš 2010.—2011. gada sezonas spēlēja Ņūorleānas "Hornets" klubā. Individuāli veiksmīgākā sezona NBA viņam bija 2010.—2011. gada sezona, kad piedalījās 80 regulārās sezonas spēlēs, vidēji spēlē guva 10,4 punktus. Pirmajā sezonā "Hornets" sastāvā viņš arī kvalificējās izslēgšanas spēlēm. Klubā nospēlēja divas sezonas, pēc tam pārgāja uz Čikāgas "Bulls", kurā aizvadīja vienu sezonu. 2013. gada jūlijā kļuva par Sanantonio "Spurs" spēlētāju. Kluba sastāvā sasniedza 2014. gada finālsēriju, kurā tika pārspēta Maiami "Heat", tādējādi kļūstot par NBA čempioniem. "Spurs" sastāvā M. Belinelli nospēlēja vēl vienu sezonu, bet tad pārcēlās uz Sakramento "Kings", pēc tam Šarlotes "Hornets", Atlantas "Hawks" un Filadelfijas "76ers". 2018. gada vasarā spēlētājs atgriezās Sanantonio "Spurs". 2020. gada rudenī, pēc 13 sezonām NBA, M. Belinelli atgriezās savā pirmajā profesionālajā klubā Boloņas "Virtus", kas spēlē Itālijas A sērijā un Eirolīgā. Vikikrātuvē par šo tēmu ir pieejami multivides faili. Skatīt: Marko Belinelli. Oficiālā mājaslapa (itāliski) NBA profils (angliski) Basketball Reference profils (angliski) ESPN profils (angliski)