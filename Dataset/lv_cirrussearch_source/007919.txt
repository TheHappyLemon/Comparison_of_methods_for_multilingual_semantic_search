Aleksandrs Sjomins (krievu: Александр Валерьевич Сёмин; dzimis 1984. gada 3. martā Krasnojarskā, PSRS) ir krievu hokejists, spēlē kreisās malas uzbrucēja pozīcijā, Krievijas hokeja izlases dalībnieks. Pašlaik (2015) pārstāv KHL klubu Magņitogorskas "Metallurg". Karjeru Sjomins uzsāka Krasnojarskas "Sokol" hokeja skolas sistēmā. 2001.—02. gada sezonā Čeļabinskas "Traktor" rindās Sjomins debitēja Krievijas Augstākajā līgā. 2002. gada NHL draftā viņu Vašingtonas "Capitals" izraudzījās ar kopējo 13. numuru. "Capitals" sastāvā sāka spēlēt 2003.—2004. gada sezonā, taču 2004.—05. gada NHL sezonas lokauta laikā un 2005.—06. gada sezonā viņš spēlēja Krievijas Superlīgas klubu Toljati "Lada" un Maskavas apgabala "Himik" sastāvos. Jau sākot ar 2006.—07. gada sezonas otro pusi Sjomins bieži tika likts vienā maiņā ar Aleksandru Ovečkinu. Nākamajā sezonā viņiem "Capitals" pirmajā maiņā pievienojās Niklass Bekstrems. Kopā ar Ovečkinu un Bekstremu Sjomins spēlēja līdz pat 2012. gada vasarai, kad noslēdza viena gada līgumu ar Karolīnas "Hurricanes" vienību. 2012.—13. gada NHL sezonas lokauta laikā spēlēja KHL kluba Ņižņijnovgorodas "Torpedo" un Krievijas Augstākās līgas kluba Krasnojarskas "Sokol" sastāvā, taču pēc tam atgriezās "Hurricanes" sastāvā. 2015. gada vasarā noslēdza viena gada līgumu ar Monreālas "Canadiens". Decembrī hokejists atgriezās Krievijā, pievienojoties KHL klubam Magņitogorskas "Metallurg". Krievijas hokeja izlases sastāvā spēlējis 2010. gada ziemas olimpiskajās spēlēs (6. vieta), Pasaules čempionātos ir izcīnījis visu kalumu medaļas: 2008. un 2012. gadā zeltu, 2010. gadā sudrabu un 2005. gadā bronzu. Tāpat, Sjomins ir izcīnījis sudraba medaļas 2002. gada Pasaules čempionātā U-18 vecuma grupā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) NHL profils (angliski) Hockey-Reference profils (angliski) KHL profils (angliski)