Ninbo (ķīniešu: 宁波, piņjiņs: Níngbō), agrāk arī Ninpo, ir prefektūras līmeņa municipalitāte Džedzjanas provincē Ķīnas dienvidaustrumos. Ninbo ir subprefektūras līmeņa municipalitāte un vienlaikus arī speciālās plānošanas pilsēta. Izvietojusies provinces ziemeļaustrumos. Ziemeļos to apskalo Handžou līcis, bet austrumos — Austrumķīnas jūra. Robežojas austrumos ar Šaosjinu, dienvidos — ar Taidžou, bet ziemeļaustrumu piekrastē izvietojies Džoušaņas arhipelāgs. Administratīvi Ninbo municipalitātei pakļautas vēl divas pilsētas ar vairāk kā miljonu iedzīvotājiem — Cisji un Jujao. Ninbo ir viena no Ķīnas vecākajām pilsētām, kuras vēsture sakņojas Hemudu kultūrā ap 4800. gadiem p.m.ē. Zināma kā viena no Zīda ceļa tirdzniecības pilsētām 2000 gadu senā pagātnē, kā arī nozīmīga tirdzniecības osta Tanu un Sunu dinastiju laikā. Sunu dinastijas laikā (960—1279) pilsēta tika dēvēta par Mindžou (明州, Míngzhōu). Minu dinastijas laikā Ninbo bija vienīgā osta, kurā bija atļauta tirdzniecība ar Japānu. Cjinu dinastijas laikā Ninbo bija viena no līguma ostām, kas tika atvērtas eiropiešiem saskaņā ar Naņdzjinas līgumu. Otrā pasaules kara laikā Japāna bombardēja Ninbo ar bumbām, kurās bija ar buboņu mēri inficēti kukaiņi, izsaucot nopietnu slimības uzliesmojumu. Galvenā saimnieciskā darbība pilsētā saistīta ar Ninbo-Džoušaņas ostu, kas ir viena no lielākajām ostām Ķīnā. Galvenās rūpniecības nozares ir elektrotehnika, tekstilrūpniecība un pārtikas rūpniecība. 2007. gadā pāri Handžou līcim tika uzbūvēts 35,7 km garš tilts, kas Ninbo savieno ar Šanhaju. https://tjj.zj.gov.cn/art/2021/5/13/art_1229129205_4632764.html; Ķīnas Tautas Republikas Septītā nacionālā tautskaite. Japan bombed China with plague-fleas Ningbo-Zhoushan Port No. 1 in China in cargo handling capacity in 2012 Vikikrātuvē par šo tēmu ir pieejami multivides faili. Skatīt: Ninbo. Encyclopædia Britannica raksts (angliski) Krievijas Lielās enciklopēdijas raksts (krieviski)