Grisfjorda (angļu: Grise Fiord) vai Aujuituka (inuītu: ᐊᐅᔪᐃᑦᑐᖅ, Aujuittuq — ‘vieta, kas nekad nekūst’) ir ciems Nunavutas teritorijā, Kanādā. Izvietojusies Elsmīra salas dienvidos Džonsa šauruma krastā un ir Kanādas vistālāk ziemeļos izvietotā apdzīvotā vieta ar pastāvīgajiem iedzīvotājiem. Tiek uzskatīta par vienu no aukstākajām apdzīvotajām vietām pasaulē — gada vidējā gaisa temperatūra ir −16.5 °C. 1953. gadā Kanādas valdība Augstās Arktikas pārcelšanās kampaņas ietvaros nomaļajās Kanādas Arktiskā arhipelāga salās nolēma izmitināt inuitus, lai stiprinātu savu suverenitāti reģionā. Par vienu no jaunas apmetnes vietām tika izvēlēta Elsmīra sala, kuras piekrastē arheoloģiskie pētījumi bija atklājuši senu apmetņu pēdas. Netika gan ņemts vērā, ka sala tikusi pamesta tā sauktā Mazā Ledus laikmeta sākumā 17. gadsimtā, kad klimats kļuva aukstāks un tradicionālo medību iespēju mazāk. Uz Elsmīra salas dienvidu krastu tika pārceltas vairākas inuitu ģimenes no Portharisonas Kvebekā un Pondinletas Bafina salā. Elsmīra salas dienvidaustrumos no 1922. gada pastāvēja Kanādas Karaliskās jātnieku policijas postenis Kreighārborā, kas gan tika slēgts 1933. gadā, bet atjaunots 1951. gadā. Pirmā apmetne tika izveidota Lindstrēma pussalā ap 60 km uz rietumiem no Kreighārboras. 1961. gadā policijas posteni pārcēla uz jaunu vietu pie Grisfjorda tuvāk inuitu apmetnēm, bet Kreighārbora tika pamesta. 1962. gadā pie posteņa ierīkoja skolu un faktoriju un uz jauno vietu pakāpeniski pārcēlās arī visi inuiti. Lai arī uz Arktiku pārcelties piekritušajām ģimenēm tika solīts pilnīgs nodrošinājums ar dzīvei nepieciešamo, tas netika piepildīts. Pirmie pastāvīgie mājokļi tika piegādāti tikai 1960. gados, bet pirmā medmāsa salā ieradās 1971. gadā. Mūsdienās Grisfjordā darbojas skola, viesnīca, anglikāņu baznīca, veikals, ugunsdzēsēju depo, policijas postenis un lidlauks, kas nodrošina regulārus reisus uz Rezolūtu. Qikiqtani Truth Commission. Community Histories 1950–1975. Grise Fiord Tammarniit (Mistakes): Inuit Relocation in the Eastern Arctic, 1939-63 «Grise Fiord - CYGZ». Arhivēts no oriģināla, laiks: 2022. gada 18. jūlijā. Skatīts: 2022. gada 18. jūlijā. Vikikrātuvē par šo tēmu ir pieejami multivides faili. Skatīt: Grisfjorda.