Džastins Viljamss (angļu: Justin Williams; dzimis 1981. gada 4. oktobrī) ir bijušais kanādiešu hokejists, malējais uzbrucējs. Karjeras laikā aizvadījis 1264 spēles Nacionālajā hokeja līgā, trīs reizes kļūstot par Stenlija kausa čempionu. 2014. gadā kā kausa izcīņas vērtīgākais spēlētājs ieguva Kona Smita balvu. Kanādas hokeja izlases sastāvā kļuvis par divkārtēju pasaules čempionu. Savu profesionālā spēlētāja karjeru Viljamss uzsāka 2000. gadā, kad debitēja Filadelfijas "Flyers" rindās. "Flyers" rindās Viljamss spēlēja līdz pat 2003.—04. sezonas vidum, kad tika aizmainīts uz Karolīnas "Hurricanes" vienību. 2004.—05. sezonas NHL lokauta laikā Džastins spēlēja Zviedrijas Elitsērijas klubā Luleå HF, taču tad atgriezās "Hurricanes" rindās, kopā ar klubu izcīnot Stenlija kausu. 2006. gada vasarā Viljamss noslēdza jaunu, piecus gadus ilgu līgumu ar "Hurricanes" vienību. 2005.—06. un 2006.—07. bija līdz šim Viljamsa NHL karjerā rezultatīvākās sezonas. 2008.—09. sezonas ievadā Viljamss guva nopietnu savainojumu, taču 2009. gada martā tika aizmainīts uz Losandželosas "Kings" vienību. 2011. gadā Viljamss pagarināja savu līgumu ar "Kings" uz nākamajām četrām sezonām. 2011.—2012. gada sezonā "Kings" sastāvā izcīnījis Stenlija kausu. Pēc divām sezonām Viljamss kopā ar klubu sasniegumu atkārtoja. Viljamss kā izslēgšanas kārtas vērtīgākais spēlētājs ieguva arī Kona Smita balvu. 2015. gada vasarā tika aizmainīts uz Vašingtonas "Capitals", tās sastāvā aizvadot nākamās divas sezonas. 2018. gada vasarā noslēdza divu gadu līgumu ar Karolīnas "Hurricanes" un kļuva par tās kapteini. Pēc 2019.—20. gada sezonas noslēguma Viljamss paziņoja par karjeras beigšanu. Kanādas izlases rindās Viljamss spēlējis 2002., 2004. un 2007. gada Pasaules čempionātos, 2004. un 2007. gadā kopā ar izlasi izcīnot zelta medaļas. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)