Ūdens grīslis (latīņu: Carex aquatilis) ir grīšļu dzimtas suga. Savvaļā tas plaši sastopams pola tuvumā Eirāzijā un Ziemeļamerikā, ūdenstilpju palienēs un grāvjos. Latvijā ir sastopams ļoti reti, valsts vidus un ziemeļaustrumu daļā. Augs ir ierakstīts Latvijas Sarkanajā grāmatā 1. kategorijā. Ūdens grīslis ir daudzgadīgs, 30-100 cm garš lakstaugs, kurš pieder dažādvārpu grīšļu grupai, kurai ir sievišķie ziedi ar 2 drīksnām. Augs veido irdenu ceru. Tā stublājs ir pelēkzaļš tāpat kā lapas. Lapas ir aptuveni 0,3—0,6 cm platas, aptuveni stublāja garumā vai īsākas. Plātnes virspuse ir matēta, bet apakšpuse spīdīga, un lapām ir dzeltenīgi brūnas makstis. Stublāja galotnē ir 1—3 vīrišķo ziedu vārpiņas, zem tām ir 3—5 stāvas un 3—5 cm platas sievišķo ziedu vārpiņas. Augšējo sievišķo vārpiņu galā ir vīrišķie ziedi. Apakšējās sievišķās vārpiņas (vai divu apakšējo) seglapa garāka nekā vārpiņa. Zied jūnijā, jūlijā. «ūdens grīslis - Carex aquatilis Wahlenb. - Augi - Latvijas daba». www.latvijasdaba.lv. Skatīts: 2022-04-03. Vikikrātuvē par šo tēmu ir pieejami multivides faili. Skatīt: Ūdens grīslis. Encyclopædia of Life raksts (angliski)