Raiens Krauzers (angļu: Ryan Crouser; dzimis 1992. gada 18. decembrī Portlendā, ASV) ir amerikāņu vieglatlēts — lodes grūdējs, startējis arī diska mešanas sacensībās. Viņš ir divkārtējs olimpiskais čempions, divkārtējs pasaules čempions, kā arī pašreizējais pasaules rekordists (23,56 m) lodes grūšanā. R. Krauzers cēlies no vieglatlētu ģimenes. Viņa tēvs Mičs Krauzers bija diska metējs, bet onkulis Braiens Krauzers — šķēpa metējs, divu olimpisko spēļu dalībnieks. Augsta līmeņa šķēpa metējs ir arī viņa brālēns Sems Krauzers. Starptautiskās sacensībās debitēja 2009. gadā. Pasaules jauniešu (U-18) čempionātā Bresanonē, Itālijā, izcīnīja zelta medaļu lodes grūšanā un sudrabu diska mešanā. 2010. gadā viņš guva kājas traumu un kādu laiku nepiedalījās sacensībās. Studējot universitātē, startējis Nacionālās koledžu sporta asociācijas (NCAA) sacensībās. Pabeidzis Teksasas Universitāti Ostinā. 2016. gada vasaras olimpiskajās spēlēs Riodežaneiro R. Krauzers kļuva par olimpisko čempionu, ar rezultātu 22,52 m sasniedzot olimpisko rekordu. Pirmo reizi Pasaules čempionātā piedalījās 2017. gadā Londonā un ieņēma sesto vietu. 2019. gada Pasaules čempionātā Dohā laboja personisko rekordu, aizgrūžot lodi 22,90 metrus, bet vienu centimetru piekāpās uzvarētājam Džo Kovačam un izcīnīja sudraba medaļu. 2021. gada 24. janvārī Fejitvilā ar rezultātu 22,82 m laboja pasaules rekordu lodes grūšanā telpās, kas kopš 1989. gada piederēja Rendijam Bārnsam. 2021. gada 18. jūnijā olimpiskās atlases sacensībās Jūdžīnā laboja arī absolūto pasaules rekordu lodes grūšanā, sasniedzot 23,37 m. Arī šis rekords pirms tam vairāk nekā 30 gadus piederēja R. Bārnsam. 2020. gada vasaras olimpiskajās spēlēs Tokijā izcīnīja savu otro olimpisko zelta medaļu, aizgrūžot lodi 23,30 metrus un vēlreiz labojot olimpisko rekordu. 2022. gada Pasaules čempionātā telpās ieguva sudraba godalgu. 2022. gada Pasaules čempionātā Jūdžīnā ar rezultātu 22,94 m kļuva par pasaules čempionu. 2023. gada 18. februārī sacensībās Pokatello (Aidaho štatā) laboja sev piederošo pasaules rekordu par 1 centimetru, sasniedzot 23,38 metrus. Tā paša gada 27. maijā Losandželosas Grand Prix sacensībās vēlreiz laboja pasaules rekordu, aizgrūzdams lodi 23,56 metrus tālu. 2023. gada Pasaules čempionātā Budapeštā otro reizi kļuva par pasaules čempionu un laboja pasaules čempionātu rekordu (23,51 m). 2024. gada martā Glāzgovā pirmo reizi uzvarēja Pasaules čempionātā telpās, labojot čempionātu rekordu (22,77 m). «Amerikānis Krauzers ar olimpisko rekordu kļūst par čempionu lodes grūšanā». diena.lv. 2016. gada 19. augustā. Skatīts: 2022. gada 28. jūlijā. «Ryan Crouser breaks world indoor shot put record with 2 best throws in history». nbcsports.com (angļu). 2021. gada 27. janvārī. Arhivēts no oriģināla, laiks: 2022. gada 3. jūlijā. Skatīts: 2022. gada 28. jūlijā. «Crouser smashes world shot put record with 23.37m in Eugene». worldathletics.org (angļu). 2021. gada 19. jūnijā. Skatīts: 2022. gada 28. jūlijā. «Crouser breaks world shot put record with 23.38m in Idaho». worldathletics.org (angļu). 2023. gada 18. februārī. Skatīts: 2023. gada 28. februārī. «Crouser breaks world shot put record with 23.56m in Los Angeles». worldathletics.org (angļu). 2023. gada 28. maijā. Skatīts: 2023. gada 28. maijā. «Nīderlandei divi kritieni, ASV zelts lodes grūšanā un pasaules rekords stafetē». sportacentrs.com. 2023. gada 19. augustā. Skatīts: 2023. gada 20. augustā. «Crouser completes shot put title collection on thrilling first day in Glasgow». worldathletics.org. 2024. gada 1. martā. Skatīts: 2024. gada 6. martā. Vikikrātuvē par šo tēmu ir pieejami multivides faili. Skatīt: Raiens Krauzers. Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlēta profils (angliski) IAAF Dimanta līgas profils (angliski)