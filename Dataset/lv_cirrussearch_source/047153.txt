Leonards Patriks "Reds" Kelijs (angļu: Leonard Patrick "Red" Kelly, dzimis 1927. gada 9. jūlijā Simko, miris 2019. gada 2. maijā Toronto) bija Kanādas hokejists, kurš spēlēja gan aizsarga, gan karjeras otrajā pusē arī centra uzbrucēja pozīcijā. Karjeras laikā aizvadījis 1316 spēles Nacionālās hokeja līgas klubos Detroitas "Red Wings" un Toronto "Maple Leafs", kļūstot par astoņkārtēju Stenlija kausa ieguvēju. Pēc savas karjeras beigām 1969. gadā tika uzņemts arī Hokeja slavas zālē. 1947. gadā Kelijs, būdams 19 gadus vecs, pievienojās Detroitas "Red Wings" komandai. 1951. gadā aizsargs pirmo reizi tika iekļauts NHL simboliskajā izlasē, savukārt 1954. gadā kā līgas labākais aizsargs ieguva Džeimsa Norisa balvu. Spēlējot "Red Wings" sastāvā, Kelijs izcīnīja četrus Stenlija kausa titulus un sešas reizes tika iekļauts NHL simboliskajā izlasē. 1958.—59. gada sezonā tika aizmainīts uz Ņujorkas "Rangers", taču atteicās spēlēt komandas rindās, paliekot "Red Wings" sastāvā. Nākamajā sezonā tika aizmainīts uz Toronto "Maple Leafs", kuras rindās sāka spēlēt centra uzbrucēja pozīcijā. "Maple Leafs" sastāvā izcīnījis vēl četrus Stenlija kausa titulus. 1967. gadā paziņoja par karjeras beigšanu. Līdz ar spēlētāja karjeras beigām Kelijs kļuva par jaunizveidotās Losandželosas "Kings" galveno treneri. No 1969. līdz 1973. gadam bija Pitsburgas "Penguins" galvenais treneris, savukārt no 1973. līdz 1977. gadam vadīja Toronto "Maple Leafs". Viņa trenētajām komandām ne reizi neizdevās pārvarēts Stenlija kausa izcīņas otro kārtu. Eliteprospects profils (angliski) Internet Hockey Database profils (angliski) Hockey-Reference profils (angliski)