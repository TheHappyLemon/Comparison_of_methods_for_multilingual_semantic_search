Najāda, arī Neptūns III, ir Neptūnam tuvāk esošais pavadonis. Pavadonis tika atklāts pirms 1989. gada septembra vidus, izpētot starpplanētu zondes „Voyager 2” uzņemtos attēlus. Tam tika piešķirts pagaidu apzīmējums S/1989 N 6. Vārds Najāda pavadonim tika piešķirts 1991. gada 16. septembrī ar Starptautiskās Astronomijas savienības cirkulāru Nr.5347. Najādas grieķu mitoloģijā ir dieva Okeāna un Tētijas meitas, avotu un strautu nimfas. Najāda ir neregulāras formas pavadonis. Nekādas ģeoloģiskās aktivitātes pēdas uz pavadoņa nav konstatētas. Tiek uzskatīts, ka Najāda ir izveidojusies, apvienojoties agrāk eksistējošo Neptūna pavadoņu šķembām, kuras palika pēc sadursmēm, kad Neptūns savā gravitācijas laukā „sagrāba” Tritonu. Najāda riņķo apmēram 23 500 km virs Neptūna mākoņu virsmas un tā orbīta palēnām pazeminās. Tas nozīmē, ka ar laiku pavadonis vai nu ietrieksies Neptūnā, vai arī izjuks gabalos, izveidojot gredzenu ap planētu. Pēc tam, kad „Voyager 2” bija palidojis Neptūnam garām, Neptūna sistēmu pastiprināti pētīja uz Zemes esošās observatorijas un Habla kosmiskais teleskops. Laikposmā starp 2002. gada jūliju un 2003. gada oktobri novērojumus, izmantojot adaptīvo optiku, veica Keka observatorija Maunakea virsotnē, Havaju salās. Toreiz viegli tika konstatēti Neptūna sistēmas četri iekšējie pavadoņi. Talasu atrada pēc attēlu apstrādes, bet Najādu atrast nevarēja. 2013. gadā SETI institūts paziņoja, ka Najāda ir atkal atrasta. To konstatēja M. Šovaltera vadītā komanda, izpētot arhivētos 2004. gada Habla teleskopa uzņēmumus. Šovalters uzkata, ka Najādas orbīta neizskaidrojamu iemeslu dēļ ir izmainījusies. Kā iemesls šīm izmaiņām varētu būt pavadoņa apriņķošanas ātruma pieaugums, izzūdot atsevišķiem Neptūna gredzeniem. Sizes, shapes, and albedos of the inner satellites of Neptune Neptunian Satellites Neptunian System IAUC 4867: NEPTUNE; JUPITER . IAUC 5347 Mitoloģijas vārdnīca, „Avots”, 2004 g. A dynamical history of the inner Neptunian satellites Астрономы случайно увидели скрытную "луну" Нептуна на снимках "Хаббла" Vikikrātuvē par šo tēmu ir pieejami multivides faili. Skatīt: Najāda. Encyclopædia Britannica raksts (angliski)