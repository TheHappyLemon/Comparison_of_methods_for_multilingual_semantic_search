Šis raksts ir par kauliem. Par citām jēdziena riba nozīmēm skatīt nozīmju atdalīšanas lapu. Ribas jeb sānkauli (costae) ir gari, plakani un lokveidā izliekti kauli, kuri veido krūškurvi. Ribas aizsargā plaušas, sirdi un citus iekšējos orgānus, kas atrodas krūškurvī. Cilvēkam ir 12 ribu pāri. Riba (costa) ir šaurs plakanais kauls, kam izšķir divas malas (augšējo un apakšējo) un divas virsmas (ārējo un iekšējo). Uz mugurkaula pusi ir vērsta ribas kaula daļa (os costale), bet uz priekšu - ribas skrimslis (cartilago costalis). Mugurpusē ribas gals ir paresnināts un izveidojas ribas galviņa (caput costae). Uz ribas galviņas atrodas locītavvirsma, kas artikulē ar krūšu skriemeļu ribu bedrītēm un izveido locītavas. Šajā locītavā ir iespējamas kustības uz augšu un uz leju. Priekšpusē pirmie 7 ribu pāri ar skrimšļu palīdzību piestiprinās pie krūšu kaula arī veidojot locītavas. Ribu augšējā mala ir noapaļota, bet apakšējā mala ir asa. Starp blakus esošajām ribām veidojas starpribu spraugas, kurās ir iestieptas starpribu membrānas un starpribu muskuļi. Dažos segmentos ribas ir atšķirīgas. Pirmās septiņas ribas pievienojas pie krūšu kaula ar skrimsli un tiek sauktas par īstajām ribām (costae verae). VIII - XII ir neīstās ribas (costae spuriae), tiešu savienojumu ar krūšu kaulu neveido. VIII, IX, X ribas vispirms savienojas savā starpā un tad pievienojas VII ribai, bet XI un XII riba ir brīvās, kustīgās ribas (costae fluctuantes), kam viens gals ir brīvs un beidzas starp vēdera muskuļiem. Tipiskās ribas ir no II līdz X. Tām ir ķermenis un divi gali. Šīm ribām ir visi tipiskie ribas veidojumi - tādēļ tās sauc par tipiskajām ribām. Tipiskie ribas veidojumi: Mugurējais gals: ribas galva (caput costae) uz kuras atrodas ribas galvas locītavas virsma (facies articularis capitis costae) un ribas galvas šķautne (crista capitis costae), kas sadala locītavas virsmu divās daļās. ribas kakliņš (collum costae) ribas pauguriņš (tuberculum costae) uz kura atrodas ribas pauguriņa locītavas virsma (facies articularis tuberculi costae) Ribas ķermenis (corpus costae) augšējā mala (margo superior) - noapaļota apakšējā mala (margo inferior) - asa iekšējā virsma (facies interna) - ieliekta - tās apakšējā malā ir ribas rieva (sulcus costae) ārējā virsma (facies externa) - izliekta ribas leņķis (angulus cosate) Priekšējais gals - saplacināts, bez īpašiem veidojumiem. Atipiskās ribas ir I, XI un XII riba. I riba (costa prima) ir izliektākā un īsākā riba. Tā atrodas horizontālā plaknē, tādēļ tai izšķir augšējo un apakšējo virsmu, kā arī ārējo un iekšējo malu. Uz augšējās virsmas atrodas priekšējā ribu turētājmuskuļa pauguriņš, zematslēgas vēnas rieva un zematslēgas artērijas rieva. Ribas galvai nav šķautnes, ribas leņķis sakrīt ar ribas pauguriņu, tai ir garš un tievs ribas kakliņš. XI un XII riba (costa undecima et costa duodecima) ir brīvās, kustīgās ribas. To ribas galvai nav šķautnes, nav izteikta ribas kakliņa un nav ribas pauguriņa. Tām ir arī vāji izteikts ribas leņķis un nav ribas rievas. Cilvēka krūškurvis Pirmā riba Otrā riba Desmitā riba Vienpadsmitā riba Divpadsmitā riba Anna Stefecka. «Latgales piedāvājums letonikas pētniekiem». Latvijas Vēstnesis (latviski), 2005. gada 6. janvāris. Arhivēts no oriģināla, laiks: 2015. gada 9. Septembris. Skatīts: 2013. gada 15. novembrī.