Haims Azriels Veicmans (ivritā: חיים ווייצמן; dzimis 1874. gada 27. novembrī, miris 1952. gada 9. novembrī) bija cionists, Pasaules Cionistu organizācijas prezidents (1921–1931, 1935–1946), pēc Izraēlas nodibināšanas - tās pirmais prezidents (no 1949. gada līdz savai nāvei). Ievērojams ķīmiķis, izstrādāja ABE-procesu acetona iegūšanai. 1934. gadā Rehovotā nodibināja Veicmana Zinātnes Institūtu - vienu no redzamākajām Izraēlas zinātnes iestādēm. Piedzima Motaļas pilsētiņā netālu no Pinskas (tagad Baltkrievijā) kā trešais no piecpadsmit bērniem. Apmeklēja skolu Pinskā. Studēja ķīmiju Darmštatē un Fribūrā. No 1901. gada - pasniedzējs Ženēvas Universitātē, no 1904. gada - Mančestras Universitātē. Aktīvi piedalījās cionisma kustībā. Darbodamies Lielbritānijā, bija viens no cilvēkiem, kuri kontaktējās ar Artūru Balfūru, pārliecinot par ebreju mītnes zemes Palestīnā dibināšanas nepieciešamību. 1919. gada 3. janvārī parakstīja t.s. Faisala-Veicmana vienošanos. Pēc 1921. gada - Pasaules Cionistu organizācijas prezidents, pēc Izraēlas nodibināšanās - valsts prezidents. Par Veicmanu Izraēlas Ārlietu ministrijas lapā (angliski)