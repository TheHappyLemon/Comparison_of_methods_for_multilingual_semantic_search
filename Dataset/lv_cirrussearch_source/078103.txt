Šis raksts ir par britu politiķi. Par citām jēdziena Vilsons nozīmēm skatīt nozīmju atdalīšanas lapu. Džeimss Harolds Vilsons, barons Rivo Vilsons (angļu: James Harold Wilson, Baron Wilson of Rievaulx; dzimis 1916. gada 11. martā, miris 1995. gada 24. maijā) bija britu politiķis no Leiboristu partijas. No 1964. gada oktobra līdz 1970. gada jūnijam, kā arī no 1974. gada marta līdz 1976. gada aprīlim bija Lielbritānijas premjers. Viens no ietekmīgākajiem Lielbritānijas politiķiem 20. gadsimta otrajā pusē. Kā leiboristu līderis uzvarējis četrās no piecām parlamenta vēlēšanām — visvairāk XX gadsimtā. Pagaidām pēdējais Lielbritānijas premjers, kurš, zaudēdams premjera amatu, atkal spējis to ieņemt. Premjara amata pienākumu pildīšanas laikā Vilsons maz darīja, lai ievērotu Leiboristu partijas ekonomiskās nostādnes nacionalizācijas paplašināšanā, bet vairāk vērības pievērsa līdzīgu iespēju radīšanā dažādu sabiedrības grupu starpā, pārveidojot izglītības sistēmu. Sešdesmito gadu beigās premjera Vilsona laikā Lielbritānijā tika veiktas izmaiņas likumos, kas atcēla nāvessodu un cenzūru, liberalizēja attieksmi pret šķiršanos, abortiem, homoseksualitāti un imigrāciju. Dzimis 1916. gadā Rietumjorkšīrā politiski aktīva ķīmiķa un skolotājas ģimenē. Studēja filozofiju, politiku un ekonomiku Oksfordas Universitātē, vēlāk strādāja tur par pasniedzēju. Sākoties Otrajam pasaules karam, pieteicās armijā, tomēr tika norīkots civildienestā un kara laikā bija statistiķis ogļu rūpniecībā. 1945. gadā tika ievēlēts parlamentā un kļuva par Darba ministrijas parlamentāro sekretāru. 1947. gadā, 31 gada vecumā, kļuva par Tirdziniecīnas padomes prezidentu (President of the Board of Trade). 1951. gadā atkāpās no ministra amata. Konservatīvo valdību laikā (no 1951. līdz 1964. gadam) — opozīcijā, kur izvirzījās par tās līderi. 1964. gada vēlēšanās uzvarēja leiboristi un Vilsons pirmoreiz kļuva par premjeru. Ekonomikā valdības pirmajos gados Vilsons nesekmīgi centās novērst mārciņas devalvāciju. Ieviesa indikatīvo ekonomisko plānošanu. Tika radīta Tehnoloģijas ministra postenis ekonomikas modernizēšanai. 1965. gadā pirmoreiz tika ieviests kapitāla pieauguma nodoklis. 1967. gada maijā Lielbritānija ottreiz iesniedza pieteikumu dalībai Eiropas Ekonomikas Kopienā, tomēr arī šoreiz Francijas veto liedza to realizēt. Sešdesmito gadu beigās pamazām paplašinājās Ziemeļīrijas konflikts (The Troubles), un 1969. gada augustā Ziemeļīrijā tika ievests britu karaspēks. 1970. gada maijā leiboristi negaidīti zaudēja vēlēšanās un nokļuva opozīcijā, tomēr 1974. gadā atkal uzvarēja un Vilsons atgriezās premjera krēslā. 1976. gada 16. martā, būdams populārs politiķis, Vilsons pēkšņi demisionēja. Pats viņš paskaidroja, ka sen bija plānojis demisionēt 60 gadu vecumā, jūtoties morāli un fiziski iztukšots. Saistībā ar demisiju vizītē Dauningstrītā ieradās karaliene, kura šādu godu XX gadsimtā izrādījusi tikai Čērčilam. Vilsons miris 1995. gadā. Vikikrātuvē par šo tēmu ir pieejami multivides faili. Skatīt: Harolds Vilsons. Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)