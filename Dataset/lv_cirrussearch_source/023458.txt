The Way of All Flesh ir 1927. gada ASV drāma. Filmas režisors ir Viktors Flemings. Filmai nav nekāda sakara ar Semjuela Batlera tāda paša nosaukuma romānu. Galvenās lomas atveidotājs Emīls Janningss ieguva pašu pirmo Amerikas Kinoakadēmijas balvu kā "Labākais aktieris galvenajā lomā" par aktierspēli šajā filmā un filmā The Last Command. Filma tiek uzskatīta par pazudušo filmu. Stāsts iesākās 1900. gadu sākumā, Janningss atveido Augustu Šilings, Milvoki bankas klerku, kuram ir veiksmīga karjera un laimīga ģimenes dzīve. Kad bankas vadība palūdz viņam aizvest uz Čikāgu vērtspapīrus 1000 ASV dolāru vērtībā, viņš iepazīstas vilcienā ar blondīni, kura pamana Šilinga vērtspapīrus. Viņa sāk flirtēt ar Augustu, pierunā viņu nopirkt viņai pudeli šampanieša, ko nopērk no iepriekš sarunāta blēža bārā. Nākamajā rītā viņš atmostas viens daļēji izvandītā viesnīcas numuriņā, bez vērtspapīriem. Viņš atrod sievieti, un iesākumā lūdzas, bet pēc tam draud viņai, lai tā atdod nozagtos papīrus. Bāra īpašnieks viņu apdullina un aiznes Šilingu uz netālajām dzelzceļa sliedēm. Blēdis Augustam atņem jebko, kas varētu pierādīt viņa identitāti, Šilings atgūst samaņu, un cīnoties ar blēdi pagrūž to zem pa blakus sliedēm braucošā vilciena riteņiem. Šilings bēg no notikuma vietas, cīnoties ar izmisumu. Viņš avīzē pamana rakstu, kurā paziņots par Augusta Šilinga nāvi, blēža izkropļoto līķi atpazinuši kā Šilingu. Filmas darbība turpinās pēc divdesmit gadiem. Šilings ir novecojis un strādā par atkritumu savācēju parkā. Viņš redz kā viņa ģimene iet uz kapiem un uz viņa kapa liek vainagu. Ziemassvētku sniegputenī Šilings dodas uz dzimtajām mājām, kur redz savu pieaugušo dēlu, kurš bērnībā mācījās vijoļspēli, un tagad ir profesionāls mūziķis. Kad Augusts dodas prom, viņš liek kabatā dolāru, ko viņam iedeva dēls, neatpazīstot vecajā klaidonī savu tēvu. Emīls Janningss - Augusts Šilings Belae Beneta - Šilinga kundze Filisa Heivera - blondīne Donalds Keits - Augusts, jaunākais Freds Kolers - blēdis Nav zināma neviena šīs filmas kopija, kas būtu saglabājusies līdz mūsdienām, tādā veidā Janningss ir vienīgais Amerikas Kinoakadēmijas balvas ieguvējs par galvenās lomas atveidi, kas nav apskatāma, jo nav saglabājusies neviena kopija, filmas pozitīvs vai negatīvs jebkādā privātajā kolekcijā vai filmu arhīvā. Šī ir viena no daudzajām pazudušajām Viktora Fleminga 1920. gadu mēmajām filmām. The Way of All Flesh vietnē SilentEra IMDb profils (angliski) AllMovie profils (angliski) Turner Classic Movies profils (angliski)