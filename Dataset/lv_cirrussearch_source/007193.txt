Marians Pahars (dzimis 1976. gada 5. augustā Čornobajā, Ukrainā) ir bijušais Latvijas futbolists, šobrīd futbola treneris. Pahars vairākas sezonas bija Latvijas izlases un Anglijas Premjerlīgas kluba Southampton F.C. uzbrukuma līderis. Latvijas izlasē Pahars aizvadījis 75 spēles un guvis 15 vārtus, kopā ar izlasi piedalījies 2004. gada Eiropas čempionātā. Karjeras beigu daļā Paharu nomocīja savainojumi, kas viņam neļāva pilnībā realizēt savu potenciālu. Pahars trīs reizes (no 1999. līdz 2001. gadam) atzīts par Latvijas gada labāko futbolistu. Pēc spēlētāja karjeras beigām pievērsies trenera darbam. Trenējis Rīgas "Skonto", no 2013. gada jūlija līdz 2017. gada martam bija Latvijas futbola izlases galvenais treneris. Marians Pahars ir dzimis Ukrainā, taču jau kopš agras bērnības dzīvojis Latvijā. Viņa māte ir lietuviete, tēvs — ukrainis. Futbolista gaitas Pahars sāka astoņu gadu vecumā, kad treneris Jurijs Andrejevs apmeklēja viņa skolu un uzaicināja viņu uz treniņiem "Daugavas" futbola skolā. Pahars intervijās vienmēr uzsvēris treneru Andrejeva un Starkova devumu savā attīstībā. 17 gadu vecumā viņš debitēja Latvijas čempionātā FK "Pārdaugava" sastāvā. Nākamajā gadā viņš spēlēja "Skonto-Metāls" komandā, kurā pārsvarā spēlēja "Skonto" tuvākās rezerves. Pēc pussezonas Pahars bija aizvadījis 16 spēles, gūstot 4 vārtus un nopelnīja izsaukumu uz "Skonto" pirmo komandu. 1997./1998. gada sezonā Pahars jau bija kļuvis par stabilu Latvijas izlases pamatsastāva spēlētāju, un par vienu no "Skonto" līderiem. "Skonto" sastāvā Pahars 4 reizes kļuva par Latvijas čempionu, kā arī 3 reizes ieguva Latvijas kausu. 1998. gada beigās Pahars pārgāja uz Anglijas Premjerlīgas klubu Southampton F.C., kura sastāvā debitēja 1999. gada pavasarī. Sezonas 4 spēlēs Pahars guva 3 vārtus, tostarp sezonas izšķirošajā spēlē gūstot divus vārtus. Viņš kļuva par Southampton uzbrukuma līderi un līdzjutēju mīluli. Savā pirmajā pilnajā sezonā Pahars guva 13 vārtus, un arī nākamajās 2 sezonās bija starp Premjerlīgas rezultatīvākajiem futbolistiem. Par viņu izrādija interesi pat Manchester United FC, bet pēc 2001./2002. gada sezonas Pahars guva nopietnu savainojumu, zaudējot vietu gan Southampton, gan Latvijas izlases pamatsastāvā. Arī turpmāk Pahars mocījās ar savainojumiem un nākamajās 3 sezonās Southampton sastāvā viņš aizvadīja tikai 15 spēles, līdz 2006. gada pavasarī klubs ar viņu vairs nepagarināja līgumu. 2006. gada jūlijā Pahars noslēdza līgumu ar Kipras futbola klubu Anorthosis FC, kura sastāvā bija līdz 2008. gadam, kad janvārī lauza līgumu kluba finansiālo saistību nepildīšanas dēļ. 2008. gada februārī Pahars viņš noslēdza viena gada līgumu, atgriežoties savā kādreizējā komandā "Skonto". Šajā sezonā Pahars kopā ar komandas biedru Vitāliju Astafjevu paziņoja par profesionālā spēlētāja karjeras beigām. 2009. gada janvārī Pahars intervijā "Sporta Avīzei" pieļāva, ka varētu tomēr turpināt karjeru kādā ASV vai Austrālijas klubā. Viņš patiesi karjeru pēc sezonas nebeidza, pievienojoties vietējam klubam FK "Jūrmala". Kluba sastāvā gan viņš aizvadīja tikai vienu spēli un pēc sezonas vēlreiz paziņoja par karjeras beigām, kļūstot par trenera asistentu "Skonto". Pahars spēlēja gan Latvijas U-18, gan U-21 izlasēs, līdz 1996. gada 12. martā, 19 gadu vecumā viņš debitēja Latvijas izlasē spēlē pret Kipru. 1997./1998. gada sezonā Pahars jau bija kļuvis par stabilu Latvijas izlases pamatsastāva spēlētāju. 2006. gada 3. septembrī Pahars pēc vairāk kā 2 gadu pārtraukuma, spēlējot jau Kipras čempionātā, atgriezās Latvijas izlasē. 2007. gada rudenī viņš paziņoja, ka izlasē vairs nespēlēs. Pēc spēlētāja karjeras beigām Pahars kļuva par "Skonto" galvenā trenera Aleksandra Starkova asistentu. 2011. gada janvārī, kad Starkovs tika atbrīvots no amata, Pahars stājās viņa vietā un kļuva par komandas galveno treneri. Ar "Skonto" Pahars izcīnīja uzvaru Latvijas kausā un ierindojās otrajā. vietā 2012. gada Virslīgas čempionātā. 2012. gada decembrī tika paziņots, ka Marians Pahars ir kļuvis par Latvijas U21 izlases galveno treneri un pametīs darbu "Skonto". 2013. gada jūlijā viņš kļuva par Latvijas futbola izlases galveno treneri, aizstājot Aleksandru Starkovu. 2017. gada 29. martā pēc četriem zaudējumiem 2018. gada FIFA Pasaules kausa kvalifikācijas spēlēs un zaudējuma 0:5 draudzības spēlē pret Gruzijas izlasi atkāpās no izlases galvenā trenera amata. 2018. gada 5. jūnijā tika apstiprināts Latvijas Virslīgas kluba FK Jelgava galvenā trenera amatā. 2018. gada sezonu klubs noslēdza 6. vietā. 2019. gada 12. jūnijā Pahars amatu atstāja. 2021. gada janvārī kļuva par Itālijas D sērijas kluba A.C.N. Siena 1904 galveno treneri, taču komandu pameta jau pēc divām nedēļām. «Appearances for Latvia National Team». RSSSF. 2010. gada 17. novembris. Skatīts: 2011. gada 8. janvāris. «Latvijas Avīze / 2008-05-15 / Pirmā bezdelīga angļu futbolā». Arhivēts no oriģināla, laiks: 2011-07-22. Skatīts: 2010-04-23. 'Futbols pilsētā': 'Interskonto - Olimps' «Paharam piedāvājumu netrūkst». Arhivēts no oriģināla, laiks: 2008. gada 9. janvārī. Skatīts: 2008. gada 7. janvārī. Marians Pahars atgriežas "Skonto" «Pahars un Astafjevs beigs karjeru». Arhivēts no oriģināla, laiks: 2008. gada 12. novembrī. Skatīts: 2008. gada 9. novembrī. «Pahars: «Es neteicu, ka beidzu spēlētāja karjeru!»». Sporta Avīze. Skatīts: 2009-01-13. Pahars un Astafjevs beiguši karjeru, Perepļotkins pārbaudās Grieķijā «Pahars kļūst par "Skonto" galveno treneri». sportacentrs.com. 2011.01.11. Skatīts: 2011.01.12. Pahars kļūst par U-21 izlases galveno treneri «Marians Pahars atkāpjas no Latvijas izlases galvenā trenera amata». LFF.lv. 2017. gada 29. marts. Skatīts: 2017. gada 29. martā. «Par "Jelgavas" galveno treneri tiek iecelts Pahars». sportacentrs.com. 2018. gada 5. jūnijs. Skatīts: 2018. gada 5. jūnijā. «Latvijas futbola leģenda Pahars atkāpjas no "Jelgavas" galvenā trenera amata». sportacentrs.com. 2019. gada 12. jūnijs. Skatīts: 2019. gada 5. jūlijā. «Pahars kļūs par galveno treneri Itālijas D Sērijas klubā». Sportacentrs.com (latviešu). 2021-01-25. Skatīts: 2021-01-27. «Pahars tikai pēc divām amatā pavadītām nedēļām pamet Itālijas D sērijas klubu». Sportacentrs.com (latviešu). 2021-02-10. Skatīts: 2021-02-10. WorldFootball profils (angliski) Soccerbase spēlētāja profils (angliski) Soccerbase trenera profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski) Intervija LFF par Pahara karjeru Video ar Pahara gūtajiem vārtiem Southampton sastāvā