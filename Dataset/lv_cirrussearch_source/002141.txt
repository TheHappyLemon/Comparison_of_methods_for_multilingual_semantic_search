Pirmdiena ir nedēļas diena, kas seko svētdienai un ir pirms otrdienas. Eiropas valstīs, tai skaitā arī Latvijā un ISO 8601 standartā, pirmdiena ir nedēļas pirmā diena. Ir valstis, kur par nedēļas pirmo dienu uzskata svētdienu, tādēļ ivritā, arābu, grieķu, portugāļu un dažās citās valodās pirmdiena nozīmē "otrā diena". Latviešu valodā nedēļas dienai ir dots kārtas skaitļa nosaukums - pirmā diena. Slāvu valodās pirmdienas nosaukums veidojies no vārdu salikuma "pēc nedēļas" (krievu: после недели), ar nozīmi "nākamā diena pēc svētdienas" (daudzās slāvu valodās svētdiena tiek saukta par "nedēļu" [poļu: niedziela]). Piemēram: krievu: понедельник, serbu: понедељак, bulgāru: понеделник, poļu: poniedzialek, čehu: pondělí, ukraiņu: понеділок, baltkrievu: панядзелак. Turku valodā pirmdienas nosaukums ir pazartesi ("diena pēc svētdienas"). Savukārt no armēņu (Երկուշաբթի — jerkušabti), gruzīnu (ორშაბათი — oršabati) un tadžiku (душанбе — dušanbe) valodām vārdu burtiski tulko kā "divas (dienas) no sestdienas". Senajiem romiešiem un ģermāņu ciltīm pirmdiena bija veltīta Mēnesim, tādēļ daudzās valodās pirmdiena ir "Mēness diena" (franču: lundi, itāļu: Lunedi). Angļu valodā vārds Monday (pirmdiena) ir izveidojies apmēram no 1000. līdz 1200. gados no senangļu valodas, kas ir mēness dienas apzīmējums. Dienas apzīmējums ir radniecisks arī citām ģermāņu valodām, tajā skaitā senā frīziešu mōnadeig, viduslejasvācu un vidusholandiešu mānendach (mūsdienu holandiešu Maandag), senaugšvācu mānetag (mūsdienu vācu Mon(d)tag), un senislandiešu mánadagr (zviedru un jaunnorvēģu valodā måndag, islandiešu mánudagur, dāņu valodā un norvēģu būkmolā mandag). Lielākajā daļā tradicionālajās Indijas valodās vārds, kas apzīmē pirmdienu, ir iegūts no sanskrita Sōmavāra. Soma ir cits vārds Mēness dievam hinduismā. Dažās Indijas valodās pirmdienu sauc Chandravāra: Chandra sanskritā nozīmē "Mēness". Taizemē pirmdiena tulkojot no taju valodas nozīmē "Mēness dieva Čandras diena". Japāņu (げつようび- getsuyobi) un korejiešu (월요일) valodas dienas apzīmējumu ir aizguvušas no ķīniešu valodas nosaukuma '月曜日', kas nozīmē "Mēness diena". Vadoties pēc ISO 8601 standarta, pirmdiena ir pirmā nedēļas darba diena. Mūsdienu rietumu kultūra ierasti pirmdienu uzskata par darba nedēļas sākumu, jo pieaugušie pēc brīvdienām atsāk darba gaitas, bet bērni iet uz skolu. Līdzīgi kā latviešu valodā, arī sīriešu valodā dienas nosaukums ir tulkojams kā "pirmā diena". Pēc reliģiozo kristiešu un ebreju tradīcijām, vadoties pēc svētā bībeles kalendāra, pirmdiena tiek uzskatīta par nedēļas otro dienu. Šāds uzskats pastāv arī ASV, Kanādā un Japanā. Kvakeri tradicionāli pirmdienu sauc par "Otro Dienu" un izvairās no pagāniskās izcelsmes angļu vārda izmantošanas. Pirmdiena portugāļu (segunda-feira) un grieķu (Δευτέρα) valodās nozīmē "otrā diena". Jūdaismā un islāmā pirmdiena tiek uzskatīta par labvēlīgu laiku gavēnim un lūgšanām. Didahē pirmajiem kristiešiem ieteica izvairīties pirmdienās no gavēņiem, lai nesekotu ebreju paražām, gavēnim piedāvāja trešdienu. Ebrejiem pirmdienu rītos tiek publiski lasīta tora, tā ir viena no šim nolūkam paredzētajām dienām (pārējās ir ceturdiena un sestdiena). Tāpat tiek lasītas īpašas pestīšanas lūgšanas, ja vienīgi nav kāds priecīgs notikums, kura dēļ var šīs lūgšanas atcelt. Pareizticīgo baznīcā pirmdienas ir dienas, kas veltītas eņģeļiem. Oktoihā ir šai tēmai veltītas himnas, ko dzied pirmdienās visa gada garumā. Daudzos austrumu klosteros pirmdienas ir "sabiedriskā gavēņa un lūgšanu diena"; tā kā šīs dienas ir veltītas eņģeļiem, tādēļ arī mūki cenšas dzīvot eņģeļu dzīvi. Šajos klosteros mūki atturas no gaļas, putnu, piena produktu, zivs, vīna un sviesta lietošanas uzturā, bet ja svētki iekrīt pirmdienā, tad zivs, vīns un sviests var tikt atļauts. Lielā gavēņa pirmā dienā krievu pareizticīgo baznīcā tiek dēvēta par "tīro pirmdienu". Pirmdienā, pēc Svētās Trīsvienības dienas tiek svinēta Svētā Gara diena. Negatīvās noskaņās iezīmējās trīs gada pirmdienas: pirmā aprīļa pirmdiena (Kains nogalināja Ābelu), augusta otrā pirmdiena (tika iznīcinātas Sodoma un Gomora) un pēdējā decembra pirmdiena (piedzima Jūda Iskariots). Otrās Lieldienas atzīmē pirmdienā. Atsevišķās valstīs un kultūrās ar pirmdienu saistās noteikti stereotipi. Piemēram, ebrejiem pirmdiena nav piemērota diena, lai laulātos, jo Dievs pasaules radīšanas laikā, šajā dienā, atšķirībā no pārējām, ne reizi nepateica "labi". Taizemē dzeltenā krāsa ir tradicionāli saistīta ar pirmdienu. Daudzās rietumu mūziķi dziesmās pirmdienas ir atspoguļotas kā depresīvas, nemierīgas vai melanholiskas dienas. Piemēram, Mamas & Papas "Monday, Monday" (1966), Carpenters "Rainy Days and Mondays" (1971), Boomtown Rats "I Don’t Like Mondays" (1979) un Bangles "Manic Monday" (1986). Pirmdiena ir pati populārākā pašnāvību diena un slimības lapa uzsākšanas diena. Padomju kosmonautikā sākotnēji pirmdiena bija vienkārša darba diena, bet, kad laika periodā no 1960. līdz 1965. gadam, 11 raķešu starti beidzās ar avārijām, šī nedēļas diena kopš 1965. gada tika pasludināta par kosmonautu brīvdienu. Tālāk ir uzskaitītas dažādu valstu svinamās dienas un notikumi, kas tiek atzīmētas un norisinās tikai pirmdienās: ASV kopš 1986. gada janvāra trešā pirmdiena tiek atzīmēta kā Mārtina Lutera Kinga dzimšanas diena un ir federālā brīvdiena. Kanādā pateicības diena tiek svinēta oktobra otrajā pirmdienā. Apvienotajā Karalistē un Īrijā darba svētki tiek svinēti pirmajā maija pirmdienā. Bostonas maratons notiek katra gada aprīļa trešajā pirmdienā. Tadžikistānas galvaspilsētas nosaukums Dušanbe tulkojumā no persiešu valodas nozīmē "pirmdiena". Amerikāņu rakstnieka Kurta Vonnegūta 1973. gada romāna "Čempionu brokastis" otrs nosaukums ir "Ardievu, zilā pirmdiena!". Barnhart, Robert K.: The Barnhart Concise Dictionary of Etymology. Harper Collins, 1995. ISBN 0-06-270084-7 Sir Ralph Lilley Turner. «sōmavāra 13610». A comparative dictionary of the Indo-Aryan languages. London: Oxford University Press. Digital Dictionaries of South Asia, University of Chicago, 1962. 784. lpp. Arhivēts no oriģināla, laiks: 2011-08-22. Skatīts: 2010. gada 21. februāris. sōmavāra 13610 sōmavāra masculine 'Monday' inscription (sṓma the plant, vāra 2 meaning day) John Carvel. «Monday is most common day for suicide». The Guardian (London), 2005. gada 26. augusts. «Monday is ‘the most popular sick day’». Arhivēts no oriģināla, laiks: 2010. gada 27. aprīlī. Skatīts: 2013. gada 30. aprīlī.