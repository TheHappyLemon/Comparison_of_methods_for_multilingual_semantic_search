Lupīnu āboliņš (Trifolium lupinaster) ir daudzgadīgs tauriņziežu dzimtas lakstaugs. Suga ir plaši izplatīta Eirāzijā, tās ietvaros dažreiz nodala pasugas. Lai gan Baltijas valstis ietilpst sugas izplatības areālā, lupīnu āboliņš Latvijā ir ļoti reti sastopams, adventīvs (nejauši ievests) augs, bet Lietuvā tas ierakstīts Sarkanās grāmatas 3. kategorijā (reta suga ar nelielu populāciju skaitu). Augam ir stāvs, 15—50 cm augsts stublājs. Tas ir nezarots vai nedaudz zarojas tikai augšdaļā. Saliktās lapas sastāv no trim vai piecām lancetiskām lapiņām auga apakšējā daļā un parasti piecām vai vairāk lapiņām auga augšdaļā. Lapiņu garums 3—5 cm, platums 0,5—1,5 cm. Lapas kāts īss, piespiests pie stublāja. Lapas virspuse ir kaila, bet apakšpuse gar lapu dzīslām apmatota. Dzeltenbalti vai sārti ziedi sakārtoti skrajās galviņās, kas atgādina čemuru. Ziedkopas diametrs 1,5—3 cm. Zieda kauss īss. Nogatavojies auglis ir pelēkbrūna pāksts ar 3—6 sēklām. Eiropā zied jūnijā, jūlijā. Sugas izplatības areāls ir Austrumeiropā, Krievijā, Vidusāzijā, Mongolijā, Ķīnas ziemeļu daļā, Ziemeļkorejā un Japānā. Augs sastopams gan sausās, smilšainās un atklātās vietās, gan skujkoku mežos melleņu (Vaccinium myrtillus) audzēs. Ķīnas ziemeļos to var atrast mitrās zemienēs, mežmalās un kalnu nogāzēs. Aukstumizturīgs, pacieš arī kailsalu. Latvijā zināma atradne ar ilgstoši noturīgu populāciju ir smilšainā dzelzceļmalas uzbērumā. Lupīnu āboliņš Tezaurs.lv Skatīts: 2024.02.09. Lupīnas āboliņš Trifolium lupinaster L. Sugu enciklopēdija Latvijas daba. Skatīts: 2024.02.09. Trifolium lupinaster Plants of the World Online. Royal Botanic Gardens, Kew. Skatīts: 2024.02.09. Lietuvos Raudonoji knyga Skatīts: 2024.02.09. Trifolium lupinaster Flora of China Skatīts: 2024.02.09. Trifolium lupinaster EPPO Global Database Skatīts: 2024.02.09. Gustav Hegi, Helmut Gams: Familie Leguminosae. S. 1312–1314. In: Gustav Hegi: Illustrierte Flora von Mitteleuropa. 1. Auflage, Band IV, Teil 3, Verlag Carl Hanser, München 1964.