Pentala Harikrišna (angļu: Pentala Harikrishna, telugu: పెండ్యాల హరికృష్ణ; dzimis 1986. gada 10. maijā Āndhrā Pradēšā) ir Indijas starptautiskais lielmeistars šahā (2001). 1996. gadā uzvarējis Pasaules junioru šaha čempionātā U10 vecuma kategorijā un izcīnījis otro vietu Pasaules junioru čempionātā šaha ātrspēlē U12 vecuma kategorijā. 2001. gadā uzvarējis Nāciju Sadraudzības valstu šaha čempionātā un starptautiskajā šaha turnīrā Londonā, kā arī Maskavā piedalījies Pasaules šaha čempionātā pēc izslēgšanas sistēmas, kurā 1. kārtā zaudējis Aleksandram Beļavskim. 2002. gadā uzvarējis tradicionālajā jaungada šaha festivālā Hastingsā (Anglija). Gadu vēlāk bijis labākais juniors Lielbritānijas šaha čempionātā. Divas reizes izcīnījis sudraba medaļu Indijas šaha čempionātos (2002, 2003, abas reizes uzvarējis Krišnans Sasikirans). 2004. gadā Kočinā uzvarējis Pasaules junioru šaha čempionātā, kā arī kļuvis par Indijas šaha čempionāta uzvarētāju. Tajā pašā gadā Tripolē piedalījies Pasaules šaha čempionātā pēc izslēgšanas sistēmas, kurā 2. kārtā zaudējis Vasiļam Ivančukam. 2005. gadā kopā ar Borisu Gelfandu uzvarējis starptautiskajā šaha turnīrā Bermudā, dalījis otro vietu starptautiskajā šaha turnīrā Mineapolisā un uzvarējis starptautiskajā šaha turnīrā Taijuaņā. 2006. gadā uzvarējis, bet gadu vēlāk kopā ar Pēteri Āču dalījis pirmo vietu starptautiskajā šaha turnīrā Ungārijas pilsētā Pakšā. 2008. gadā dalījis pirmo vietu starptautiskajā šaha turnīrā Lubokā (Teksasa), bet 2009. gadā - Nansī. 2011. gadā Mešhedā uzvarējis Āzijas individuālajā šaha čempionātā. 2012. gadā uzvarējis Veikanzē (Nīderlande) šaha festivāla B turnīrā. 2013. gadā uzvarējis Bīles starptautiskajā šaha festivāla Master Tournament turnīrā. Vairākkārt piedalījies Pasaules kausa izcīņā šahā pēc izslēgšanas sistēmas (2005, 2007, 2011, 2015), kurā labāko panākumu guvis savas debijas, 2005. gadā, kad iekļuvis 3. kārtā, kurā piekāpies Aleksejam Drejevam. 2021. gada janvārī ierindojies 7. vietā Veikanzē (Nīderlande) vadošo lielmeistaru šaha turnīrā. 2021. gada novembrī Rīgā ierindojies 30. vietā 2021. gada "FIDE Chess.com Grand Swiss" turnīrā. 2023. gada novembrī Daglasā ierindojies 62. vietā "FIDE Grand Swiss" turnīrā. Pārstāvējis Indijas komandu lielākajos komandu šaha turnīros: Pasaules šaha olimpiādēs piedalījies 8 reizes (2000-2012, 2016); Pasaules komandu šaha čempionātos piedalījies 3 reizes (2010-2011, 2015). Komandu vērtējumā izcīnījis bronzas (2010) medaļu; Āzijas valstu komandu šaha čempionātos piedalījies 3 reizes (2003, 2009-2012). Komandu vērtējumā izcīnījis zelta (2009) un 2 sudraba (2003, 2012) medaļas. Individuālajā vērtējumā izcīnījis sudraba (2006) medaļu; Āzijas spēļu komandu šaha čempionātā piedalījies 2 reizes (2006-2010). Komandu vērtējumā izcīnījis zelta (2006) un bronzas (2010) medaļas. Individuālajā vērtējumā izcīnījis bronzas (2009) medaļu; Āzijas spēlēs telpās komandu šaha čempionātā piedalījies 2009. gadā un komandu vērtējumā izcīnījis bronzas medaļu. Par panākumiem turnīros FIDE 2000. gadā Harikrišnam piešķīrusi starptautiskā meistara (IM), bet 2001. gadā - starptautiskā lielmeistara (GM) nosaukumu. Piecpadsmit gadu vecumā bijis jaunākais lielmeistars Indijas šaha vēsturē. 2001-02 FIDE Knockout Matches «2004 FIDE Knockout Matches». Arhivēts no oriģināla, laiks: 2016. gada 6. jūlijā. Skatīts: 2017. gada 28. martā. Wijk aan Zee 2012: Aronian is sole winner! 2005 World Cup Tata Steel Chess Tournament 2021 2021 FIDE Chess.com Grand Swiss 2023 FIDE Grand Swiss OlimpBase :: Men's Chess Olympiads :: Penteala Harikrishna OlimpBase :: World Men's Team Chess Championship :: Penteala Harikrishna OlimpBase :: Men's Asian Team Chess Championship :: Penteala Harikrishna «OlimpBase :: Asian Games (chess) :: Penteala Harikrishna». Arhivēts no oriģināla, laiks: 2014. gada 7. aprīlī. Skatīts: 2014. gada 26. augustā. OlimpBase :: Asian Indoor Games (chess) :: Penteala Harikrishna Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)