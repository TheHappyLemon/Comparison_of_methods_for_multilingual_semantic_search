Andžela Deivisa (Angela Davis, dzimusi 1944. gada 26. janvārī) ir politiķe, amerikāņu sabiedriskā darbiniece un universitātes pasniedzēja. Politiski visaktīvākā bija XX gadsimta sešdesmito gadu beigās - septiņdesmitajos gados, kad bija saistīta ar ASV Komunistisko partiju, cilvēktiesību kustību un Melno panteru partiju. 2010. gadā Andžela Deivisa ir atvaļināta Kalifornijas Universitātes Santakrusā pasniedzēja. Andželas Deivisas interešu lokā ir feminisms, afroamerikāņu studijas, kritiskā teorija, marksisms, popmūzika, sociālā apziņa un cietumu sistēma. Dzimusi Birmingemā, Alabamā, benzīntanka īpašnieka ģimenē. Vidusskolā Ņujorkā iepazinās ar sociālisma teoriju un iestājās kreisās jaunatnes grupā. Studējot Brandeisa Universitātē, Masačūsetsā, kļuva par Herberta Markūzes studenti un piekritēju. 1963. gadā Andžela Deivisa piedalījās sociālistisko spēku organizētajā Pasaules Jaunatnes un studentu festivālā Helsinkos. Vēlāk studēja Francijā un Vācijā. Atgriežoties ASV, sāka strādāt Kalifornijas Universitātē Sandjego, bet vēlāk - Kalifornijas Universitātē Losandželosā. 1969. gadā iestājās ASV Komunistiskajā partijā. Pēc toreizējā štata gubernatora Ronalda Reigana iniciatīvas tāpēc tika izslēgta no universitātes. 1970. gada 7. augustā Andželas Deivisas paziņa Džonatans Džeksons Marinas apgabalā, Kalifornijā tiesas zālē sagrāba par ķīlnieku tiesnesi, lai atbrīvotu trīs ieslodzītos. Atbrīvošanas operācijas gaitā tiesnesis un Džeksons gāja bojā. Tā kā uzbrukumā izmantotie ieroči bija reģistrēti uz Deivisas vārda, tika izdots viņas aresta orderis. Pēc pāris mēnešiem Deivisa Ņujorkā tika arestēta. 1972. gadā viņa tika attaisnota. Tajā laikā Andželai Deivisai veltītu dziesmu radīja gan Džons Lenons un Joko Ono, gan Miks Džegers. PSRS tika organizēta plaša propagandas kampaņa Andželas Deivisas atbrīvošanai. Pēc atbrīvošanas Andžela Deivisa kļuva par ASV Komunstiskās partijas CK biedru un no partijas kandidēja ASV viceprezidenta amatam. Nodibināja organizāciju "Kritiskā pretošanās" (Critical Resistance), kuras mērķis ir cietumu sistēmas atcelšana ASV. Protestējot pret savas partijas atbalstu Augusta pučam PSRS 1991. gadā, Andžela Deivisa izstājās no ASV Komunistiskās partijas. 1997. gadā žurnālā Out atzina sevi par lezbieti. Vikikrātuvē par šo tēmu ir pieejami multivides faili. Skatīt: Andžela Deivisa.