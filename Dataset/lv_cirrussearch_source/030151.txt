Lūiss Paulsens (vācu: Louis Paulsen; 1833. gada 15. janvāris Blomberga, Vācija - 1891. gada 18. augusts Blomberga, Vācija) bija Vācijas šahists. Šahu iemācījies spēlēt piecu gadu vecumā. 1854. gadā kopā ar brāli no Vācijas emigrējis uz ASV, kur apmeties Aiovas štatā. Šeit izveidojies par spēcīgu šahistu. 1857. gadā piedalījies ASV 1. šaha kongresā, kur izcīnījis 2. vietu, turnīra finālā ar 2:6 zaudējot tā laika spēcīgākajam šahistam Polam Morfijam. Kļuvis arī pazīstams ar saviem simultānspēles seansiem "neskatoties uz galdiņu" - 1859. gadā uzstādījis savdabīgu Pasaules rekordu, spēlējot uzreiz ar 15 pretiniekiem. 1860. gadā atgriezies Vācijā un turpmākajās desmitgadēs kļuvis par vienu spēcīgākajiem Eiropas šahistiem, sevišķi izceļoties ar savu sīksto aizsardzības meistarību. Uzvarējis šaha turnīros Bristolē (1861), Krēfeldē (1871), Leipcigā (1877), Frankfurtē pie Mainas (1878), Braunšveigā (1880). Spēlējis mačus ar Ignacu Kolišu (1861) 16:15 (+7, −6, =18); ar Ādolfu Andersenu (1862) 4:4 (+3, −3, =2), (1876) 5½:4½ (+5, −4, =1) un (1877) — 5½:3½ (+5, −3, =1); ar Gustavu Neimanu (1864) 6½:3½ (+5 −2 =3). Bijis daudzu atklātņu ideju autors, kurš devis lielu ieguldījumu tādu pusatklāto atklātņu teorijā kā sicīliešu aizsardzība un franču aizsardzība. Paulsena vārdā ir nosaukts variants sicīliešu aizsardzībā: 1.e4 c5 2.Zf3 e6 3.d4 cd4 4.Z:d4 a6. Vilhelms Steinics ir nosaucis Paulsenu par "jaunās (pozicionālās) skolas pionieri". 1st American Chess Congress (1857) Leipzig (1877) Anderssen - Paulsen (1862) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)