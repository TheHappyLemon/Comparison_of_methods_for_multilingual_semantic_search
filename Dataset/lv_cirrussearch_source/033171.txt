Vinsents Lekavaljē (franču: Vincent Lecavalier; dzimis 1980. gada 21. aprīlī Ile Bizardā, Kanādā) ir bijušais kanādiešu hokejists, centra uzbrucējs. Karjeras ilgāku daļu aizvadījis Nacionālās hokeja līgas komandas Tampabejas "Lightning" sastāvā, bijis tās kapteinis, 2004. gadā kopā ar komandu izcīnījis Stenlija kausu. Kopā 1212 NHL aizvadītajās spēlēs atzīmējies ar 949 rezultativitātes punktiem, 2007. gadā bija visas līgas labākais vārtu guvējs. Savu karjeru Lekavaljē uzsāka 1996. gadā, spēlējot QMJHL līgas klubā Rimoski "Oceanic". Tajā nospēlēja divas sezonas un pēc otrās sezonas 1998. gada NHL draftā Tampabejas "Lightning" izvēlējās viņu ar kopējo pirmo numuru. Kluba rindās viņš spēlēja jau nākamajā sezonā, iemetot 13 vārtus un izdarot 15 rezultatīvas piespēles. 2003.—04. sezonā kopā ar "Lightning" izcīnīja savu vienīgo Stenlija kausa čempiona titulu. 2004.—05. NHL lokauta laikā Lekavaljē spēlēja Krievijas Superlīgas klubā Kazaņas "Ak Bars". 2006.—07. gada sezonas izskaņā kā līgas labākais vārtu guvējs ieguva Morisa Rišāra balvu. 2008. gadā Lekavaljē uzsāka pildīt "Lightning" kapteiņa funkcijas, to darot nākamās piecas sezonas. Pēc 14 "Lightning" sastāvā aizvadītām sezonām, 2013. gada 2. jūlijā Lekavaljē noslēdza piecu gadu līgumu ar Filadelfijas "Flyers". Uzbrucēja rezultativitāte "Flyers" rindās turpināja kristies. 2015.—16. gada sezonas gaitā tika aizmainīts uz Losandželosas "Kings", bet pēc sezonas beigām paziņoja par karjeras beigšanu. Piedalījies 2002., 2007., 2008. un 2009. gada NHL Visu Zvaigžņu spēlēs. 2004. gada Pasaules kausa izcīņā tika atzīts par vērtīgāko spēlētāju. Ticis pie vairākām balvām un tituliem arī spēlējot QMJHL. Kanādas hokeja izlases sastāvā piedalījies 1998. gada Pasaules čempionātā junioriem, 2001. gada Pasaules čempionātā, 2004. gada Pasaules kausa izcīņā, kā arī 2006. gada olimpiskajās spēlēs, 2004. gadā izcīnot zelta medaļu. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)