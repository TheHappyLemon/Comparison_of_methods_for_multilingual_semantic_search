Jānis Valentīns Andriksons (dzimis 1912. gada 31. martā (pēc vecā stila — 18. martā), miris 1967. gada 22. septembrī) bija latviešu ātrslidotājs un hokejists. Mācījies un 1930. gadā beidzis Rīgas pilsētas 1. ģimnāziju. Pēc tam iestājies Latvijas Universitātes Inženierzinātņu fakultātē. Studentu korporācijas Selonia biedrs. 1933. un 1934. gadā, pārstāvot "Universitātes Sportu", uzvarējis Latvijas meistarsacensībās ātrslidošanā daudzcīņā. Augstākais Andriksona sasniegums starptautiskās sacensībās ir 1. vieta akadēmiskajās meistarsacīkstēs Sanktmoricā (Šveicē) 1935. gadā. Piedalījās 1936. gada ziemas olimpiskajās spēlēs un ieņēma 16. vietu 500 m, 23. vietu — 1500 m, bet 30. vietu 5000 m distancē. Spēlējis arī hokeju. 1930. gadu pirmajā pusē bija “Universitātes Sports” hokeja komandas dalībnieks. Spēlējis gan kā vārtsargs, gan kā laukuma spēlētājs. Startēja arī Latvijas studentu hokeja izlases sastāvā akadēmiskajās meistarsacīkstēs Bardonekijā (Itālijā) 1933. gadā. Otrā pasaules kara laikā pārstāvēja klubu “Daugavieši” gan hokeja mačos, gan ātrslidošanas sacensībās. Pēc Otrā Pasaules kara dzīvoja trimdā — vispirms Vācijā, vēlāk izceļoja uz Kanādu. Strādāja par inženieri raktuvēs Norandā, Kvebekas provincē. Miris pēc ilgstošas slimības 1967. gada 22. septembrī. Ātrslidotājs un hokejists Andriksons. Studentu pasaules čempions LU studentu datubāze «Laiks. — 1966.g. 16.novembris». Arhivēts no oriģināla, laiks: 2019. gada 15. maijā. Skatīts: 2019. gada 30. oktobrī. «Laiks. — 1967.g. 7.oktobris». Arhivēts no oriģināla, laiks: 2019. gada 15. maijā. Skatīts: 2019. gada 30. oktobrī. Olympedia profils (angliski) LOK profils Speedskatingbase profils (angliski) SpeedSkatingStats profils (angliski)