Pols Ščehura (angļu: Paul Szczechura; dzimis 1985. gada 30. novembrī) ir bijušais kanādiešu hokejists, centra uzbrucējs. Karjeru noslēdza Polijas hokeja līgas vienībā GKS Tychy. 2003. gadā Ščehura uzsāka studijas, paralēli spēlējot NCAA čempionātā. 2006.—07. gada sezonas vidū, uzsākot profesionāļa karjeru, hokejists aizvadīja 14 spēles AHL kluba Aiovas "Stars" rindās. "Stars" rindās hokejists spēlēja arī 2007.—08. gada sezonā, līdz pavasarī noslēdza līgumu ar Tampabejas "Lightning", sezonu noslēdzot Norfolkas "Admirals" sastāvā. 2008.—09. gada sezonā Ščehuram izdevās debitēt NHL, "Lightning" sastāvā aizvadot 31 spēli. 2009.—10. gada sezonā hokejists Tampabejā aizvadīja jau 51 spēli, taču 2010.—11. gada sezonā uz NHL tā arī netika izsaukts, visu sezonu aizvadot Norfolkas "Admirals" rindās. 2011. gada vasarā hokejists pievienojās Bufalo "Sabres" rindām, paša kluba sastāvā aizvadot vien deviņas spēles. 2012.—13. gada sezonu hokejists iesāka KHL kluba Prāgas "Lev" sastāvā, taču vien pēc trīs klubā aizvadītām spēlēm pārcēlās uz Rīgas "Dinamo" vienību. Rīgā spēlēja līdz 2013.—14. gada sezonas izskaņai, kad maijā noslēdza divu gadu līgumu ar Minskas "Dinamo". 2016. gada vasarā pievienojās Čeļabinskas "Traktor", tās rindās aizvadot nākamās trīs sezonas, savukārt 2019.—20. gada sezonā Ščehura spēlēja Ņižņijnovgorodas "Torpedo". Eliteprospects profils (angliski) Internet Hockey Database profils (angliski) Hockey-Reference profils (angliski) KHL profils (angliski)