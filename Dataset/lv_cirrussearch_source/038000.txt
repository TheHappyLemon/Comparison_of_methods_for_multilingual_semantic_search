Cekulainie cīruļi jeb cekulcīruļi (Galerida) ir cīruļu dzimtas (Alaudidae) putnu ģints, kas apvieno 7 mūsdienās dzīvojošas dziedātājputnu sugas. Ģints zinātniskais nosaukums atvasināts no latīņu valodas un latviski nozīmē "cepure" (galerum). Cekulainie cīruļi sastopami Eirāzijā un Āfrikā. Tie apdzīvo mēreno joslu un pustuksnešu biomu. Visplašākais izplatības areāls no šīs grupas ir Teklas cīrulim (Galerida theklae), kurš sastopams, sākot ar Āfrikas austrumiem un beidzot ar Eiropas dienvidrietumiem. Morfoloģiski to galvenā pazīme ir knābji, kuri šīs ģints cīruļiem ir salīdzinoši masīvi, kā arī to nāsis ir slēptas. Otra raksturīgā iezīme ir neliels cekuls uz galvas, kas devusi arī nosaukumu ģintij. Latvijā sastopama viena cekulaino cīruļu ģints suga — cekulainais cīrulis (Galerida cristata). Tas Latvijā ir rets ligzdotājs, apmēram 10—20 pāri, kuri visi novēroti Kurzemē gar jūras rietumkrastu (Liepājā, Papē un Pāvilostā). Putni, kas ligzdo, ir nometnieki un mēdz ziemot ligzdošanas vietās. Migrācijā cekulaino cīruli var novērot ļoti reti, galvenokārt pavasarī Kolkasragā, apmēram 1—2 īpatņi sezonā. Cekulaino cīruļu ģints (Galerida) Cekulainais cīrulis (Galerida cristata) Lielknābja cīrulis (Galerida magnirostris) Magriba cīrulis (Galerida macrorhyncha) Malabaras cīrulis (Galerida malabarica) Rudais cīrulis (Galerida deva) Saules cīrulis (Galerida modesta) Teklas cīrulis (Galerida theklae) World Bird List: Nicators, reedling & larks, 2020 Jobling, James A (2010). The Helm Dictionary of Scientific Bird Names. London: Christopher Helm. p. 169. ISBN 978-1-4081-2501-4. Larks (Family Alaudidae)[novecojusi saite] «Latvijas daba: Cīruļu dzimta». Arhivēts no oriģināla, laiks: 2016. gada 21. jūnijā. Skatīts: 2017. gada 1. aprīlī. «Ornitofaunistika: Cekulainais cīrulis Galerida cristata». Arhivēts no oriģināla, laiks: 2017. gada 30. maijā. Skatīts: 2017. gada 22. aprīlī. Putni dabā Xeno-Canto: Galerida genus The Free Social Encyclopedia: Galerida