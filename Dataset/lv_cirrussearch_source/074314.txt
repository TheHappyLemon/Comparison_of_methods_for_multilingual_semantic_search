Gallijs ir ķīmiskais elements ar simbolu Ga un atomskaitli 31. Brīvā veidā gallijs dabā nav sastopams, jo ir samērā ķīmiski aktīvs. Arī gallija rūdas koncentrētā veidā nav īpaši izplatītas, tāpēc galliju lielākoties iegūst no citu metālu rūdu piemaisījumiem. Gallijs ir viens no visvieglāk kūstošajiem metāliem. Savienojumos gallijs parasti ir trīsvērtīgs. Gallijs bija ķīmiskais elements, kura eksistenci 1871. gadā paredzēja krievu ķīmiķis Dmitrijs Mendeļejevs. Viņš prognozēja, ka šī elementa ķīmiskajām īpašībām vajadzētu būt līdzīgam alumīnija īpašībām. Tādēļ viņš ieteica to nosaukt par ekaalumīniju (simbols: Ea). Vēlāk, kad apstiprinājās šī elementa esamība, izrādījās, ka Mendeļejeva prognozes ir tuvu patiesībai. Gallijs tika atklāts 1875. gadā. To ar spektroskopijas metodēm paveica franču ķīmiķis Pols Emīls Lekoks de Boabodrāns (Paul-Émile Lecoq de Boisbaudran). Jaunatklātais elements tika nosaukts Gallijas vārdā. Vēl pastāv versija, ka tā nosaukums ir cēlies no latīņu vārda Gallus, kas nozīmē "gailis" un ir burtiskais tulkojums no atklājēja uzvārda "Lekoks". Brīvā veidā gallijs dabā nav sastopams, jo ir samērā ķīmiski aktīvs. Gallija rūdas koncentrētā veidā nav īpaši izplatītas. Arī minerāli, kas satur galliju, ir maz. Viens no tādiem ir gallīts (CuGaS2). Zemes garozā ir 16,9 daļiņas uz miljonu, bet Visumā gallijs ir sastopams vēl retāk — tur ir 0,01 daļiņa uz miljonu. Gallijs galvenokārt ir atrodams boksīta rūdās, kā arī cinka rūdās, īpaši, kur ir sfalerīts. Dabā ir sastopami divi stabili gallija izotopi: gallijs-69 (60,108% no visa kopējā gallija daudzuma) un gallijs-71 (39,892%). No laboratorijas apstākļos iegūtajiem izotopiem, visizplatītākie ir radioaktīvie izotopi gallijs-67 un gallijs-68, kuru pussabrukšanas periodi ir attiecīgi 3,26 dienas un 67,7 minūtes. Gallijam nav acīmredzamas bioloģiskās nozīmes, tomēr daži zinātnieki uzskata, ka tas stimulē vielmaiņu. Gallija savienojumi lielākoties nav indīgi. Par gallija koncentrāciju cilvēka ķermenī nav informācijas. Gallijs lielākoties tiek iegūts kā blakusprodukts alumīnija un cinka ieguvē no to rūdām. 1984. gadā visā pasaulē tika iegūtas aptuveni 40 tonnas gallija, bet 2011. gadā tiek lēsts, ka aptuveni 216 tonnas. «Gallium: historical information» (angliski). WebElements. Skatīts: 2013. gada 4. jūnijā. Burton, J. D.; Culkin, F.; Riley, J. P. (2007). "The abundances of gallium and germanium in terrestrial materials". Geochimica et Cosmochimica Acta 16: 151. Bibcode 1959GeCoA..16..151B. doi:10.1016/0016-7037(59)90052-3. «Isotopes of the Element Gallium» (angliski). Jefferson Lab. Skatīts: 2013. gada 3. jūnijā. Vikikrātuvē par šo tēmu ir pieejami multivides faili. Skatīt: Gallijs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) Ķīmisko elementu periodiskā tabula  