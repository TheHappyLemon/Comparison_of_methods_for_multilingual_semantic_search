"Jugio" jeb Yu-Gi-Oh! Duel Monsters (japāņu: 遊☆戯☆王デュエルモンスターズ, Yūgiō Dyueru Monsutāzu, burtiski — 'Spēļu karalis: Dueļu briesmoņi') ir Japānā veidots anime seriāls. Seriālu pārraidīja japāņu televīzijas kanāls TX Network no 2000. gada 18. aprīļa līdz 2004. gada 29. septembrim. Tā autors ir Kazuki Takahaši. Tas ir atkārtots ekranizējums 1998. gada seriālam ar tādu pašu nosaukumu. Lai seriāls iegūtu lielāku popularitāti, tajā bija mazāk vardarbības ainu nekā 1998. gada seriālā, un šī seriāla sižetā daudz lielāka loma tika dota kolekcionējamo kāršu spēlei "Dueļu briesmoņi". Seriāla popularitāte ietekmēja turpmākos franšīzes darbus. Gandrīz visos franšīzes nākamajos darbos ļoti liela loma tika dota šai kāršu spēlei. Latvijā seriālu pārraidīja TV3. Uzmanību! Turpmākajā tekstā var tikt atklātas nozīmīgas detaļas par televīzijas seriāla saturu! Seriāls stāsta par Jugiju Moto (japāņu: 武藤 遊戯 Mutō Yūgi) — jaunu zēnu, kurš atrisina tā saukto "tūkstošgades puzli" (Senās Ēģiptes artefaktu). Tā rezultātā Jugiju pārņem noslēpumains gars — kāds Senās Ēģiptes faraons. Kad Jugijs, pateicoties noslēpumainajam faraonam, uzveic miljardieri un pasaules čempionu Seto Kaibu kāršu spēlē, viņš tiek uzaicināts piedalīties Maksimiliana Pegasa, kāršu spēles izveidotāja, rīkotajā čempionātā. Jugijs iztur atlases turnīru, un finālā viņam ir jācīnās pret pašu Pegasu. Kā izrādās, Pegasam arī ir savs Senās Ēģiptes artefakts — "tūkstošgades acs". Izmantojot šo artefaktu, Pegass ir spējīgs nolasīt citu cilvēku domas, kā arī nozagt cilvēku dvēseles. Tāpat atklājas, ka kāršu spēle "Dueļu briesmoņi" ir balstīta uz Senās Ēģiptes rituālu cīņām, kurās ēģiptieši ir cīnījušies savā starpā, izmantojot īstus briesmoņus. Šī iemesla dēļ kārtīm ir īpašas spējas, kad tās izmanto ar Seno Ēģipti saistītie cilvēki. Par spīti grūtajai cīņai, Jugijam izdodas uzveikt Pegasu. Jugijam turnīrā pievienojas viņa draugi — Džoijs, Teja, Tristans, kā arī vēl kāda Senās Ēģiptes artefakta "tūkstošgades gredzena" īpašnieks Rjū Bakura, kuru ir pārņēmis ļauns gars. Seto Kaiba pēc tikšanas ar "tūkstošgades rotaslietas" īpašnieci Išizu Ištāri veido pats savu turnīru ar nolūku savākt trīs spēcīgākos briesmoņus kāršu spēlē — Ēģiptes dievus ("Obelisks spīdzinātājs", "Ra spārnotais pūķis" un "Slaifers debesu dievs"). Turnīru izmanto "tūkstošgades sceptera" īpašnieks Mariks Ištārs, Išizas brālis lai atriebtos faraonam, vainojot viņu savā grūtajā bērnībā jo viņa ģimenei bija uzdots sargāt faraona noslēpumus. Arī viņu pārņem ļauns gars. Jugis uzvar turnīrā, savāc visus trīs Ēģiptes dievus un pieveic ļauno garu, kas ir pārņēmis Marika ķermeni. Mariks atklāj Jugijam, ka lai faraona atmiņas tiktu atgrieztas, Jugijam ir jāizmanto Ēģiptes dievu spēks lai atceļotu atpakaļ laikā. Faraons, kopā ar Jugiju, Džoiju, Teju un Tristanu nokļūst Senajā Ēģiptē, savas valdīšanas laikā, bet ļaunais gars, kas pārņēmis Bakura ķermeni arī atceļo līdzi ar nolūku izmainīt pagātni. Faraons atklāj, ka visi viņa draugi un paziņas, ieskaitot Kaibu, kā arī pat vairāki briesmoņi, ir bijuši ietekmīgas personas Senajā Ēģiptē savās iepriekšējās dzīvēs. Kopā ar viņiem faraons uzveic Bakuru. Tikmēr atklājas arī noslēpumainā faraona vārds (Atems) un viņa zudušās atmiņas. Nokļūstot atpakaļ tagadnē, Atems pamet Jugija ķermeni, bet pirms nonākšanas mirušo valstībā viņš pēdējo reizi cīnās ar Jugiju kāršu spēlē. Jugijs Atemu uzvar, pierādot, ka var būt patstāvīgs. Capsule Monsters ir 2006. gada amerikāņu divpatsmit sēriju animācijas miniseriāls, kas veidots, kā daļa 2000. gada Jugio seriāla. Seriāla darbība norisinās starp 2000. gada seriāla 5. sezonas 14. un 15. sēriju. Tajā Jugijs ar saviem draugiem nokļūst citā pasaulē, kuru ir pārņēmuši tēli no spēles Kapsuļu briesmoņi. Miniseriāla gaitā Jugijs atklāj kādēļ tur ir nonācis un izbēg no tās. Kaut arī seriālu animēja tā pati japāņu kompānija, kas animēja visus citus Jugio seriālus no 2000. līdz 2019. gadam, tas netika translēts nevienā Japānas televīzijā. Jugijs Moto (japāņu: 武藤 遊戯 Mutō Yūgi) — seriāla galvenais varonis, jauns un augumā īss zēns, kurš atrisina tā saukto "tūkstošgades puzli" (Senās Ēģiptes artefaktu). Tā rezultātā Jugiju pārņem noslēpumains gars — kāds Senās Ēģiptes faraons. Viņa mīļākā kārts ir "Tumšais burvis". Jugiju ierunā Šunsuke Kazama japāņu valodā, bet Dens Grīns angļu. Faraons Atems — sākotnēji noslēpumains gars, kas pārņem Jugija ķermeni, palīdzot viņam uzvarēt kāršu spēlē "Dueļu briesmoņi". Vēlāk atklājas, ka ir faraons, kas izglābis Seno Ēģipti no iznīcības. Faraonu ierunā Šunsuke Kazama japāņu valodā, bet Dens Grīns angļu. Seto Kaiba (japāņu: 海馬 瀬人 Kaiba Seto) — miljardieris, lielākās spēļu kompānijas pasaulē īpašnieks, kā arī Jugija spēcīgāgais pretinieks. Kopā ar savu brāli Mokubu divreiz kļuvis par bāreni. Seriāla sākumā viņš ir ļauns biznesmenis, kas dara visu iespējamo lai kļūtu par pasaules čempionu, bet seriāla gaitā iegūst cieņu pret Jugiju. Par spīti tam, ka iepriekšējā dzīvē bijis faraons netic maģijai. Viņa mīļākā kārts ir "Zilacainais baltais pūķis". Kaibu ierunā Kenjiro Tsuda japāņu valodā, bet Ēriks Stjuarts angļu. Džozefs "Džoijs" Vīlers (angļu: Joseph "Joey" Wheeler) jeb Katsuja Džonočī (japāņu: 城之内 克也 Jōnouchi Katsuya) — Jugija labākais draugs. Kaut arī viņam neveicas spēlēt spēli "Dueļu briesmoņi", viņš iekļūst turnīrā cerībā, ka iegūs naudas laimestu ar ko apmaksāt acu operāciju savai māsai. Viņu ierunā Hiroki Takahaši japāņu valodā, bet Veins Greisons angļu. Teja Gārdnere (angļu: Téa Gardner) jeb Anzu Mazaki (japāņu: 真崎 杏子 Mazaki Anzu) — Jugija vecākais draugs un vienīgā meitene viņa tuvāko draugu lokā. Viņa ir atbalstoša un ļoti draudzīga. Teju ierunā Maki Saito japāņu valodā, bet Eimija Birnbauma angļu. «Rudens sezonas jaunumi TV3 programmā». Apollo.lv (latviešu). 2004-08-23. Skatīts: 2020-06-23. IMDb profils (angliski) Anime News Network animes profils (angliski)