Lukašs di Grasi (portugāļu: Lucas di Grassi; dzimis 1984. gada 11. augustā, Sanpaulu, Brazīlijā) ir Brazīlijas autosportists, pazīstams kā 2007. gada GP2 vicečempions, arī Formula 1 pilots. Di Grasi uzsāka savu formulu sacīkšu karjeru 2002. gadā, Brazīlijas Formula Renault klasē. Čempionāta kopvērtējumā viņš bija otrais un nākamajā gadā brauca Formula 3 sacensībās, kur arī bija otrais. Gada gaitā viņš arī nobrauca dažas sacīkstes F3 Eirosērijā. 2004. gadā viņš piedalījās Lielbritānijas F3, bet gadu vēlāk — pilnu sezonu F3 Eirosērijā, kur kopvērtējumā bija trešais. 2006. gadā pilots debitēja GP2 un tikai trīs reizes izcīnīja punktus. Tas viņam deva 17. vietu kopvērtējumā. Gadu vēlāk, ART komandā di Grasi jau bija biežs viesis uz goda pjedestāla. Sezonas izskaņā viņš zaudēja titulu Timo Glokam. Nākamajās divās sezonās brazīlietis divreiz palika kopvērtējuma 3. vietā. Di Grasi vairākus gadus bija Renault testpilots. 2010. gada sezonā viņš brauca jaunizveidotajā Virgin komandā, kur bija Timo Gloka komandas biedrs. Oficiālā mājaslapa (angliski)