Remember a Day ir britu psihodēliskā roka grupas Pink Floyd singla Let There Be More Light B puse. Dziesma izdota arī kā otrais skaņdarbs grupas otrajā studijas albumā A Saucerful of Secrets. Dziesma, kuru sarakstījis un iedziedājis grupas taustiņinstrumentālists Riks Raits, tika ierakstīta 1967. gada oktobrī De Lane Lea Studios, Londonā, Anglijā. Sesijās, kurās ierakstīta šī dziesma, ierakstītas arī albuma noslēdzošā dziesma Jugband Blues un trīs neizmantotas dziesmas - Vegetable Man, In the Beechwoods un John Latham. Šī ir viena no pēdējām grupas dziesmām, kurās spēlē sākotnējais līderis Sids Barets - viņš izpilda slaidģitāras partiju. "Es visu apguvu pašmācības ceļā un mana vienīgā grupa bija Pink Floyd. Es nepiedalījos Corporal Clegg ierakstā, bet spēlēju vienā Ričarda Raita dziesmā. Es aizmirsu tās nosaukumu, bet man bija jāspēlē slaidģitāra. Plati ir piemeklējušas dažas problēmas, bet tagad tā ir gandrīz pabeigta; EMI to vajadzētu izdot tuvākajā laikā. Šobrīd es lielāko daļu laika pavadu rakstot." — Sids Barets, 1968. Dziesma tika izdota reta singla Let There Be More Light B pusē, pirms tika izdots albums A Saucerful of Secrets. Dziesma kā singls nekad nav ticis izdots Apvienotajā Karalistē. Riks Raits - klavieres, Farfisa ērģeles, solovokāls Sids Barets - slaidģitāra, akustiskā ģitāra Rodžers Voterss - basģitāra Normens Smits - bungas, bekvokāls 2008. gada 23. septembrī Deivids Gilmors televīzijas pārraidē Later... With Jools Holland šo dziesmu izpildīja kā piemiņu Rikam Raitam, kurš pirms astoņām dienām bija miris. Gilmors stāstīja, ka Raits esot apsolījis piedalīties šajā pārraidē kopā ar viņu, taču dažas nedēļas pirms tās Raits atsūtījis īsziņu, ka jūtās slikti un nevarēs piedalīties. Šis bija pirmais un pagaidām vienīgais Remember a Day koncertizpildījums. Gilmora grupā ietilpa Fils Manzanera, Gajs Prets, Džons Karins un Stīvs DiStansilao.