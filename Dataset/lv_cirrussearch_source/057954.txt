Visvaldis Georgs Nagobads (dzimis 1921. gada 18. novembrī, miris 2023. gada 31. martā) bija latviešu izcelsmes ASV sporta ārsts, ASV hokeja slavas zāles (US Hockey Hall of Fame) loceklis. Dzimis 1921. gada 18. novembrī Rīgā pedagoga Ernesta Nagobada un viņa sievas Emmas ģimenē. Viņa vecākā māsa Aina Nagobads-Ābola (1920—2021) vēlāk kļuva par diplomāti. Jaunībā spēlēja hokeju un bendiju. Otrā pasaules kara laikā 1941. gadā sāka studēt Latvijas Universitātes Medicīnas fakultātē, dienēja Latviešu leģiona sanitārajā rotā un strādāja frontes slimnīcā. 1944. gadā devās bēgļu gaitās uz Vāciju, kur turpināja medicīnas studijas Gīsenes un Tībingenes Universitātēs, strādāja ar mobilo rentgena iekārtu, diagnosticējot tuberkulozi pēckara bēgļiem. 1947. gadā kopā ar citiem trimdas mediķiem Eslingenē nodibināja Latviešu ārstu un zobārstu apvienību (LĀZA). 1951. gada jūnijā pārcēlās uz Minesotu, kur pabeidza ķirurģisko rezidentūru un 1956. gadā sāka strādāt Minesotas Universitātes studentu veselības dienestā, tad no 1958. gada 34 gadus bija Minesotas Golden Gophers vīriešu hokeja komandas ārsts. 1967. gadā kļuva par ASV hokeja valstsvienības ārstu, kur strādāja līdz 1990. gadam, piedalīdamies piecās ziemas olimpiskajās spēlēs. «Dr. George Nagobads, 1980 U.S. Olympic hockey team physician, dies». OlympicTalk | NBC Sports (en-US). 2023-03-31. Arhivēts no oriģināla, laiks: 2023-04-01. Skatīts: 2023-04-01. 2018. gada PBLA balvu saņem ALA kandidāts Dr. Visvaldis Georgs Nagobads Latvian Dimensions VOL. 27-1. FALL-WINTER 2018/2019.