Dimitars Kovačevskis (Димитар Ковачевски, dzimis 1974. gadā) ir Ziemeļmaķedonijas politiķis, ekonomists, uzņēmējs. Viņš kopš 2022. gada 17. janvāra ir Ziemeļmaķedonijas premjerministrs. Pirms tam kopš 2020. gada Kovačevskis bija finanšu ministra vietnieks. Kopš 2021. gada viņš ir Maķedonijas Sociāldemokrātiskās savienības (MSDS) priekšsēdētājs. Dimitars Kovačevskis piedzima Kumanovā 1974. gadā. Viņa tēvs Slobodans Kovačevskis bija Kumanovas mērs no 2000. līdz 2005. gadam un Maķedonijas Republikas vēstnieks Melnkalnē pēc diplomātisko attiecību nodibināšanas starp abām valstīm no 2006. līdz 2010. gadam. Dimitars Kovačevskis vidusskolas izglītību ieguva Votervilā, Minesotas štatā, ASV. 1998. gadā viņš absolvēja Sv. Kirila un Metodija Universitātes Skopjē Ekonomikas fakultāti. 2003. gadā Kovačevskis ieguva maģistra grādu tajā pašā fakultātē. 2008. gadā viņš pabeidza doktorantūras studijas ekonomikā Melnkalnes Universitātes Ekonomikas fakultātē. No 2009. līdz 2012. gadam Kovačevskis pasniedza Ņujorkas universitātē Skopjē. No 2012. līdz 2015. gadā viņš pasniedza Žurnālistikas un publisko attiecību skolā Skopjē. 2012. gadā viņš kļuva par Amerikas universitātes koledžas Skopjē Ekonomikas un menedžmenta skolas docentu. 2018. gadā šeit viņš tika ievēlēts ar asociēto profesoru. 1998. gadā Kovačevskis sāka strādāt Maķedonijas telesakaru uzņēmumā Makedonski Telekom. No 2005. līdz 2017. gadam viņš uzņēmumā ieņēma vairākus vadošus amatus. No 2017. līdz 2018. gadam viņš bija Telekom Austria meitasuzņēmumaone.vip (tagad A1 Macedonia) izpilddirektors. Dimitars Kovačevskis ir augsto tehnoloģiju uzņēmumu PiKCELL un Solar-ET līdzdibinātājs. Uzņēmumi pirmie Ziemeļmaķedonijā sāka ražot saules baterijas un siltuma moduļus. 1994. gadā Kovačevskis iestājās Maķedonijas Sociāldemokrātiskās savienībā. Pēc 2020. gada parlamenta vēlēšanām Dimitars Kovačevskis tika izraudzīts par finanšu ministra vietnieku Zorana Zaeva otrajā valdībā. Parlaments viņu apstiprināja 2020. gada 23. septembrī. Kovačevskis bija Ziemeļmaķedonijas valdības Ekonomiskajā padomē COVID-19 pandēmijas izraisīto ekonomisko seku pārvarēšanai. 2021. gada maijā Kovačevskis tika ievēlēts par MSDS izpildpadomes locekli. Pēc sakāves 2021. gada vietējās vēlēšanās Zorans Zaevs paziņoja par savu atkāpšanos no premjerministra amata un sociāldemokrātu priekšsēdētāja amata. 2021. gada 12. decembrī Dimitars Kovačevskis uzvarēja partijas iekšējās vēlēšanās un nomainīja Zoranu Zaevu uz partijas līdera amatā. Viņš apsolīja "glabāt sociāldemokrātiskās vērtības, kā arī paplašināt partiju uz profesionāļu rēķina dažādās nozarēs, kas ļaus veidot jaunu pārvaldības kultūru partijā un valsts institūcijās". 2021. gada 29. decembrī Ziemeļmaķedonijas prezidents Stevo Pendarovski uzdeva Kovačevskim izveidot jaunu Ministru kabinetu. Valdības koalīcijā apvienojās MSDS, Demokrātiskā savienība par integrāciju, Liberāli demokrātiskā partija un "Alternatīva" pārstāvji. 2022. gada 16. janvārī Dimitars Kovačevskis tika iecelts par Ziemeļmaķedonijas Republikas premjerministru, deva zvērestu un oficiāli stājās amatā nomainot Zoranu Zaevu. Tajā pašā dienā Kovačevskis iepazīstināja ar savu Ministru kabinetu un paziņoja, ka viņa valdība jau ir sagatavojusi pasākumu kompleksu iedzīvotāju, uzņēmumu un ekonomikas atbalstam, kam jau ir paredzēti 130 miljoni eiro. Viņš prognozēja ekonomikas izaugsmi no 4,6 % līdz 5,9 % gadā, apsolīja cīnīties ar noziedzību un korupciju, samazināt bezdarba līmeni līdz vienam ciparam, palielināt algas un pensijas. Kovačevska kabinets uzstājas par eiroatlantisku integrāciju un Ziemeļmaķedonijas dalību Eiropas Savienībā. Viņš paziņoja, ka valsts turpinās labu kaimiņu politiku. Со само 62 гласа ,,за” избрана владата на премиерот Ковачевски 360stepeni.mk, 2022-01-17 Sociāldemokrātiskās savienības priekšsēdētāja biogrāfija