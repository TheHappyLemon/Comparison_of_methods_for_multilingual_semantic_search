Sampo Oyj (zināms arī kā Sampo Group) ir Somijas apdrošināšanas pakalpojumu grupas mātes uzņēmums. Līdz 2007. gadam tas darbojās arī banku sfērā. Sampo ir viens no lielākajiem Somijas uzņēmumiem. Galvenais birojs atrodas Helsinkos. Sampo ar zīmolu If darbojas īpašumu un nelaimes gadījumu apdrošināšanas jomā, bet ar Mandatum Life — dzīvības apdrošināšanā. Uzņēmuma grupa darbojas Skandināvijā, Baltijas valstīs un Krievijā. Sampo Oyj akcijas tiek kotētas Nasdaq Helsinki biržā (apzīmējums SAMAS) un ietilpst OMX Helsinki 25 indeksā. Lielākie akciju turētāji (2020. gada augustā): Solidium Oy (7,97 %), Varma pensiju fonds (4,01 %). 1999. gada 13. oktobrī Somijas valdība ar tai piederošo banku Leonia Oyj (agrāko Postipankki Oyj un Suomen Vientiluotto Oyj) un Somijas vadošais apdrošināšanas uzņēmums Vakuutusyhtiö Sampo Oyj (dibināts 1909. gadā) nolēma apvienoties. Apvienošanās stājās spēkā 2000. gada 31. decembrī, izveidojot uzņēmumu ar nosaukumu Sampo-Leonia Oyj. Uz to brīdi lielākie Sampo-Leonia akciju turētāji bija Somijas valdība (43 %), Unsa (9 %), Varma-Sampo pensiju fonds (4 %), Kaleva pensiju fonds (2,7 %) un Stora Enso (1,7 %). 2001. gada februārī uzņēmums iegādājās banku Mandatum Pankki; Leonia banka pārdēvēta par Sampo Pankki. Turpmāk Sampo Pankki nodarbojās ar finanšu pakalpojumiem individuālajiem klientiem, bet Mandatum specializējās investīcijās un noguldījumos. 2001. gada aprīlī grupas mātes uzņēmums pārdēvēts par Sampo Oyj. 2001. gadā Sampo iegādājās Norvēģijas uzņēmuma Storebrand piederošās akcijas Zviedrijas un Somijas kopuzņēmumā If. 2002. gada sākumā Sampo savu īpašumu un nelaimes gadījumu apdrošināšanas uzņēmumu Vakuutusyhtiö Sampo apvienoja ar If, iegūstot 38 % akciju uzņēmumā. 2004. gadā Skandia un Storebrand pārdeva visas tām piederošās If akcijas Sampo, un Sampo Oyj kļuva par If Skadeförsäkring Holding AB (publ) vienīgo akcionāru. 2007. gadā Sampo Pankki tika pārdots Dānijas Danske Bank. Sampo pievērsās tikai apdrošināšanas biznesam. 2008. gadā meitas uzņēmums Sampo Life mainīja nosaukumu uz Mandatum Life (Mandatum Henkivakuutusosakeyhtiö). 2009. gadā Sampo palielināja akciju daļu Nordea bankā līdz 20 %. 2010. gadā Nordea kļuva par Sampo asociēto uzņēmumu. 2011. gadā iegūti 20 % Dānijas apdrošināšanas uzņēmumā Topdanmark, tai kļūsot par Sampo asociēto uzņēmumu. 2016. gadā Sampo dalība Topdanmark palielinājās līdz vairāk nekā 30 %. 2017. gadā Topdanmark kļuva par Sampo Group meitas uzņēmumu ar 45 procenti kapitāldaļu. Sampo pieder nedzīvības apdrošināšanas grupa If, kas reģistrēta Zviedrijā kā uzņēmums If Skadeförsäkring Holding AB (publ). Tā darbojas īpašumu un nelaimes gadījumu apdrošināšanas jomā Skandināvijā, Baltijas valstīs un Krievijā. Somijā reģistrētais Mandatum Life nodarbojas ar dzīvības apdrošināšanu. Tam pieder uzņēmums Mandatum Life Insurance Baltic SE, kas darbojas Baltijas valstīs. Sampo Group pieder 45 % Dānijas apdrošināšanas uzņēmuma Topdanmark A/S akciju. Sampo pieder 19,9 % Zviedrijā reģistrētās finanšu grupas Nordea kapitāldaļu, esot tās ir lielākajam akcionāram. 1998. gada 1. aprīlī Latvijā dibināts Sampo meitas uzņēmums Apdrošināšanas akciju sabiedrība Sampo Latvija, kas nodarbojās ar nedzīvības apdrošināšanu. 2002. gada 4. janvārī, pēc Sampo apdrošināšanas biznesa apvienošanas ar If, uzņēmums pārdēvēts par Apdrošināšanas akciju sabiedrība If Latvia. 2009. gadā If Latvia pārveidota par Igaunijā reģistrētā If P & C Insurance AS Latvijas filiāli. 1999. gadā Sampo Latvijā no Hansabanka iegādājās apdrošināšanas uzņēmumu Apdrošināšanas akciju sabiedrība Hansa Apdrošināšana, kas dibināts 1997. gadā ar nosaukumu Narso. 2000. gada 12. janvārī uzņēmuma nosaukums mainīts uz Sampo Latvija Dzīvība. No 2001. gada 26. jūnija uzņēmuma nosaukums bija Sampo Dzīvība. 2007. gadā uzņēmums Sampo Dzīvība tika likvidēts. Tā vietā Latvijā darbojās Igaunijā reģistrētā uzņēmuma SE Sampo Life Insurance Baltic Latvijas filiāle. 2010. gadā mainīts nosaukums uz Mandatum Life Insurance Baltic SE Latvijas filiāle. 2004. gadā Sampo Latvijā iegādājās 1996. gadā dibināto banku Akciju sabiedrība Māras Banka. 2005. gadā tā pārdēvēta par Akciju sabiedrība Sampo Banka un palielināts tās pamatkapitāls. 2008. gadā tā tika reorganizēta par Danske Bank AS filiāli Latvijā ar zīmola nosaukumu Danske Banka, bet 2020. gada 23. martā likvidēta. 1999. gada beigās un 2000. gada sākumā notika Sampo sarunas ar Latvijas apdrošināšanas uzņēmumu BALTA par tai piederošo BALTA akciju kapitāla daļas palielināšanu no 14,8 % līdz 72,4 %. 2000. gada 7. jūnijā Sampo paziņoja, ka nav panākta vienošanās ar BALTA akcionāriem. Largest Shareholders Sampo Group Sampo Group, Annual Report 2000[novecojusi saite] From Postal Savings Bank to Danske Bank Group Commission clears Finnish Sampo Oyj's take-over of Norwegian Storebrand ASA History Sampo If Latvia, apdrošināšanas akciju sabiedrība' Arhivēts 2012. gada 29. oktobrī, Wayback Machine vietnē. Lursoft If P & C Insurance AS Latvijas filiāle' Arhivēts 2012. gada 29. oktobrī, Wayback Machine vietnē. Lursoft Sampo Dzīvība, Apdrošināšanas akciju sabiedrība Arhivēts 2012. gada 29. oktobrī, Wayback Machine vietnē. Lursoft Mandatum Life Insurance Baltic SE Latvijas filiāle Arhivēts 2012. gada 29. oktobrī, Wayback Machine vietnē. Lursoft Sampo Banka, Akciju sabiedrība Arhivēts 2012. gada 29. oktobrī, Wayback Machine vietnē. Lursoft Danske Bank A/S filiāle Latvijā Arhivēts 2012. gada 29. oktobrī, Wayback Machine vietnē. Lursoft Danske Bankas vēsture "Balta" akciju kontrolpaketi iegādājusies Dānijas apdrošināšanas sabiedrība "Codan" LETA, 2001. gada 1. martā Sampo vietne