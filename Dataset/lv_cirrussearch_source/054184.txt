Anatolijs Fiļipčenko (Анатолий Васильевич Филипченко, dzimis 1928. gada 26. februārī, miris 2022. gada 7. augustā) bija PSRS kosmonauts, lidotājs, aviācijas ģenerālmajors. Anatolijs Fiļipčenko piedzima 1928. gada 26. februārī Krievijas PFSR ukraiņu militārā darbinieka ģimenē. Kara laikā viņš strādāja rūpnīcā par virpotāju. 1947. gadā Ļipeckā Fiļipčenko pabeidza Gaisa karaspēka speciālo skolu, kur ieguva vidējo izglītību un apguva lidmašīnu pilotēšanu. 1950. gadā viņš beidza Čugujevskas (Harkivas) kara aviācijas lidotāju skolu un ieguva kvalifikāciju "kara lidotājs". 1951. gadā 24. janvārī Anatolijs Fiļipčenko sāka dienestu PSRS Gaisa spēkos. Sākotnēji viņš bija lidotājs, 1954. gadā — vecākais lidotājs, 1955. gadā — posma komandieris, 1958. gadā — eskadriļas stūrmanis, 1959. gadā — iznīcinātāju aviācijas pulka eskadriļas komandiera vietnieks. 1961. gadā Fiļipčenko neklātienē pabeidza Sarkankarogotās Kara gaisa akadēmiju komandējošā štāba fakultātē. 1962. gadā Anatolijs Fiļipčenko izgāja medicīnas pārbaudes, lai kandidētu par kosmonautu. 1963. gada 10. janvārī viņš tika iekļauts PSRS kosmonautu grupā. Līdz 1965. gadam viņš apguva vispārējo kosmonautu apmācību, un 1965. gada 13. janvārī ieguva kvalifikāciju "Gaisa spēku kosmonauts". Viņu iekļāva 2. kosmonautu nodaļā (militārās kosmiskās programmas). No 1966. līdz 1967. gadam Fiļipčenko darbojās programmas Spiral grupā. 1967. gadā no janvāra līdz jūlijam šīs programmas ietvaros viņš piedalījās dažādu militāro lidmašīnu izmēģinājumos. 1968. gadā no februāra līdz augustam Fiļipčenko gatavojās programmai Stykovka kā pasīvā kosmosa kuģa 7K-OK Sojuz trešās (rezerves) apkalpes komandieris, bet no augusta līdz decembrim viņš gatavojās tajā pašā programmā kā otrās (dublieru) apkalpes komandieris kopā ar Viktoru Gorbatko un Valēriju Kubasovu. 1969. gada 15. janvārī Fiļipčenko bija Sojuz-5 komandiera dublieris. 1969. gada februārī viņš sāka gatavoties Sojuz-7 pamatapkalpē kā komandieris trīs kosmosa kuģu vienlaicīgam lidojumam. Savu pirmo lidojumu kosmosā Anatolijs Fiļipčenko veica 1969. gada oktobrī kosmosa kuģī Sojuz-7 kā komandieris kopā ar Vladislavu Volkovu un Viktoru Gorbatko. Pirmoreiz kosmosā vienlaicīgi atradās trīs kosmosa kuģi. Pēc plāna pie Sojuz-7 bija jāpieslēdzas Sojuz-8, vienam kosmonautam pa ārpusi jāpārvietojas no Sojuz-7 uz Sojuz-8, bet citam — no Sojuz-8 un Sojuz-7. No kosmosa kuģa Sojuz-6 veiktu filmēšanu. Sojuz-8 automātiskās saslēgšanās sistēmas kļūmes dēļ neizdevās pievienoties pie Sojuz-7, tāpēc programma pilnībā netika izpildīta. 1970. gadā no janvāra līdz maijam Fiļipčenko gatavojās kosmosa kuģa Sojuz autonomam ilglaicīgam lidojumam kā komandieris kopā ar Georgiju Grečko. Sojuz-9 starta laikā 1970. gada 1. jūnijā viņš bija komandiera dublieris. No 1970. gada augusta līdz 1971. gada jūlijam Fiļipčenko kā aktīvā kuģa komandieris kopā ar Grečko gatavojās programmā Kontakt (Mēness kompleksa L-3 tuvošanās un saslēgšanās sistēmas izmēģinājumi). 1972. gadā Fiļipčenko sāka gatavoties lidojumam ASV un PSRS programmā Apollo — Sojuz. Otro kosmisko lidojumu Anatolijs Fiļipčenko veica 1974. gada decembrī kā kosmosa kuģa Sojuz-16 komandieris kopā ar Nikolaju Rukavišņikovu. Lidojuma laikā tika izmēģināta kosmosa kuģa modifikācija 7K-TM un jauna veida saslēgšanās mezgls. 1975. gada 15. jūlijā Fiļipčenko bija Sojuz-19 komandiera dublieris. 1982. gada 26. janvārī viņš tika atskaitīts no kosmonautu vienības veselības stāvokļa dēļ. Vienlaicīgi Fiļipčenko tika iecelts par Kosmonautu sagatavošanas centra 1. pārvaldes priekšnieku. Šo amatu viņš pildīja līdz 1988. gada maijam, kad atvaļinājās no bruņotajiem spēkiem. No 1988. gada 1. septembra līdz 1993. gada jūnijam Fiļipčenko strādāja par Harkivas Mācību tehnisko līdzekļu eksperimentālā konstruktoru biroja Maskavas filiāles direktora vietnieku, direktoru. Filiāle nodrošināja Kosmonautu sagatavošanas centra mācību laboratorijas bāzi. Anatolijs Fiļipčenko nomira 2022. gada 7. augustā. Kosmisko lidojumu kopsavilkums: Vikikrātuvē par šo tēmu ir pieejami multivides faili. Skatīt: Anatolijs Fiļipčenko. Krievijas Lielās enciklopēdijas raksts (krieviski) Анатолий Васильевич Филипченко astronaut.ru, (krieviski) Fiļipčenko Padomju Savienības Varoņu mājaslapā, (krieviski) Filipchenko, Anatoli Vasiliyevich astronautix.com, (angliski)