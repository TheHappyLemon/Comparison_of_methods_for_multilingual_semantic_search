Roberts Lipsbergs (dzimis 1994. gada 29. jūlijā) ir latviešu hokejists, centra uzbrucējs. Pašlaik (2024) Lispbergs spēlē Alpu hokeja līgas komandā EC Bregenzerwald. Profesionāli hokejisti ir arī Roberta brāļi Edgars, Miks un Krišs. Līdz 2012. gada vasarai Lipsbergs spēlēja Latvijā. 2011.—12. gada sezonu hokejists aizvadīja MHL līgas klubā HK Rīga. 2012.—13. gada sezonu uzsāka jau Ziemeļamerikā, spēlējot Rietumu hokeja līgas kluba Sietlas "Thunderbirds" rindās. "Thunderbirds" sastāvā Lipsbergs aizvadīja arī 2013.—14. gada sezonu, taču 2014. gada septembra nogalē pievienojās ECHL vienībai Stoktonas "Thunder". Pēc 15 tās rindās aizvadītām spēlēm Lipsbergs atgriezās WHL, kur noslēdza sezonu. 2015.—16. gada sezonas ievadā savainojuma dēļ ilgāku laiku nespēlēja, kā rezultātā Adirondekas "Thunder" rindās aizvadīja vien divas spēles. Novembra nogalē viņš tika aizmainīts uz citu ECHL klubu Jūtas "Grizzlies", taču sezonas turpinājumā nonāca jau Talsas "Oilers" rindās. 2016. gada rudenī no "Oilers" rindām tika atbrīvots un oktobra vidū pievienojās KHL klubam Rīgas "Dinamo". Turpmākajās četrās sezonās Lipsbergs "Dinamo" sastāvā neaizvadīja nevienu pilnu sezonu, daļu tās pavadot HK Liepāja, kas ir "Dinamo" fārmklubs. Latvijas hokeja izlases sastāvā debitējis 2014. gada 19. aprīlī. Nepilnu mēnesi vēlāk komandas rindās devies uz 2014. gada Pasaules čempionātu, tajā aizvadot četras spēles. Lipsbergs spēlējis arī 2012., 2013. un 2014. gada Pasaules čempionātos junioriem. Eliteprospects profils (angliski) Internet Hockey Database profils (angliski)