Bens Bišops (angļu: Ben Bishop; dzimis 1986. gada 21. novembrī) ir amerikāņu hokejists, vārtsargs. Pašlaik (2017) Bišops spēlē Nacionālās hokeja līgas kluba Dalasas "Stars" sastāvā. Profesionāļa karjeru Bišops sāka 2007.—08. gada sezonā AHL kluba Peorijas "Rivermen" rindās. 2008.—09. gada sezonā vārtsargs debitēja arī NHL, aizvadot sešas spēles Sentluisas "Blues" sastāvā. Nākamo reizi gan "Blues" rindās Bišops spēlēja vien 2010.—11. gada sezonā. 2011.—12. gada sezonas gaitā tika aizmainīts uz Otavas "Senators", tās sastāvā laukumā dodoties 10 spēlēs. 2012.—13. gada sezonā nonāca jau Tampabejas "Lightning" rindās. Jau nākamajā sezonā Bišops kļuva par komandas pamatvārtsargu. 2014.—15. gada sezonā kopā ar "Lightning" sasniedza Stenlija kausa finālsēriju. 2015.—16. gada sezonā spēlēja NHL Zvaigžņu spēlē un tika iekļauts NHL otrajā simboliskajā izlasē. 2017. gada februāra nogalē tika aizmainīts uz Losandželosas "Kings", bet 9. maijā no Losandželosas "Kings", tika aizmainīts uz Dalasas "Stars", apmaiņā pret 2017. gada drafta 4. kārtas izvēli. ASV hokeja izlases rindās izcīnījis bronzas medaļas 2013. gada Pasaules čempionātā. Spēlējis arī 2010. gada Pasaules čempionātā. Eliteprospects profils (angliski) Internet Hockey Database profils (angliski) Hockey-Reference profils (angliski)