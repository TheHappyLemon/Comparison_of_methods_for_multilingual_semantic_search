Sidnijs Krosbijs (angļu: Sidney Crosby; dzimis 1987. gada 7. augustā Helifeksā, Kanādā) ir profesionāls kanādiešu hokejists, spēlē centra uzbrucēja pozīcijā, Kanādas hokeja izlases dalībnieks. Pašlaik (2023) pārstāv NHL klubu Pitsburgas "Penguins", pildot arī komandas kapteiņa pienākumus. Pirms spēlēšanas NHL Krosbijs divas sezonas aizvadīja QMJHL līgas klubā Rimoski "Oceanic". 2005. gada NHL draftā "Penguins" Krosbiju izvēlējās ar kopējo pirmo numuru. Savā pirmajā sezonā NHL viņš laboja vairākus rekordus debitantiem, piemēram, kļuva par pirmo debitantu, kas guvis 100 punktus un 100 soda minūtes vienā sezonā. Viņš kļuva par visu laiku labāko Pitsburgas "Penguins" debitantu atdoto rezultatīvo piespēļu un punktu ziņā, ņemot vērā arī to, ka Pitsburgas klubā savas pirmās sezonas aizvadījušas arī tādas zvaigznes kā Jaromīrs Jāgrs un Mario Lemjē. Ar 110 punktiem savā pirmajā sezonā viņš kļuva arī par jaunāko spēlētāju, kas pārsniedzis 100 punktu robežu sezonā. Cīņā par Kaldera balvu viņš zaudēja Vašingtonas "Capitals" jaunajai zvaigznei Aleksandram Ovečkinam, kurš bija drafta pirmais numurs gadu iepriekš, bet tā kā 2004.—05. gada sezonā NHL bija lokauts, tad tajā nepasniedza arī Kaldera balvu, un Ovečkinam par to bija jācīnās vienā sezonā ar Krosbiju. 2006.—07. sezonā Krosbijs pārspēja Veina Grecka rekordu, jo kļuva par jaunāko spēlētāju, kam izdevies sakrāt 200 punktus, kā arī kļuva par jaunāko spēlētāju, kas piedalījies NHL Visu Zvaigžņu spēlē un jaunāko spēlētāju, kuram izdevies divas sezonas pēc kārtas gūt vismaz 100 punktus katrā. Kā līgas rezultatīvākais spēlētājs viņš ieguva arī Ārta Rosa balvu. Viņš tika atzīts arī par līgas vērtīgāko spēlētāju, iegūstot prestižo Harta balvu. NHLPA atzina viņu arī par gada labāku spēlētāju, pasniedzot viņam Lestera Pīrsona balvu. Šīs trīs balvas tiek uzskatītas par pašām nozīmīgākajām spēlētāju balvām NHL, un Krosbijs bija tikai septītais spēlētājs NHL vēsturē, kurš tās visas ieguvis vienā sezonā. 2007.—08. gada sezonas gaitā Krosbijs guva traumu, kuras dēļ viņam nācās izlaist gandrīz 30 regulārās sezonas spēles, kā arī NHL Visu Zvaigžņu spēli. Šajā sezonā gan viņš kļuva par "Penguins" komandas kapteini, reizē kļūstot arī par tobrīd visu laiku jaunāko kapteini NHL vēsturē. Viņš iekļuva arī 2009. gada NHL Visu Zvaigžņu spēlē, bet arī tajā traumas dēļ nespēlēja. Viņš bija trešais rezultatīvākais regulāras sezonas spēlētājs — rezultatīvākais bija viņa komandas biedrs Jevgeņijs Malkins. 2008.—09. gada sezonā "Penguins" izcīnīja Stenlija kausu. Krosbijs kļuva par jaunāko komandas kapteini, kas to jebkad izcīnījis. Viņš bija arī izslēgšanas kārtas labākais vārtu guvējs, lai gan finālsērijā pret Detroitas "Red Wings" atzīmējās vien ar vieniem gūtiem vārtiem. 2009.—10. gada sezonā Krosbijs guva 51 vārtus, kopā ar Stīvenu Stemkosu izcīnot Morisa Rišāra balvu. Punktu ziņā gan Krosbijs ar 109 punktiem ierindojās otrajā vietā, piekāpjoties Vankūveras "Canucks" rindās spēlējošajam Henrikam Sēdinam, kurš guva 112 punktus. Sākot ar 5. novembri un beidzot 28. decembrī, Krosbijs 25 spēlēs pēc kārtas guva vismaz pa vienam punktam, tādējādi aizvadot NHL vēsturē 11. garāko punktu gūšanas sēriju. Līdzīgi kā iepriekšējās sezonās, arī 2011. gadā Krosbijs izlaida NHL Visu Zvaigžņu spēli traumas dēļ. Par spīti tam, ka gūta smadzeņu satricinājuma dēļ Krosbijs izlaida 41 regulārās sezonas spēli, viņš tik un tā sezonu noslēdza kā komandas rezultatīvākais spēlētājs. Traumas dēļ Krosbijs laicīgi nespēja sākt arī 2011.—12. gada sezonu, izlaižot pirmās 21 spēles. Aizvadot vien 22 spēles, Krosbijs sezonu noslēdza ar 37 rezultativitātes punktiem. 2012. gada vasarā Krosbijs noslēdza jaunu līgumu ar Pitsburgas "Penguins" vienību, kas paredz, ka komandas rindās hokejists spēlēs līdz pat 2024.—25. gada sezonas noslēgumam. 2015.—16. gada sezonā kopā ar komandu otro reizi karjerā izcīnīja Stenlija kausu, Krosbijam kā izslēgšanas kārtas vērtīgākajam spēlētājam iegūstot arī Kona Smita balvu. Kanādas hokeja izlases sastāvā piedalījies 2004. un 2005. gada Pasaules čempionātos junioriem, kā arī 2006. gada Pasaules čempionātā Rīgā, Latvijā. 2004. gadā viņš ar komandu izcīnīja sudraba medaļas, bet jau nākamajā gadā viņiem pa spēkam bija arī uzvarēt. 2006. gada Pasaules čempionātā viņš ar 16 punktiem bija rezultatīvākais spēlētājs un tika atzīts arī par labāko uzbrucēju. Tāpat viņš piedalījās 2010. gada ziemas olimpiskajās spēlēs. Finālā pret ASV viņš spēles papildlaikā guva uzvaru nesošos vārtus, kopā ar komandu izcīnot zelta medaļas. 2014. gadā Krosbijs kļuva jau par divkārtēju Olimpisko čempionu. Skaitļi treknrakstā nozīmē, ka tas ir visas līgas labākais rādītājs konkrētajā sezonā. 1999.—2000. gada sezonas statistika ir no: «Age-old question: Cole Harbour hockey association bars peewee player from bantam tourney». The Halifax Daily News. 2000-04-05. «Sidney Crosby completes rare triple in winning all the major NHL awards». Arhivēts no oriģināla, laiks: 2008. gada 10. jūnijā. Skatīts: 2008. gada 26. martā. thehockeynews.com 2007. gada 15. jūnijā (angliski) «Talbo, Malkins un Krosbijs ieiet vēsturē». esports.lv 2009. gada 13. jūnijā «Canada defeats U.S. for hockey gold». CBC Sports. cbcsports.ca. 2010. gada 28. februāris. Skatīts: 2010-02-28. NHL profils (angliski) The Internet Hockey Database (angliski)