Gambijas administratīvo iedalījumu veido divu līmeņu administratīvās vienības. Augšējā līmenī ir astoņi vietējās pārvaldības apgabali (angļu: local government area), to skaitā valsts galvaspilsēta Bandžula. Otrajā līmenī apgabali ir sadalīti distriktos (district), kas kopā ir 43. Līdz 2013. gadam pirmo līmeni veidoja pieci reģioni (region), ko līdz 2007. gadam sauca par daļām (division).