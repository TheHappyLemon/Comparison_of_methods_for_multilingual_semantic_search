Dzimumdziedzeri jeb gonādas ir iekšējās sekrēcijas dziedzeri, kuros veidojas dzimumšūnas - gametas. Sievišķās gonādas sauc par olnīcām, bet vīrišķās par sēkliniekiem. Gonādām ir arī endokrīna aktivitāte, izstrādājot dzimumhormonus - androgēnus un estrogēnus. Tām ir raksturīga jaukta sekrēcija. Olnīcas izdala uz ārpusi olšūnas, bet uz organisma iekšpusi estrogēnus un progestīnus. Sēklinieki izdala uz ārpusi spermatozoīdus, bet uz iekšpusi androgēnos hormonus (andros - vīrietis, genes - radošs). Šo hormonu veidošanos un sekrēciju regulē hipofīzes gonadotropiskie hormoni - FSH (folikulstimulētājhormons) un LH (luteinizētājhormons), kuri, savukārt, atrodas hipotalāma kontrolē. Vīriešķie dzimumdziedzeri ir sēklinieki. Tie ir pāra orgāni, kas cilvēkam atrodas nevis vēdera dobumā, bet sēklinieku maisiņā. Tajos veidojas vīriešu pamata dzimumhormons - testosterons, kas stimulē spermatozoīdu veidošanos un spermas komponentu sekrēciju, un nodrošina to dzīvotspēju. Tas kontrolē arī organisma attīstību pēc vīriešu tipa (vīrietim raksturīgo ķermeņa formu, balsi, apmatojumu un skeleta muskulatūru), izraisa dzimumtieksmi, kā arī nosaka dzimuma uzvedību. Testosterona hormonu pārprodukcija rada hipergonādismu, bet trūkums - hipogonādismu. Sievišķie dzimumdziedzeri ir olnīcas. Tās atrodas mazajā iegurnī, laterāli no dzemdes. Sagitālajā plaknē izšķir labo un kreiso malu. Ar šīm malām olnīca ir piestiprināta pie dzemdes platās saites, ko veido vēderplēves dublikatūra. Olnīcas izdalītie galvenie hormoni ir progesterons, estradiols un relaksīns. Tie kontrolē menstruālo ciklu un dzemdības, nosaka organisma sekundārās dzimuma īpašības (krūšu dziedzeru augšanu, rada sievietei raksturīgo ķermeņa formu, apmatojumu) un dzimumorgānu veidošanos pēc sievišķā tipa. Progesterons, izraisa dzeltenā ķermenīša (corpus luteum) veidošanos un estrogēnus, kas veido folikulus. Par nobriedušu folikulu sauc Grāfa pūslīti un tā nobriešana noris apmēram 28 dienas. Estrogēni izraisa dzimumtieksmi. Estrogēniem piemīt arī anabolisks efekts, tie pazemina holesterīna līmeni asinīs, stimulē asins recēšanu. Hormonālās regulācijas traucējumi var radīt amenoreju, audzējus un neauglību.