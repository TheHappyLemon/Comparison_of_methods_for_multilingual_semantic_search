Tomāšs Peperle (čehu: Tomáš Pöpperle; dzimis 1984. gada 10. oktobrī) ir čehu hokejists, vārtsargs, Čehijas hokeja izlases dalībnieks. Pašlaik (2018) Peperle spēlē Vācijas hokeja līgas vienībā Fištaunas "Pinguins". Profesionāļa karjeru Peperle uzsāka 2003.—04. gada sezonā, kad debitēja Čehijas Ekstralīgas vienībā Prāgas "Sparta". Nākamo sezonu hokejists jau noslēdza kā viens no vadošajiem līgas vārtsargiem. 2005.—06. gada sezonu Peperle aizvadīja Vācijas hokeja līgas klubā Berlīnes "Eisbären", taču 2006. gada vasarā pārcēlās uz Ziemeļameriku. Ja 2006.—07. gada sezonā Peperle debitēja NHL, aizvadot divas spēles Kolumbusas "Blue Jackets" rindās, 2007.—08. gada sezonu hokejists pilnībā aizvadīja AHL vienībā Sirakūzas "Crunch". 2008.—09. gada sezonu Peperle aizvadīja Prāgas "Sparta" rindās, nākamajā sezonā spēlējot HC Plzen, taču no 2010. līdz 2012. gadam atkal spēlēja "Sparta" sastāvā. 2012.—13. gada sezonu aizvadīja KHL klubā Prāgas "Lev", taču tad atgriezās "Sparta" rindās. 2014.—15. gada sezonā spēlēja KHL klubā HK Soči, taču vēlāk vēl uz divām sezonās atgriezās Prāgas "Sparta" rindās. Čehijas hokeja izlases rindās spēlējis 2006. gada Pasaules čempionātā, nevienā spēlē uz laukuma neizejot, bet kopā ar izlasi izcīnot sudraba medaļas. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)