Vāclavs III (čehu: Václav III., poļu: Wacław III Czeski, ungāru: I. Vencel, latīņu: Wenceslaus I; dzimis 1289. gada 6. oktobrī, miris 1306. gada 4. augustā) bija Bohēmijas (1305—1306), Ungārijas (1301—1306) un Polijas karalis (1305—1306) no Pšemislu dinastijas. Pēdējais Pšemislu dinastijas pārstāvis. Vāclavs III bija Bohēmijas karaļa Vāclava II un ķeizara Rūdolfa I meitas Judītes (Jutas) dēls. Bija precējies ar Ungārijas karaļa Endres III (Endre) — pēdējā Ārpādu dinastijas karaļa, meitu. 1301. gadā kļuva par Ungārijas karali (12 gadu vecumā), tēvam Vāclavam valdot Bohēmijā un Polijā. Tomēr tolaik Ungārijas karaļiem reālas varas gandrīz nebija, visu noteica vietvalži. Vāclavu III atzina tikai Augšungārijas (tagad Slovākija) un mūsdienu Rietumungārijas vietvaldži. Kad 1303. gadā sacēlās arī šie apgabali, atbalstot Kārolu Robertu (Károly Róbert), Vāclavs II bija spiests doties palīgā savam dēlam. Tomēr, novērtējis situāciju, viņš paņēma savu dēlu atpakaļ uz Bohēmiju, bet Vāclava III vārdā atstāja vietvaldi. 1305. gadā Vāclavs II mira, atstājot sešpadsmitgadīgā Vāclava III varā Ungāriju (formāli), Poliju un Bohēmiju. Novērtējot spēkus, Vāclavs III 1305. gadā atdeva Ungārijas troni Oto III, bet centās saglabāt Polijas troni. 1306. gadā Vāclavs III devās karagājienā uz Poliju, bet Olomoucā tika nogalināts neskaidros apstākļos. Ar Vāclavu III izbeidzās vairāk kā 400 gadu ilgā Pšemislu karaļu dinastijas vēsture. Vikikrātuvē par šo tēmu ir pieejami multivides faili. Skatīt: Vāclavs III.