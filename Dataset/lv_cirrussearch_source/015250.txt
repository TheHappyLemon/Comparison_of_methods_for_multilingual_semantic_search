Renāte Lāce (dzimusi 1943. gada 18. februārī Rīgā, mirusi 1967. gada 3. martā Rīgā) bija latviešu vieglatlēte, startējusi sprinta un tāllēkšanas disciplīnās. Viņa ir piedalījusies 1964. gada vasaras olimpiskajās spēlēs Tokijā. Tajās viņa 100 m distancē sasniedza pusfinālu, savukārt 4x100 m stafetē PSRS komandas sastāvā izcīnīja 4. vietu (44,4 s; jauns PSRS rekords). 1966. gada Eiropas čempionātā PSRS izlases sastāvā izcīnīja bronzas medaļu 4x100 m stafetē, savukārt tāllēkšanā ar 6,21 m tālu lēcienu ierindojās 10. vietā un nepārvarēja sacensību pirmo kārtu 100 m distancē. Ar panākumiem startējusi Universiādē. 1963. gadā Portualegrē, Brazīlijā, kļuva par čempioni 100 m distancē, savukārt uz pusi garākā distancē izcīnīja sudraba medaļu, uzvaru izcīnīja arī 4x100 m stafetē. 1965. gadā Budapeštā izcīnījusi uzvaru 4x100 m stafetē. Laikā no 1960. līdz 1966. gadam izcīnījusi 11 uzvaras Latvijas čempionātā dažādās disciplīnās. Tāpat 19 reizes labojusi Latvijas rekordus dažādās disciplīnās. R. Lāce ir pirmā latviete, kas tāllēkšanā lēkusi tālāk par 6,00 metriem (1961). 1966. gadā kļuva par divkārtēju PSRS čempioni 4x100 un 4x200 m stafetēs. Tāpat 1966. gadā kļuva par starptautiskās klases sporta meistari. 1963. gada 14. jūlijā Maskavā PSRS izlases sastāvā uzstādīja jaunu pasaules rekordu 4x200 m stafetē — 1:35,1 min. Tas tika labots 1967. gadā. 1961. un 1963. gadā tikusi atzīta par Latvijas gada labāko sportisti. Studējusi Rīgas Politehniskajā institūtā. Kopš 1970. gada notiek R. Lāces piemiņas balvu izcīņa jauniešiem trijās vieglatlētikas disciplīnās. 1967. gada 3. martā Renāte Lāce nomira no pēkšņas slimības. Andris Staģis. Latvijas vieglatlēti olimpiskajos 100 gados. RaKa, 1998. 196.—197. lpp. ISBN 9984558657. Latvijas enciklopēdija. 3. sējums. Rīga : Valērija Belokoņa izdevniecība. 2005. 628. lpp. ISBN 9984-9482-3-4. Olympedia profils (angliski) LOK profils Trach and Field vieglatlētes profils (angliski)