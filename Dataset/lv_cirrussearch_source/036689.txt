NYSE Euronext, Inc. bija ASV reģistrēts finanšu uzņēmums. Tas pārvaldīja fondu biržas Amerikā un Eiropā: Ņujorkas fondu birža un Euronext. Dibināts 2007. gadā, likvidēts 2013. gadā. 2006. gada 22. maijā Ņujorkas fondu biržas īpašnieks NYSE Group, pārsolot Deutsche Börse piedāvājumu, izteica priekšlikumu par 8 miljardiem eiro pirkt Eiropas uzņēmumu Euronext, kurā bija apvienojušās Amsterdamas, Briseles, Parīzes un Lisabonas biržas. Savukārt 23. maijā Deutsche Börse izteica pretpiedāvājumu par 8,6 miljardiem eiro. Neņemot to vērā, NYSE Group un Euronext parakstīja apvienošanās līgumu. Deutsche Börse savu piedāvājumu atsauce 15. novembrī. NYSE Group akcijas tirgus cena pieauga. Konkurences regulēšanas institūcijas deva nepieciešamās atļaujas, un 19. decembrī Euronext akcionāri nobalsoja par apvienošanos, bet 20. decembrī to izdarīja NYSE Group akcionāri. Apvienošanās stājās spēkā 2007. gada 4. aprīlī, dibinot uzņēmumu NYSE Euronext. 2008. un 2009. gadā Deutsche Börse izteica divus piedāvājumus apvienoties ar NYSE Euronext, bet tie tika noraidīti. 2011. gadā Deutsche Börse un NYSE Euronext paziņoja, ka plāno apvienoties. Ar šo apvienošanos tiktu izveidota lielākā birža vēsturē. Jūlijā apvienošanos apstiprināja abu uzņēmumu akcionāri. Decembrī apstiprinājumu deva ASV konkurences regulatori. 2012. gasa 1. februārī Eiropas Komisija bloķēja vienošanos, pamatojot ar to, ka jaunais uzņēmums veidos kvazi monopolu Eiropas finanšu derivātu tirgū. 2012. gada decembrī ASV finanšu pakalpojumu uzņēmums Intercontinental Exchange (ICE) paziņoja par nodomu iegādāties NYSE Euronext. Darījums pabeigts 2013. gada 13. novembrī. 2014. gada jūnijā sākotnējā publiskā piedāvājumā Euronext (bez LIFFE) tika atdalīts no ICE.