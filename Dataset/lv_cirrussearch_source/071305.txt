Habarovska (krievu: Хаба́ровск) ir pilsēta Krievijas Federācijas Habarovskas novadā. Habarovskas novada un līdz 2018. gadam Tālo Austrumu federālā apgabala administratīvais centrs. Izvietojusies novada dienvidos Amūras labajā krastā tuvu Ķīnas robežai 6100 km no valsts galvaspilsētas Maskavas. Nozīmīgs transporta mezgls, osta Amūras krastā. Krievijas historiogrāfijā par Habarovskas dibināšanas pirmsākumu 1651. gadā uzskata kazaka Jerofeja Habarova dibināto Ačanas apmetni (krievu: Ачанский городок), kuru pēc mandžūru uzbrukuma 1652. gada pavasarī nodedzināja un pameta. Pēc Nerčinskas līguma noslēgšanas tā 1689. gadā kļuva par Ķīnas impērijas daļu. Pēc Aigunas līguma noslēgšanas 1858. gadā šo teritoriju ieguva Krievijas impērija. 1880. gadā Habarovka ieguva pilsētas tiesības un līdz 1888. gadam bija Piejūras apgabala centrs. 1893. gadā to pārdēvēja par Habarovsku. 1916. gadā uzbūvēja dzelzceļa tiltu pāri Amūrai, 1918. gada septembrī pilsētu okupēja Japānas impērijas karaspēks, vēlāk tā bija Tālo Austrumu Republikas sastāvā (1920-1922). No 1945. līdz 1950. gadam Habarovskā izsūtījumā dzīvoja apcietinātais Ķīnas imperators Pu I. Habarovskā bāzēts Kontinentālās hokeja līgas klubs Habarovskas "Amur". Tas savas mājas spēles aizvada Platinum Arena hallē. Pilsētā atrodas arī "Amur" jauniešu klubs Habarovskas "Amurskie Tigri", kas spēlē Jaunatnes hokeja līgā. Vikikrātuvē par šo tēmu ir pieejami multivides faili. Skatīt: Habarovska. Encyclopædia Britannica raksts (angliski) Brockhaus Enzyklopädie raksts (vāciski) Ukrainas Interneta enciklopēdijas raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)