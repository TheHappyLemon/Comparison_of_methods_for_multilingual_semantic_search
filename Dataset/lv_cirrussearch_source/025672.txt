SpaceX CRS-4 jeb SpaceX Commercial Resupply Services 4 bija ASV uzņēmuma SpaceX bezpilota kravas kosmosa kuģa Dragon lidojums uz Starptautisko kosmosa staciju NASA Commercial Resupply Services (CRS) programmā. To orbītā palaida 2014. gada septembrī. Oktobrī Dragon nolaižamais aparāts veica kontrolētu nolaišanos okeānā. Dragon bija iepildīts ar aptuveni 2216 kg kravas. Transportkuģa hermētiskajā sekcijā atradās 1627 kg kravas: mantas apkalpei (626 kg), zinātnisko eksperimentu aparatūra un materiāli (746 kg), stacijas rezerves daļas (183 kg), ārpuskuģa aktivitāšu aparatūra (25 kg), datoru piederumi (46 kg). Nehermētiskā kravas sekcijā kravas masa bija 589 kg. Tajā atradās skaterometrs RapidScat. Uz zemi atgriežamā krava bija ar masu 1486 kg. Tajā bija pētījumu rezultāti, iekārtas u.c. lietas. Dragon tika palaists 2014. gada 21. septembrī 05:52:03 UTC ar nesējraķeti Falcon 9 v1.1 no Kanaveralas zemesraga Gaisa spēku stacijas starta laukuma SLC-40. 23. septembrī 10:52 UTC Dragon tika satverts ar manipulatoru Canadarm2, kuru no stacijas iekšienes vadīja Aleksanders Gersts. Kontakts ar Harmony moduli notika 13:21 UTC, un kosmosa kuģis pilnībā bija pieslēgts pēc 3—4 minūtēm. 29. septembrī ar stacijas manipulatora un DEXTRE palīdzību no Dragon vaļējā kravas nodalījuma tika izņemts skaterometrs RapidScat un pārvietots uz Columbus moduļa ārējo derīgās kravas platformu SDX. 25. oktobrī 12:02 UTC ar manipulatoru, kuru vadīja Gregorijs Vaizmens, Dragon tika atvienots no Harmony moduļa un 13:57 UTC atlaists no robotrokas. 8:43 UTC veikts bremzēšanas manevrs. 19:38 UTC Dragon kapsula nolaidās Klusajā okeānā, rietumos no Kalifornijas. Lidojums ilga 34 dienas 13 stundas 49 minūtes. Pēc atgriešanās uz zemes nolaižamajam aparātam tika veiktas daudzas inspekcijas, lai izpētītu, kuras komponentes ir jānomaina, lai to varētu atkārtoti izmantot kosmiskā lidojumā. Tika uzlikts jauns karstuma vairogs, kas bremzēšanā Zemes atmosfērā ablācijas procesā degradējās, un akumulatoru baterija, kas bija cietusi saskarē ar jūras ūdeni. 2017. gada 3. jūnijā CRS-4 nolaižamais aparāts atkārtoti startēja misijā SpaceX CRS-11. SpaceX-4 Cargo Arhivēts 2014. gada 28. oktobrī, Wayback Machine vietnē. NASA SpaceX’s Dragon supply ship returns to Earth Arhivēts 2014. gada 29. oktobrī, Wayback Machine vietnē. STEPHEN CLARK, SPACEFLIGHT NOW, 2014-10-25" 2014 - Launches to Orbit and Beyond Supplies delivered to space station by Dragon cargo craft STEPHEN CLARK, SPACEFLIGHT NOW, 2014-09-23" NASA's New Winds Mission Installed, Gathers First Data NASA, JPL, 2014-10-06 Press kit