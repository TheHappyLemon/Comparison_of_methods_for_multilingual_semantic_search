Pamirieši vai badahšānieši ir austrumirāņu valodās runājoša radniecīgu tautu grupa, kas apdzīvo Pamira kalnus Tadžikistānā, Afganistānā un Ķīnā, kā arī Hindukuša ielejas Pakistānas ziemeļos. Tadžikistānā un Ķīnā pamiriešiem ir nodibinātas teritoriālās autonomijas: Kalnu Badahšānas autonomais vilojats un Taškorganas Tadžiku autonomais apriņķis. Pamiriešu tautas tradicionāli tiek dalītas ziemeļpamiriešos un dienvidpamiriešos pēc to valodām. Šugnani, kopējais skaits ap 110 000, apdzīvo Pandžas ieleju Horugas apkaimē un upes labā krasta pieteku Gondas, Šohdaras un Badžuvas ielejas Tadžikistānā un Afganistānā. Rušani, kopējais skaits ap 30 000, apdzīvo Pandžas un Bartangas upju ielejas Tadžikistānā un Afganistānā. Tiem dažkārt pieskaita radniecīgos hufus un bartangus. Hufi, kopējais skaits ap 1500, apdzīvo divus ciemus Pandžas labās pietekas Hufdaras ielejā Tadžikistānā. Bartangi, kopējais skaits ap 6000—8000, apdzīvo Bartangas lejteces un vidusteces ieleju Tadžikistānā. Rošorvi vai orošori, apdzīvo Rošorvas ciemu Bartangas augštecē Tadžikistānā, uzskata par bartangu etnisko grupu. Jazgulemi, kopējais skaits ap 8000—10 000, apdzīvo Jazgulomas ieleju Tadžikistānā. Sarikolieši, kopējais skaits ap 25 000, apdzīvo Sarikola grēdas austrumu nogāzes ielejas un Jarkantas augšteces ieleju Ķīnā, kur tiek dēvēti par «tadžikiem» (塔吉克语, Tǎjíkèyǔ). Iškašimi, kopējais skaits ap 1500, apdzīvo divus ciemus Pandžas ielejā — Rinu Tadžikistānā un Eškāšemu Afganistānā. Sangliči, kopējais skaits ap 100—150, apdzīvo vienu ciemu Vardudžas ielejā Afganistānā. Vahani, kopējais skaits ap 65 000—70 000, apdzīvo Pandžas augšteces un Vāhānas ieleju Tadžikistānā un Afganistānā, kā arī Hunzas un Jarhunas ielejas Pakistānā, kā arī Kiljanas ieleju Ķīnā. Mundžani, kopējais skaits ap 4000, apdzīvo Mundžanas ieleju Afganistānā. Jigdi, kopējais skaits ap 6000, daļa mundžanu, kas pārcēlušies uz Lutkuhas ieleju Pakistānā. «Pamiriešu tautas». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 551. lpp. Vikikrātuvē par šo tēmu ir pieejami multivides faili. Skatīt: Pamirieši. Krievijas Lielās enciklopēdijas raksts (krieviski)