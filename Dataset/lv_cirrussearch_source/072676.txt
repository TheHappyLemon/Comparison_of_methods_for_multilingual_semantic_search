Aigars Vītols (dzimis 1976. gada 15. februārī Rīgā) ir bijušais latviešu basketbolists, spēlēja uzbrūkošā aizsarga pozīcijā, Latvijas basketbola izlases dalībnieks. Pēc basketbola karjeras beigām pievērsies politikai, no Zaļo un Zemnieku savienības vairākkārt ievēlēts Ķekavas novada domē. Darbojas arī kā galvenais treneris Nacionālās basketbola līgas (LBL2) klubā BK Ķekava. Profesionāli basketbolu sācis spēlēt Latvijas Basketbola līgas (LBL) komandas VEF/Ādaži sastāvā 1994. gadā. Vēlāk komanda pārcēlās uz Talsiem un mainīja nosaukumu uz "Metropole". Šajā komandā A. Vītols spēlēja līdz 1998. gadam. Nākamās četras sezonas A. Vītols spēlēja BK Ventspils rindās, ar kuru kopā šajā laikā izcīnīja trīs LBL čempiona titulus. 2002.—2003. gada sezonu A. Vītols uzsāka Slovēnijas komandā Ļubļanas "Slovan". Jau novembrī viņš atstāja komandu un atgriezās Latvijā, iesākumā viņš spēlēja "Barons/LU" sastāvā, bet decembrī pārcēlās uz Rīgas "Skonto", kurā arī pabeidza sezonu. Nākamās divas sezonas A. Vītols atkal spēlēja BK Ventspils komandā, iegūstot divus LBL čempiona titulus. 2005.—2006. gada sezonu A. Vītols atkal aizvadīja ārzemēs, pārstāvot Spānijas ACB līgas komandu Fuenlabrada. Pēc vienas sezonas Spānijā A. Vītols atkal atgriezās BK Ventspils sastāvā. Pēc tam pārstāvējis Rīgas komandas un 2020. gadā kopā ar "Barons" izcīnīja savu sesto LBL čempiontitulu. 2011. gada martā tika plānota A. Vītola pāreja uz Rīgas VEF, taču tā nenotika, jo "Barons/O!Karte" atteica brīvlaišanas vēstuli, tādējādi A. Vītols palika šī kluba sastāvā. Profesionālā basketbola pēdējo sezonu aizvadījis BK Jēkabpils. Spēlējis Latvijas U-22 izlasē. Kopš 1990. gadu beigām A. Vītols bija pastāvīgs Latvijas pieaugušo izlases spēlētājs. Piedalījies četros Eiropas čempionāta finālturnīros. 2007. gada Eiropas čempionātā A. Vītols bija Latvijas izlases kapteinis. Pēc 2009. gada Eiropas čempionāta finālturnīra noslēdza karjeru izlasē. 2013. gada pašvaldību vēlēšanās A. Vītols tika ievēlēts Ķekavas novada domē no Vidzemes partijas saraksta, bet 2016. gadā viņš mainīja politisko piederību, iestājoties Latvijas Zemnieku savienībā. 2017. gada pašvaldību vēlēšanās ievēlēts Ķekavas novada domē no LZS saraksta. Bija ievēlēts par novada domes priekšsēdētāja vietnieku. No Zaļo un Zemnieku savienības saraksta kandidēja 13. Saeimas vēlēšanās, bet netika ievēlēts. 2019. gada septembrī KNAB aizturēja A. Vītolu, vainojot viņu iespējamā kukuļošanā saistībā ar būvdarbu veikšanu. Pirmās instances tiesa 2023. gada aprīlī A. Vītolu attaisnoja, taču prokuratūra plāno lietu pārsūdzēt. Eurocup — Aigars Vītols[novecojusi saite], ulebcup.com, atjaunots 2008. gada 2. augustā Vītols karjeru turpinās VEF «LBL: Vītols paliek "Baronā", Buškevics uz Liepāju». Arhivēts no oriģināla, laiks: 2020. gada 27. novembrī. Skatīts: 2011. gada 11. martā. Proballers. «Aigars Vitols, Basketball Player». Proballers (angļu). Skatīts: 2023-03-21. Bijušais basketbolists, Ķekavas domes deputāts Vītols, maina politisko partiju Delfi KNAB aizturējis Ķekavas mēra vietnieku Vītolu par kukuļošanu 30 000 eiro apmērā jauns.lv «Bijušo izlases basketbolistu Vītolu attaisno apsūdzībā par kukuļa pieprasīšanu». Sportacentrs.com (latviešu). 2023-04-25. Skatīts: 2023-04-25. Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) RealGM Basketball profils (angliski)