Harisons Fords (angļu: Harrison Ford; dzimis 1942. gada 13. jūlijā Čikāgā, ASV) ir ASV kinoaktieris un kinoproducents. Harisons Fords piedzima 1942. gada 13. jūlijā Čikāgā, Ilinoisas štatā. Harisona vecāki ir Dora Nidelmane un Kristofers Fords. 1960. gadā viņš pabeidza skolu un iestājās Riponas koledžā (Viskonsina), no kurienes tika atskaitīts nesekmības dēļ. 1964. gadā pārvācās uz Losandželosu, kur parakstīja līgumu ar Columbia Pictures. Iesākumā tika uzskatīts par aktieri neveiksminieku, it īpaši pēc reizes, kad montāžas laikā tika izgrieztas visas ainas ar viņa līdzdalību filmā Zabriskie Point. Fords gandrīz pameta savu kino karjeru, bet viņu nejauši satika Džordžs Lūkass un uzaicināja viņu uz filmas "Amerikāņu grafiti" filmēšanu (1973). Harisona Forda pazīstamākās lomas ir kosmiskais pilots Hans Solo filmu sērijā "Zvaigžņu kari" un arheologs un piedzīvojumu meklētājs Indiana Džonss "Pazudušā šķirsta meklējumos" un sekojošos piedzīvojumu turpinājumos. Fords ir atveidojis dažādas lomas vairākās ienesīgās Holivudas filmās, kam ir bijuši rekordlieli ienākumi ("Mūsdienu apokalipse", "Prezidenta lidmašīna", "Bēglis"). Nominēts Amerikas Kinoakadēmijas balvai par galveno lomu filmā Witness (1985). Uz 2010. gada martu kopējie kases ieņēmumi ASV filmām ar Harisona Forda dalību bija 3,630 miljardi dolāri un 6,657 miljardi pasaules kases ieņēmumi. Fords ir trešais aktieris pēc kases ieņēmumu lieluma pasaulē pēc Toma Henksa un Semjuela L. Džeksona. IMDb profils (angliski) AllMovie profils (angliski) Box Office Mojo profils (angliski)