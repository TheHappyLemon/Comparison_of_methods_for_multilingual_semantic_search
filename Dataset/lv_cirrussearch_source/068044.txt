Dārza cietķērsa (latīņu: Lepidium sativum) ir ēdamu augu suga krustziežu dzimtā, ko tautā dēvē par kressalātu. Suga ir izcēlusies Etiopijā, taču ir plaši izplatījusies visā pasaulē kā garšaugs. Suga nereti tiek kultivēta arī Latvijā, un valsts teritorijā tā ir sastopama kā rets dārzbēglis nezālienēs mītņu tuvumā, dārzu malās un izgāztuvēs. Dārza cietķērsa ir 20—50 cm garš, ēdams lakstaugs ar īpatnēju, nedaudz kodīgu garšu. Augam ir stāvs, kails un bagātīgi zarojošs stublājs un visam augam ir zilgana apsarme. Lapas uz stublāja ir izvietotas līdz pat ziedkopai, šauri lancetiskas vai lineāras, veselas vai, apakšējās, plūksnainas. Lapu un plūksnu mala ir gluda. Kauslapas ir zaļas, divreiz īsākas nekā vainaglapas. Vainaglapas ir baltas vai bāli sārtas, aptuveni 0,4 cm garas. Auglis ir ovāls divcirkņu pākstenītis, augšdaļā ar platu spārnu un asi jomveida iegriezumu galā. Zied no jūnija līdz augustam. «dārza cietķērsa - Lepidium sativum L. - Augi - Latvijas daba». www.latvijasdaba.lv. Skatīts: 2023-07-14. Vikikrātuvē par šo tēmu ir pieejami multivides faili. Skatīt: Dārza cietķērsa. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia of Life raksts (angliski)