Bišu dzimta jeb medusbišu dzimta (Apidae) ir plēvspārņu (Hymenoptera) dzimta, kas pieder bišveidīgo kukaiņu grupai (Apiformes). Bišu dzimta ir ļoti plaša, apvienojot parastās medusbites, bezdzeloņu medusbites, namdarbites, orhidejbites, dzegužbites, kamenes, pūkbites un daudzas citas mazāk pazīstamas bišu grupas. Bišu dzimta tiek dalīta 3 apakšdzimtās: dzegužbitēs (Nomadinae), medusbitēs (Apinae) un namdarbitēs (Xylocopinae). Šajā grupā ir gan sabiedriskas bišu sugas, piemēram, medusbites un kamenes, gan bites vientuļnieces, piemēram, namdarbites un parazītbites jeb dzegužbites. Saskaņā ar jaunāko sistemātiku bišu dzimtai pieder visas garmēles bišu sugas, izņemot tās sugas, kas pieder griezējbišu dzimtai (Megachilida). Sugām, kas veido ligzdas, mātītes vāc ziedputekšņus, kas pamatā saķeras uz pakaļējo kāju matiņiem. Salīdzinoši griezējbites ziedputekšņus pamatā savāc uz vēdera matiņiem. Ligzdas atkarībā no sugas tiek būvētas augsnē zem zemes, trūdošā kokā vai arī tiek būvētas brīvstāvošas ligzdas aizsargātā vietā. Piemēram, kamenes ligzdu var iekārtot zem sausām lapām, sūnām, vecas, sausas zāles, iekārtoties pamestās peļu alās, koku dobumos un citās pasargātās vietās. Toties namdarbites ligzdu iekārto trūdošā kokā. Bišu dzimtas sugas ir vienas no svarīgākajiem un nozīmīgākajiem kukaiņiem augu apputeksnēšanā. Mūsdienās bišu dzimta ir daudz plašāka kā tas bija vēl nesenā pagātnē. Bišu dzimta ir apvienota ar agrāko pūkbišu (Anthophoridae) un ktenoplektrīdbišu (Ctenoplectridae) dzimtām. Vecās bišu dzimtas četras apakšdzimtas mūsdienās tiek klasificētas kā mūsdienu medusbišu apakšdzimtas (Apinae) ciltis. Bišu dzimta (Apidae) Dzegužbišu apakšdzimta (Nomadinae) Medusbišu apakšdzimta (Apinae) Namdarbišu apakšdzimta (Xylocopinae) BioLib: Apidae Brothers D.J. 1999. Phylogeny and evolution of wasps, ants and bees (Hymenoptera, Chrysidoidea, Vespoidea and Apoidea). Zoologica Scripta 28: 233–250. Family Apidae - Cuckoo, Carpenter, Digger, Bumble, and Honey Bees Michener, Charles D. (2000) The bees of the world. The Johns Hopkins University Press. Baltimore, Londres. ISBN 0-8018-6133-0 O'Toole, Christopher, Raw, Anthony (1999) Bees of the world. Cassell Illustrated. ISBN 0-8160-5712-5 Bites (Apidae) Kamenes mūžs Melnā kamene Bombus lucorum BBC: Bees Higher-level bee classifications (Hymenoptera, Apoidea, Apidae sensu lato)