2022. gada ziemas olimpiskās spēles jeb XXIV ziemas olimpiskās spēles, arī Pekina 2022, bija 24. ziemas olimpiskās spēles, kas no 2022. gada 4. februāra līdz 20. februārim notika Ķīnas galvaspilsētā Pekinā. Kopumā tika sadalīti 109 medaļu komplekti 15 ziemas sporta veidos. Pekina par 24. ziemas olimpisko spēļu mājvietu tika izvēlēta 2015. gadā 128. Starptautiskās Olimpiskās komitejas sesijā, apsteidzot Kazahstānas pilsētu Almati. Pekina kļuva par pirmo pilsētu, kas rīkojusi gan vasaras, gan ziemas olimpiskās spēles — 2008. gadā tā rīkoja vasaras olimpiskās spēles. Latvija ziemas olimpiskajās spēlēs piedalījās 12. reizi. Komandā bija 57 sportisti, kuri startēja 11 sporta veidos. Latvija izcīnīja vienu bronzas medaļu, ko paveica komanda kamaniņu sporta stafetē (Elīza Tīruma, Kristers Aparjods un divnieks Mārtiņš Bots un Roberts Plūme). Pekinas ziemas olimpiskajās spēlēs tika sadalīti 109 medaļu komplekti 15 sporta veidos. Spēļu programmā tika iekļautas septiņas jaunas medaļu disciplīnas — vīriešu un sieviešu big air frīstails, sieviešu monobobslejs, jaukto komandu sacīkstes frīstaila slēpošanā, tramplīnlēkšanā un snovborda kross, kā arī jaukto komandu stafete šortrekā. Pamatraksts: Latvija 2022. gada ziemas olimpiskajās spēlēs Ņemot vērā represijas pret uiguru minoritāti autonomajā Siņdzjanas reģionā, un demokrātiskās kustības apspiešanu Honkongā, kā arī vispārējo autoritārisma tendenču padziļināšanos Ķīnā, pirms olimpiskajām spēlēm cilvēktiesību aizsardzības organizācijas aicināja spēles boikotēt. ASV, Austrālija un vairākas citas valstis paziņoja par politisku boikotu, atļaujot sportistiem piedalīties un nesūtot savus politiskos pārstāvjus uz spēļu atklāšanu un citām saistītajām aktivitātēm. Latvijas prezidents Egils Levits paziņoja, ka nedosies uz spēlēm, bet Latviju pārstāvēs Latvijas vēstniece Ķīnā. «Beijing to host 2022 Winter Olympics and Paralympics». BBC Sport. 2015. gada 31. jūlijs. Arhivēts no oriģināla, laiks: 2019. gada 28. marts. Skatīts: 2018. gada 6. decembris. «Ķīna sola atbildes gājienu pret iespējamo Pekinas olimpisko spēļu boikotu». www.lsm.lv (latviešu). Skatīts: 2022-02-02. «Ķīna saniknota par ASV lēmumu diplomātiskā līmenī boikotēt Pekinas ziemas olimpiskās spēles». www.lsm.lv (latviešu). Skatīts: 2022-02-02. «Levits neapmeklēs Pekinas olimpiskās spēles, bet Latvija neplāno tās boikotēt». www.lsm.lv (latviešu). Skatīts: 2022-02-02. Vikikrātuvē par šo tēmu ir pieejami multivides faili. Skatīt: 2022. gada ziemas olimpiskās spēles. Beijing 2022 Arhivēts 2019. gada 10. decembrī, Wayback Machine vietnē. Beijing 2022 (IOC)