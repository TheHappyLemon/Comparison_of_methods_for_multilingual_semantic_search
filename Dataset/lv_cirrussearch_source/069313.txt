Šis raksts ir par diennakts daļu. Par citām jēdziena Rītausma nozīmēm skatīt nozīmju atdalīšanas lapu. Rītausma jeb ausma ir diennakts daļa pirms sauleslēkta un pēc nakts tumsas. Šajā laikā debesis kļūst gaišas, jo Saules gaisma tajās izkliedējas agrāk, vēl pirms uzlec Saule. Astronomiskā rītausma sākas ar brīdi, kad Saules disks sasniedz 18° lielu leņķi zem novērotāja horizonta. Sengrieķu mitoloģijā rītausmas dieviete ir Eosa un tās romiešu mitoloģijas analogs ir Aurora. Rītausma sākas ar pirmo rīta gaismu un turpinās, līdz Saule šķērso horizontu. Rītausma ir sadalīta trīs fāzēs, kuras nosaka Saules centra leņķiskais attālums (grādi zem horizonta) no rīta. Tās ir astronomiskā, jūras navigācijas un civilā rītausma. Astronomiskā rītausma sākas, kad Saule no rīta atrodas 18 grādus zem horizonta. Astronomiskā krēsla turpinās līdz mirklim, kad Saule ir 12 grādus zem horizonta. Šajā brīdī debesis izgaismo ļoti maza Saules staru daļa un blāvākas zvaigznes sāk pazust. Astronomisko rītausmu bieži nevar atšķirt no nakts, īpaši apgabalos ar gaismas piesārņojumu. Astronomiskā rītausma iezīmē astronomiskās krēslas sākumu, kas ilgst līdz jūras navigācijas rītausmai. Navigācijas vai nautiskā krēsla sākas, kad ir pietiekami daudz gaismas, lai jūrnieki varētu atšķirt horizontu jūrā, bet debesis joprojām ir pārāk tumšas, lai veiktu āra aktivitātes. Tā sākas, kad no rīta Saule ir 12 grādus zem horizonta. Jūras navigācijas rītausma iezīmē jūras krēslas sākumu, kas ilgst līdz civilajai rītausmai. Civilā rītausma sākas, kad ir pietiekami daudz gaismas, lai lielākā daļa objektu būtu atšķirami un lai varētu sākt kādas āra aktivitātes. Tas notiek, kad Saule no rīta atrodas 6 grādus zem horizonta. Kad debesis ir skaidras, tās ir zilā krāsā, bet, ja ir mākoņi vai dūmaka, tad debesis iekrāsojas bronzas, oranžos un dzeltenos toņos. Dažas spilgtas zvaigznes un planētas, piemēram, Venera un Jupiters, civilajā rītausmā joprojām ir redzamas ar neapbruņotu aci. Šis brīdis iezīmē civilās krēslas sākumu, kas ilgst līdz saullēktam. Letonika.lv Krēsla Vikikrātuvē par šo tēmu ir pieejami multivides faili. Skatīt: Rītausma. Encyclopædia Britannica raksts (angliski)