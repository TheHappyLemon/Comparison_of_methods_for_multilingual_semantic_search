Ridera (kazahu: Риддер) ir apgabala pakļautības pilsēta Austrumkazahstānas apgabalā Kazahstānā. Izvietojusies apgabala ziemeļaustrumos Rūdu Altaja priekškalnēs 130 km no apgabala centra Ustjkamenogorskas. Nozīmīgs kalnrūpniecības centrs. Apdzīvotā vieta dibināta 1786. gadā kā raktuvju ciemats pie vācu izcelsmes inženiera Filipa Ridera (Philipp Ridder) atklātajām polimetālu rūdu iegulām. 1859. gadā Riderskas (Риддерск) ciematā bija ap 3500 iedzīvotāju, no kuriem 2/3 bija raktuvēm piesaistītie apkārtējo ciemu dzimtzemnieki, bet pārējie — katordznieki un algotie darbinieki. Pēc dzimtbūšanas atcelšanas ciemata iedzīvotāju skaits strauji samazinājās un 19. gadsimta beigās raktuvēs strādāja 600—1200 strādnieku. 1927. gadā ciematam piešķīra strādnieku ciemata statusu un pārdēvēja par Rideru. 1934. gadā Riderai piešķirts pilsētas statuss, bet 1941. gadā tā pārdēvēta par Ļeņinogorsku (Лениногорск). Pēc Otrā pasaules kara pilsētā atradās vācu karagūstekņu nometne 30 tūkstošiem gūstekņu. 2002. gadā pilsētai atgriezts vēsturiskais nosaukums. Pilsētā attīstīta kalnrūpniecība un metalurģija (cinks, svins, dārgmetāli). Darbojas Ļeņinogorskas HES kaskāde un Rideras TEC. Ziemas sporta centrs. «Ļeņinogorska». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 445. lpp. Vikikrātuvē par šo tēmu ir pieejami multivides faili. Skatīt: Ridera. Encyclopædia Britannica raksts (angliski) Krievijas Lielās enciklopēdijas raksts (krieviski)