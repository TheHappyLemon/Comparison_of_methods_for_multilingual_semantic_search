Iglulika (angļu: Igloolik, inuītu: ᐃᒡᓗᓕᒃ, Iglulik — ‘te ir māja’) ir ciems Nunavutas austrumos, Kanādā. Izvietojusies uz nelielas saliņas Foksa baseinā Melvila pussalas ziemeļaustrumu piekrastē pie ieejas Fjūri un Heklas šaurumā. Ap 95% ciema iedzīvotāju ir inuiti; tas tiek uzskatīts par reģionālu inuitu kultūras centru. Arheoloģiskie pētījumi liecina, ka inuiti un to priekšteči Iglulikas salā mituši kopš 4000 gadu tālas senatnes. Pirmie kontakti ar eiropiešiem bija 1822. gadā, kad Iglulikā ziemoja britu ekspedīcija Viljama Perija vadībā. Vēlākos gados Igluliku apmeklēja citas Arktikas izpētes ekspedīcijas. 1937. gadā Iglulikā nodibināja Romas katoļu misiju un 1939. gadā arī Hudson's Bay Company faktoriju. 1960. gados Iglulikā izveidoja skolu, policijas posteni un feldšeru punktu; sāka veidoties reģionāls centrs, uz kuru pārcēlās inuiti no apkārtnē izkaisītajām apmetnēm. Ciemā ir pamatskola, vidusskola, Arktikas koledžas filiāle, ambulance, sporta centrs, katoļu un anglikāņu dievnami, vairāki veikali un viesnīcas, lidosta. Kopš 1975. gada darbojas Iglulikas pētniecības centrs. Travel Nunavut. Igloolik Qikiqtani Truth Commission. Community Histories 1950–1975. Igloolik Vikikrātuvē par šo tēmu ir pieejami multivides faili. Skatīt: Iglulika.