Ēriks Ambross Gordons Jaunākais (angļu: Eric Ambrose Gordon Jr.; dzimis 1988. gada 25. decembrī Indianapolisā, Indiānas štatā, ASV) ir amerikāņu basketbolists, spēlē uzbrūkošā aizsarga pozīcijā. Bijis ASV basketbola izlases dalībnieks, bet šobrīd ir Bahamu Salu izlases spēlētājs. 2024. gadā pārstāv Nacionālās basketbola asociācijas (NBA) klubu Fīniksas "Suns". Ē. Gordona māte ir no Naso Bahamu Salās, kas viņam ļauj pārstāvēt šīs valsts basketbola izlasi. Pēc izcilas vidusskolu basketbola karjeras, kuras rezultātā Ē. Gordons tika atzīts par Indiānas štata Mr. Basketball, viņš izvēlējās pārstāvēt Indiānas Universitātes komandu "Hoosiers" NCAA čempionātā. Jau pēc pirmās sezonas augstskolu basketbolā Ē. Gordons pieteicās NBA draftam un 2008. gada draftā Losandželosas "Clippers" viņu izraudzījās pirmajā kārtā ar kopējo 7. numuru. Jau pirmajā sezonā Ē. Gordons nostiprinājās komandas starta pieciniekā un uzstādīja rezultativitātes rekordu starp "Clippers" debitantiem vienā spēlē iemetot 41 punktu (šo rekordu vēlāk laboja Bleiks Grifins). Trijās sezonās, kurās Ē. Gordons pārstāvēja "Clippers", komanda nespēja kvalificēties izslēgšanas spēlēm un 2011. gada decembrī viņš kopā ar Krisu Kāmanu, Elfaruku Aminu un pirmās kārtas drafta tiesībām tika aizmainīts uz Ņūorleānas "Hornets" pret Krisu Polu un divām nākotnes otrās kārtas drafta izvēlēm. Arī "Hornets" (vēlāk "Pelicans") ar Ē. Gordonu nebija starp labākajā komandām, jo tikai vienā no piecām sezonām, kuras viņš tajā nospēlēja, Ē. Gordonam radās iespēja debitēt NBA play-off spēlēs. 2016. gada vasarā viņš kā brīvais aģents pievienojās Hjūstonas "Rockets", kļūstot par rezervistu vienā no labākajām Rietumu konferences komandām, kurā spēlēja Džeimss Hārdens un pēc gada pievienojās arī Kriss Pols. Jau savā pirmajā sezonā "Rockets" sastāvā viņš saņēma NBA sezonas labākā rezervista balvu. Piecās pirmajās sezonās "Rockets" kvalificējās izslēgšanas spēlēm, 2018. gadā sasniedzot Rietumu konferences finālsēriju, kur piekāpās Goldensteitas "Warriors". Ē. Gordons ir labs trīspunktu metienu izpildītājs, viņš uzvarēja trīspunktu metienu konkursā 2017. gada NBA Visu zvaigžņu spēlē. 2023. gada februārī viņš tika aizmainīts uz savu pirmo NBA klubu Losandželosas "Clippers" trīs komandu maiņas darījumā. Vasarā "Clippers" spēlētāju atbrīvoja no līguma, un 2023. gada jūlijā viņš pievienojās Fīniksas "Suns". ASV nacionālo basketbola izlasi pārstāvējis 2010. gada Pasaules čempionātā Turcijā, izcīnot zelta medaļu 2023. gadā FIBA deva atļauju Ē. Gordonam pievienoties Bahamu Salu basketbola izlasei, kuras sastāvā spēlējis 2024. gada olimpisko spēļu pirmskvalifikācijas turnīrā. «Thunder vs. Clippers - Game Recap - January 23, 2009 - ESPN». ESPN.com. «SUNS SIGN ERIC GORDON». www.nba.com (angļu). Skatīts: 2024-03-16. Donnie Druin. «Suns Guard Eric Gordon Officially With Bahamas National Team». Sports Illustrated Inside The Suns News, Analysis and More (angļu), 2023-08-07. Skatīts: 2024-03-16. «Are Bahamas the new sleeping giant of the Americas?». FIBA.basketball (angļu). Skatīts: 2024-03-16. Vikikrātuvē par šo tēmu ir pieejami multivides faili. Skatīt: Ēriks Gordons. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)