Karlušs Manuels Britu Leals Keirošs (portugāļu: Carlos Manuel Brito Leal Queiroz; dzimis 1953. gada 1. martā) ir portugāļu futbola treneris. Viņš ir bijis savas dzimtās Portugāles izlases, kā arī Apvienoto Arābu Emirātu, Dienvidāfrikas, Irānas, Kolumbijas, Ēģiptes un Kataras izlašu galvenais treneris. Dzimis Nampulā, Portugāles Austrumāfrikā (tagad — Mozambika), futbolu spēlējis vietējā komandā Ferroviário kā vārtsargs. Pēc Mozambikas neatkarības iegūšanas pārcēlies uz Portugāli. Pirmo trenera pieredzi ieguva Portugāles klubā Estoril Praia kā asistents. 1989. gadā sāka strādāt ar Portugāles U20 izlasi, ar kuru divreiz (1989. un 1991. gadā) uzvarēja Pasaules U20 čempionātā. 1991. gadā kļuva par Portugāles futbola izlases galveno treneri un nostrādāja šajā amatā divus gadus. No 1994. līdz 1996. gadam bija Lisabonas "Sporting" galvenais treneris. 1995. gadā ar šo klubu izcīnīja Portugāles kausu. Karjeras turpinājumā strādāja ASV un Japānā. Pēc tam atgriezās pie nacionālo izlašu trenēšanas, strādājot ar AAE un Dienvidāfriku. Keiroša vadībā Dienvidāfrikas izlase kvalificējās 2002. gada FIFA Pasaules kausam, taču domstarpību dēļ ar vietējo federāciju neilgi pirms finālturnīra treneris amatu atstāja. 2002. gadā kļuva par Manchester United galvenā trenera Aleksa Fergusona asistentu, palīdzot komandai uzvarēt 2002.—2003. gada Premjerlīgas sezonā. Uzreiz pēc tam Spānijas futbola klubs Madrides "Real" piedāvāja kļūt par komandas galveno treneri. Sezonas sākumā uzvarēja Spānijas superkausā, bet turpinājumā neizcīnīja nevienu citu trofeju un La Liga sezonu noslēdza 4. vietā. 2004. gada maijā Keirošs no amata tika atlaists. Keirošs atgriezās Manchester United un turpināja darbu kā trenera asistents. 2008. gada jūlijā vēlreiz kļuva par Portugāles izlases galveno treneri. Vadīja Portugāles izlasi 2010. gada FIFA Pasaules kausā, kur tā izstājās astotdaļfinālā. 2010. gada septembrī Portugāles Futbola federācija Keirošu no amata atlaida. 2011. gada aprīlī tika apstiprināts par Irānas izlases galveno treneri. 2014. gada FIFA Pasaules kausā Irāna neizkļuva no grupas, tomēr treneris darbu turpināja un palīdzēja kvalificēties arī 2018. gada Pasaules kausa finālturnīram. Tajā izlase ieņēma trešo vietu grupā un izslēgšanas spēlēs neiekļuva. 2019. gada Āzijas kausā ar Irānas izlasi sasniedza pusfinālu, kur viņa vadītā komanda piekāpās Japānai. Pēc Āzijas kausa finālturnīra amatu atstāja. 2019. gada februārī kļuva par Kolumbijas izlases galveno treneri. 2021. gada 8. septembrī Keirošs tika iecelts par Ēģiptes treneri. 2022. gada 7. septembrī pirms 2022. gada FIFA Pasaules kausa viņš otro reizi kļuva par Irānas izlases galveno treneri un vadīja izlasi finālturnīrā. 2023. gada februārī Keirošs tika iecelts par Kataras izlases galveno treneri, aizstājot Feliksu Sančesu, kurš vadīja izlasi 2022. gada FIFA Pasaules kausa izcīņā, kas notika Katarā. «Real sack Queiroz» (angļu). BBC.com. 2004. gada 24. maijā. Skatīts: 2018. gada 10. jūnijā. «Queiroz leaves Man United to become Portugal coach» (angļu). Reuters. 2008. gada 11. jūlijā. Skatīts: 2018. gada 10. jūnijā. «Iran appoint Carlos Queiroz as national team coach» (angļu). BBC.com. 2011. gada 4. aprīlī. Skatīts: 2018. gada 10. jūnijā. «Kolumbijas izlasi trenēs ilggadējais Irānas valstsvienības vadītājs». sportacentrs.com. 2019. gada 7. februārī. Skatīts: 2019. gada 6. aprīlī. «Egypte: Carlos Queiroz nouveau sélectionneur des Pharaons». Radio France International. 2021. gada 9. septembrī. Skatīts: 2021. gada 9. septembrī. https://www.tehrantimes.com/news/476527/Carlos-Queiroz-named-Iran-football-coach https://www.bbc.com/sport/football/64554297 Vikikrātuvē par šo tēmu ir pieejami multivides faili. Skatīt: Karlušs Keirošs. Munzüger Sport profils (vāciski) WorldFootball profils (angliski) Transfermarkt trenera profils (angliski)