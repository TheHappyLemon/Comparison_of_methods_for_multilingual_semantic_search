Johoas ezers (spāņu: Lago de Yojoa) ir lielākais Hondurasas iekšzemes ezers. Atrodas senu vulkānu veidotā ieplakā. Ezera rietumu pusē ļoti stāvs, kalnains krasts; kalnu augstums pārsniedz 2600 metrus un tajos izveidots Santabarbaras nacionālais parks. Austrumu krastā — Seroasulas Meambaras nacionālais parks, austrumu, dienvidu un ziemeļu piekraste purvaina. Ezera piekrastē trīs veidu meži: tropiskie, priežu un mitrie. Populāra zvejas vieta. Ezera apkaimē bagāta flora un fauna — 407 sugu putni un 802 augu sugas. Lielo daudzveidību veicina augstais nokrišņu daudzums (3200 mm/gadā) ezera apkārtnē. Divas endēmas orhideju sugas, kopumā 15 endēmas sugas. Ezera apkaimi apdraud mežu izciršana, noganīšana un infrastruktūras attīstība. Ezera iztekā hidroelektrostacija. Ūdens līmenis ezerā pakāpeniski krītas. Ezera ziemeļu piekrastē senās Lenkas kultūras apmetnes Losnaranhosas atliekas (200. gads). Šeit atrodas senu celtņu drupas, neizpētītas piramīdas. Šī kultūra šeit attīstījās pirms maiju kultūras un kādu laiku eksistēja līdzās tai. Kopš 2005. gada Johoas ezera baseins ir iekļauts Rāmsaras konvencijas aizsargājamo vietu sarakstā. Vikikrātuvē par šo tēmu ir pieejami multivides faili. Skatīt: Johoas ezers. Encyclopædia Britannica raksts (angliski)