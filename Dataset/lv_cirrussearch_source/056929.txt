Devīnas vārti jeb Ungārijas vārti (vācu: Hainburger Pforte, slovāku: Devínska brána, ungāru: Dévényi-kapu, latīņu: Porta Hungarica) ir Donavas upes posms Slovākijas un Austrijas pierobežā, Devīnas pils un Bratislavas pilsētas apkaimē, kur Donavai no ziemeļaustrumiem pietuvojas Mazo Karpatu kalnu grēda. Rajonam bijusi stratēģiska nozīmība kopš senseniem laikiem, jo šeit ir viens no ērtākajiem ceļiem no Rietumeiropas uz Ungārijas līdzenumiem, kā arī pa šejieni gāja Dzintara ceļš no Eiropas ziemeļiem uz dienvidiem. Pieņemts, ka Pasavas pilsēta, Devīnas vārti un Dzelzs vārti sadala Donavas upes tecējumu četros posmos.