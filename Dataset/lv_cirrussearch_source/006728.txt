Dražens Petrovičs (horvātu: Dražen Petrović; dzimis 1964. gada 22. oktobrī Šibenikā, Horvātijas SR, Dienvidslāvijā, miris 1993. gada 7. jūnijā Denkendorfā, Vācijā) bija profesionāls dienvidslāvu un horvātu basketbolists, spēlēja uzbrūkošā aizsarga pozīcijā, bija Dienvidslāvijas un Horvātijas izlašu dalībnieks. Profesionāļa karjeras laikā spēlēja vairākos Eiropas un NBA klubos. D. Petrovičs mira autoavārijā Vācijā 28 gadu vecumā. Karjeru veiksmīgi iesāka Eiropā, 1989. gadā debitēja NBA kluba Portlendas "Trail Blazers" sastāvā. Debijas sezonā viņš bija rezerves spēlētājs, taču jau nākamajā sezonā viņš bija viens no līgas labākajiem uzbrūkošajiem aizsargiem, kad bija pārgājis uz Ņūdžersijas "Nets". Numuru "3", ar kuru D. Petrovičs spēlēja "Nets" sastāvā, klubs 1993. gadā iemūžināja viņa piemiņai. 2002. gadā viņš tika uzņemts basketbola slavas zālē. Dienvidslāvijas izlases sastāvā izcīnīja Olimpisko spēļu sudraba (1988) un bronzas (1984) medaļas, Pasaules čempionāta zelta (1990) un bronzas (1986) godalgas, kā arī triumfēja (1989) un izcīnīja bronzu (1987) Eiropas čempionātos. Horvātijas izlases sastāvā viņš izcīnīja sudraba medaļu 1992. gada Olimpiskajās spēlēs, finālā piekāpjoties ASV "Dream Team". Vikikrātuvē par šo tēmu ir pieejami multivides faili. Skatīt: Dražens Petrovičs. Oficiālā mājaslapa NBA profils (angliski) Basketball Reference profils (angliski)