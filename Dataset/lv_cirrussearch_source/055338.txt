Ārkārtas vilcējs, arī ārkārtas velkonis (angļu: Emergency tow vessel (ETV)) ir daudzfunkcionāls kuģis, kuru valsts iestādes izmanto, lai vilktu jūrā esošus, vadības spējas zaudējušus kuģus ar nolūku novērst draudus cilvēkiem un videi. Vadības spējas zaudējušo kuģi vai nu velk uz drošu ostu, vai arī notur tā atrašanās vietā kompensējot vēja un straumes iedarbību, kamēr notikuma vietā ierodas privātas palīdzības velkoņi, vai arī kamēr kuģis ir ticis salabots tādā apjomā, ka tas ir spējīgs manevrēt pats. Vajadzība pēc ETV kā preventīva pasākuma ir radusies kopš ir samazinājies pieejamu privāto glābšanas velkoņu skaits, kamēr potenciālie draudi no atsevišķu kuģu puses ir pieauguši. Piemēram, Spānijai ir četrpadsmit, Turcijai vienpadsmit, Vācija ekspluatē astoņus, Norvēģijai ir septiņi, Francijai ir pieci, Zviedrijai ir trīs un Nīderlandei, Polijai, Dienvidāfrikai, Islandei un Somijai katrai ir viens oficiāls ārkārtas velkonis. Arī Austrālija ekspluatē ārkārtas reaģēšanas kuģus. Apvienotās Karalistes četru ETV lielo floti bija paredzēts izformēt 2011. gada septembrī budžeta apcirpšanas dēļ, bet divi Skotijas ūdeņos esošie kuģi saņēma līguma pagarinājumu līdz 2011. gada beigām. Nelaimē nokļuvušie kuģi, kuri pieprasa velkoņu palīdzību, ir pienācīgi aprīkoti, lai vilkšanu padarītu tik drošu cik vien iespējams. Naftas produktu tankkuģiem ir avārijas vilkšanas ierīces kuģa priekšgalā un pakaļgalā, lai nodrošinātu vilkšanas troses nostiprināšanu. Šo ierīču stiprinājums pie kuģa korpusa ir pastiprināts atbilstoši kuģa klasifikācijas sabiedrības noteikumiem. Balkeriem un ģenerālās kravas kuģiem nav jābūt īpašām avārijas vilkšanas ierīcēm. Visiem kuģiem atbilstoši rezolūcijai MSC.256(84) jābūt apgādātiem ar avārijas vilkšanas procedūras rokasgrāmatu. Šī katram kuģim individuāli izgatavotā rokasgrāmata apraksta procedūru, kura ļauj kuģi vilkt izmantojot paša kuģa aprīkojumu. Procedūrai jāizmanto tādas standarta pietauvošanās ierīces kā tauvošanās gali, poleri, vadveltņi un Panamas klīze. And more ETVs to come Maritime Journal 2005. gada 1. marts. Skatīts: 2020. gada 31. decembrī Atik O., Cerit A.G. Government support for sustainability of marine salvage services: a case for Turkey Arhivēts 2021. gada 7. janvārī, Wayback Machine vietnē. 154. lpp. Skatīts: 2020. gada 31. decembrī No reprieve for UK Emergency Towing Vessels Maritime Journal 2011. gada 14. septembris. Skatīts: 2020. gada 31. decembrī Three-month extension' for Scotland's coastguard tugs BBC News 2011. gada 30. septembris. Skatīts: 2020. gada 31. decembrī Emergency Towing Procedures ANCO Maritime Activities Ltd 2011. gada 22. februāris. Skatīts: 2021. gada 2. janvārī Starptautiskās Jūrniecības Organizācijas Kuģošanas drošības komitejas (Maritime Safety Committee (MSC) — angļu val.) 84. sesijas rezolūcija Nr. 256 "1974. gada Starptautiskās konvencijas par cilvēku dzīvības aizsardzību uz jūras, ar grozījumiem, grozījumu pieņemšana" Somijas daudzfunkcionālā ārkārtas vilcēja — naftas piesārņojuma savākšanas kuģa Louhi un jūras patruļkuģa Turva ledus izmēģinājumi. Zviedrijas daudzfunkcionālais ārkārtas vilcējs. (angliski)