Frītauna (angļu: Freetown) ir Sjerraleones galvaspilsēta un lielākā pilsēta. Pilsēta atrodas valsts rietumu piekrastē pie Sjerraleones upes ietekas Atlantijas okeānā, Rietumu apgabalā. Pilsētas kopējā platība ir 357 km², pēc 2015. gada datiem pilsētā dzīvoja 1 050 301 iedzīvotāji. Frītauna ir Sjerraleones galvenais finanšu, politikas, izglītības, saimniecības un kultūras centrs. Pilsētas saimniecība galvenokārt balstās uz ostu. Frītaunas osta ir nozīmīga Atlantijas okeāna osta, kas neatkarīgi no tonnāžas, vienlaikus var apkalpot līdz pat 240 kuģiem. Pamatraksts: Frītaunas vēsture Pirms pirmo kolonistu ierašanās 1787. gadā Frītaunas vieta nebija pastāvīgi apdzīvota. Pirmais britu kolonizācijas mēģinājums nebija sekmīgs, taču atkārtotais mēģinājums 1792. gadā ar vairāk kā 1000 atbrīvotajiem vergiem no ASV noveda pie pašreiz pastāvošās pilsētas uzbūvēšanas. Lai gan tā smagi cieta 1794. gadā konfliktā ar Franciju, tomēr ātri attīstījās, 1808. gadā pārgāja no privātās "Sjerraleones kompānijas" kroņa pārvaldē, un no tās Lielbritānija uzsāka ekspansiju Āfrikas iekšienē, kura noslēdzās 1896. gadā ar Sjerraleones protektorāta izveidi. No 1808. līdz 1874. gadam Frītauna bija Britu Rietumāfrikas galvaspilsēta. Pilsēta bija britu flotes operāciju bāze līdz neatkarības pasludināšanai 1961. gadā. Vikikrātuvē par šo tēmu ir pieejami multivides faili. Skatīt: Frītauna. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)