Meija Endželu (angļu: Maya Angelou, izrunā: [ˈmaɪ.ə ˈændʒəloʊ]), īstajā vārdā Margerīta Enija Džonsone (Marguerite Annie Johnson, dzimusi 1928. gada 4. aprīlī, mirusi 2014. gada 28. maijā), bija afroamerikāņu memuāru rakstniece, dzejniece, kinorežisore, dejotāja, dziedātāja un cilvēktiesību aktīviste. Rakstniece izdevusi septiņas autobiogrāfijas, trīs grāmatas ar esejām, vairākus dzejas krājumus. Viņa saņēmusi vairākus desmitus balvu. Vislabāk pazīstama ar autobiogrāfijām, kurās uzmanība tiek koncentrēta uz bērnību un agrīno pieaugušās pieredzi. Pirmā no autobiogrāfijām “Es zinu, kāpēc iesprostots putns dzied” (I Know Why the Caged Bird Sings) tika izdota 1969. gadā, tajā aprakstīts dzīves posms līdz 17 gadu vecumam, ar šo autobiogrāfiju viņa arī guva starptautisku atzinību. Margerīta Enija Džonsone ir dzimusi 1928. gada 4. aprīlī Sentluisā kā otrais bērns Beilija Džonsona un Vivjēnas (Baksteres) Džonsones ģimenē. Par gadu vecākais brālis Beilijs juniors viņu sauca par Meiju, kas ir atvasināts no angļu vārdiem My Sister (‘mana māsa’). 1942. gadā, kad Meijai bija 14 gadu, viņa, brālis un māte pārcēlās dzīvot uz Oklendu, Kaliforniju. Vēlāk Meija kļuva par pirmo melnādaino sievieti, kas strādāja Sanfrancisko tramvajos par biļešu kontrolieri. 1957. gadā ierakstu kompānijā Liberty Records Meija Endželu ierakstīja savu vienīgo mūzikas albumu Miss Calypso. 1986. gadā Meija Endželu ieguva Sieviešu starptautiskā centra balvu par mūža ieguldījumu. Savukārt 1993. gada 20. janvārī viņa lasīja savu dzejoli On the Pulse of Morning nākamā ASV prezidenta Billa Klintona inaugurācijas ceremonijā, kļūstot par otro dzejnieku, kas to ir darījis (vēl to ir darījis Roberts Frosts prezidenta Džona Kenedija inaugurācijas ceremonijā 1961. gadā). Meija Endželu nomira 2014. gada 28. maijā, 86 gadu vecumā. Vikikrātuvē par šo tēmu ir pieejami multivides faili. Skatīt: Meija Endželu. Oficiālā tīmekļa vietne Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski) Enciklopēdijas Krugosvet raksts (krieviski) IMDb profils (angliski) Internet Broadway Database profils (angliski) AllMovie profils (angliski) Obituary: Maya Angelou