Džordžs Elkoks Makdonnels (angļu: George Alcock MacDonnell; 1830. gada 16. augusts Dublina — 1899. gada 3. jūnijs Londona) bija īru izcelsmes Lielbritānijas šahists un anglikāņu mācītājs. 19. gadsimta otrajā pusē bijis viens no Īrijas un Anglijas vadošajiem šahistiem. 1862. gadā Londonā dalījis 3.—4. vietu 5. Britu šaha kongresā (uzvarējis Ādolfs Andersens) un divos mačos Dublinā uzvarējis Džordžu Makenziju ar 8:5 un 6½:3½. 1865. gadā Dublinas šaha turnīrā dalījis 1.—2. vietu ar Vilhelmu Steinicu, taču piekāpies viņam papildu mačā. 1866. gadā Londonā dalījis 2.—3. vietu 1. Britu šaha asociācijas izaicinājuma kausā, kas vēlāk ticis uzskatīts par pirmo Lielbritānijas šaha čempionātu (uzvarējis Sesils Velentains de Vere). 1867. gada septembrī Dandī piedalījies Britu šaha asociācijas 3. kongresā, kurā dalījis 3.—4. vietu (uzvarējis Gustavs Neimanis). 1869. gadā dalījis 3.—5. vietu 2. Britu šaha asociācijas izaicinājuma kausā (uzvarējis Džozefs Blekbērns). 1872. gadā bijis 4. vietā 4. Britu šaha asociācijas izaicinājuma kausā (uzvarējis Džons Viskers). 1873. gadā Bristolē uzvarējis mačā Džonu Viskeru ar 3½:½, bet 1874. gadā Londonā zaudējis viņam revanša maču ar 6:9. Regulāri piedalījies Londonas šaha turnīros: 1876. gadā — 4. vieta (uzvarējis Džozefs Blekbērns), 1879. gadā — 4. vieta (uzvarējis Henrijs Bērds), 1883. gadā — 3. vieta (uzvarējis Kurts fon Bardelebens), 1885. gadā — dalījis 5.—6. vietu (uzvarējis Izidors Gunsbergs), 1886. gadā — dalījis 7.—8. vietu (uzvarējuši Džozefs Blekbērns un Eimoss Bērns). 1886. gadā zaudējis maču Džozefam Blekbernam ar 1½:2½. 1887. gadā Stemfordas šaha turnīrā ierindojies 6. vietā (uzvarējis Džozefs Henrijs Bleiks). Ilgus gadus bijis šaha nodaļas vadītājs britu laikrakstā Illustrated Sporting and Dramatic News. Sarakstījis divas grāmatas par šahu: "Šaha dzīves ainas" (angļu: Chess Life Pictures, Londona 1883. gadā) un "Šaha bruņinieki un karaļi" (angļu: Knights and Kings of Chess, Londona 1894. gadā). Mūža nogalē bijis anglikāņu baznīcas vikārs Ratlendā (1887—1899). Dundee Congress (1867) London (Vizayanagaram) (1883) Šahista profils chessgames.com mājaslapā (angliski) Šahista profils 365chess.com mājaslapā (angliski)