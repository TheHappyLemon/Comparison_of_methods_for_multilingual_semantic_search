Maiks Bebkoks (angļu: Mike Babcock; dzimis 1963. gada 29. aprīlī) ir kanādiešu hokeja treneris. 2008. gadā kā "Red Wings" trenerim izcīnot Stenlija kausu, kā arī Kanādas hokeja izlases vadībā izcīnot 2010. gada olimpisko zeltu un 2004. gada Pasaules čempiona titulu, Bebkoks ir kļuvis par pirmo un pagaidām vienīgo treneri, kurš iekļuvis neformālajā Trīs zeltu klubā. Pēc īsas un ne pārlieku veiksmīgas spēlētāja karjeras, Bebkoks 1991. gadā kļuva par Rietumu hokeja līgas kluba Mūsdžavas "Warriors" galveno treneri, šajā amatā nostrādājot nākamās divas sezonas. No 1994. līdz pat 2000. gadam Bebkoks trenēja citu līgas klubu — Spoukenas "Chiefs". No 2000. līdz 2002. gadam Bebkoks vadīja Amerikas hokeja līgas klubu Sinsinati "Mighty Ducks", taču tad tika iecelts par Nacionālās hokeja līgas kluba Anahaimas "Mighty Ducks" galveno treneri, jau savā pirmajā sezonā ar klubu aizvedot to līdz Stenlija kausa finālam. Līdz ar 2004.—05. gada NHL lokautu Bebkoka laiks "Mighty Ducks" noslēdzās. 2005. gada vasarā kanādiešu treneris pievienojās Detroitas "Red Wings", 2007.—08. gada sezonā kopā ar klubu izcīnot Stenlija kausu. Pēc gada "Red Wings" piekāpās Pitsburgas "Penguins" vien izšķirošajā, septītajā finālsērijas spēlē. "Red Wings" Bebkoks vadīja līdz pat 2015. gadam. Vasarā noslēdza līgumu ar Toronto "Maple Leafs", kļūstot par tās galveno treneri. "Maple Leafs" galvenā trenera amatā strādāja četrarpus sezonas, ne reizi nespējot pārvarēt Stenlija kausa izcīņas pirmos kārtu. 2019. gada novembrī tika atlaists. 2023. gada 1. jūlijā apstiprināts par Kolumbusas "Blue Jackets" galveno treneri. 17. septembrī pēc tam, kad apsūdzības par neētisku uzvedību Spittin' Chiclets podkāsta ietvaros izraisīja NHLPA izmeklēšanu pret Bebkoku, viņš pirms pirmssezonas treniņnometnes sākuma paziņoja par atkāpšanos no galvenā trenera amata, un Paskāls Vincents tika nosaukts par Bebkoka pēcteci komandas galvenā trenera amatā. Kanādas izlasi Bebkoks ir vadījis 2010. gada olimpiskajās spēlēs, kā arī 2004. gada Pasaules čempionātā, abos turnīros izcīnot zelta medaļas. «Oficiāli: Blue Jackets galvenā trenera amatā ieceļ Bebkoku». sportacentrs.com. 2023. gada 1. jūlijs. Skatīts: 2023. gada 2. jūlijā. https://www.sportazinas.com/atgriesanas-nesanak-bebkoks-atstaj-blue-jackets-galvena-trenera-amatu/ Olympedia profils (angliski) Eliteprospects profils (angliski) Internet Hockey Database profils (angliski)