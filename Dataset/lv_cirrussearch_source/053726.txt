Artūrs Kurucs (dzimis 2000. gada 19. janvārī Cēsīs) ir Latvijas basketbolists, spēlē saspēles vadītāja pozīcijā. 2023. gadā pārstāv Spānijas ACB līgas klubu UCAM Murcia CB. Latvijas basketbola izlases spēlētājs. A. Kurucs izaudzis basketbolistu ģimenē: viņa vectēvs ir Cēsu Sporta skolas treneris Vladimirs Kiseļovs, mātes brālis Sergejs Kiseļovs spēlējis basketbolu profesionālā līmenī, savukārt Artūra vecākais brālis Rodions Kurucs ir profesionāls basketbolists, Latvijas izlases spēlētājs, basketbolā trenējas arī jaunākais brālis Iļja. Trenēties sācis Cēsīs, pēc tam pārcēlies uz Rīgu, lai trenētos basketbolā augstākā līmenī, kur trenējies BJBS Rīga/DSN pie treneriem Raivo Otersona un Mārtiņa Fomina. Latvijas Jaunatnes basketbola līgā pārstāvēja Daugavas Sporta nama komandu, kur viņa komandas biedrs bija arī vēlākais Latvijas jaunatnes izlašu un pieaugušo izlases komandas biedrs Artūrs Žagars. Pēc tam pārstāvējis arī VEF skolas komandu. Profesionālo karjeru sācis Spānijas ACB līgas kluba Vitorijas "Saski Baskonia" sistēmā, kurā atrodas kopš 2016. gada. 2019.—2020. gada sezonā uz īres tiesībām pārstāvēja Rīgas VEF, tā sastāvā kļūstot par Latvijas čempionu. Tikai 20 gadu vecumā spēlētājs bija viens no komandas līderiem Čempionu līgā (30 minūtes un 10,6 punkti vidēji spēlē) un Latvijas—Igaunijas līgā (27 minūtes, 14,4 punkti). Pēc tam atgriezās Spānijā un Covid-19 pandēmijas dēļ saīsināto sezonu pabeidza arī ar Spānijas čempionu tiltulu. Tādējādi A. Kurucs ir kļuvis par pirmo Latvijas basketbolistu, kurš kļuvis par Spānijas līgas čempionu, turklāt pirmo, kurš vienā sezonā izcīnījis čempiona titulu divās valstīs. A. Kurucs bija pieteicies 2020. gada NBA draftam, taču atsauca savu kandidatūru. 2023. gada vasarā tika paziņots, ka A. Kurucs pēc vairākām sezonām Vitorijas "Saski Baskonia" pievienojas Grieķijas klubam Patras "Promitheas". Decembrī līgums tika lauzts, un A. Kurucs pārcēlās uz Spānijas ACB līgas klubu UCAM Murcia CB, kurā kopš sezonas sākuma jau spēlēja viņa brālis Rodions. Pārstāvējis dažāda vecuma Latvijas jaunatnes izlases. 2018. gada vasarā pārstāvējis valstsvienību Rīgā notiekošajā Eiropas U-18 čempionātā, kur Latvija izcīnīja sudraba medaļas. 2020. gada februārī debitēja Latvijas pieaugušo izlasē. Rodions Kurucs Built his Road to Brooklyn from a Family Tree NBA.com Artūram Kurucam Spānijas čempiona tituls Arhivēts 2020. gada 24. jūlijā, Wayback Machine vietnē. basket.lv «Brāļi Kuruci apvienojas Mursijā – Artūrs paraksta divu gadu līgumu». Sportacentrs.com (latviešu). 2023-12-05. Skatīts: 2023-12-05. Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) RealGM Basketball profils (angliski)