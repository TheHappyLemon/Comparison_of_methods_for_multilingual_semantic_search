Sergejs Zubovs (krievu: Сергей Иванович Зубов; dzimis 1970. gada 22. jūlijā) ir bijušais krievu hokejists, aizsargs. Savas karjeras laikā aizvadījis vairāk nekā 1000 spēles NHL, divas reizes izcīnot arī Stenlija kausu. 2019. gadā uzņemts Hokeja slavas zālē. Savu profesionālā spēlētāja karjeru Zubovs uzsāka 1988. gadā, debitējot PSRS hokeja līgas kluba Maskavas CSKA sastāvā. Kluba sastāvā Zubovs aizvadīja vēl nākamās trīs sezonas, taču 1992.—93. sezonas pašā ievadā pārcēlās uz Ziemeļameriku. Pirmos soļus NHL Sergejs spēra pēc tam, kad 1990. gada NHL draftā viņu ar kopējo 85. numuru izvēlējās Ņujorkas "Rangers" vienībai. Jau 1992.—93. sezonā Zubovs aizvadīja 49 spēles "Rangers" rindās. Ņujorkas klubā viņš kopā nospēlēja trīs sezonas, 1994. gadā arī izcīnot Stenlija kausu. 1995.—96. sezonā viņš spēlēja jau Pitsburgas "Penguins" rindās, bet pēc sezonas beigām tika aizmainīts uz Dalasu, Pitsburgai pretī saņemot Kevinu Hačeru. 1999. gadā, spēlējot Dalasas "Stars" komandā, Zubovs otro reizi karjerā izcīnīja Stenlija kausu. Piedalījies 1998., 1999., 2000. un 2006. gada NHL visu zvaigžņu spēlēs. 2005.—06. sezona bija viena no Sergeja veiksmīgākajām karjerā, un viņš bija viens no Džeimsa Norisa balvas pretendentiem, tomēr balvu izcīnīja zviedrs Niklass Lidstrems. Sergejs izlaida lielu daļu 2007.—08., kā arī 2008.—09. sezonas, jo bija traumēts. Zubovs ir viens no tikai nedaudz vairāk kā 200 spēlētājiem, kas NHL aizvadījuši vairāk par 1000 spēlēm. 2009. gada vasarā Sergejs atgriezās Krievijā, aizvadot 2009.—10. sezonu KHL kluba Sanktpēterburgas SKA rindās. Lai gan kluba sastāvā bija pieteikts arī nākamajā sezonā, nevienu spēli Zubovs neaizvadīja. PSRS hokeja izlases sastāvā piedalījies 1988. gada Eiropas čempionātā junioriem, kā arī 1989. un 1990. gada Pasaules čempionātos junioriem, 1989. gadā izcīnot zelta, bet 1990. gadā - sudraba medaļu. Kopā 20 spēlēs guvis tikai vienus vārtus, toties atdevis 10 rezultatīvas piespēles. NVS hokeja izlases rindās piedalījies 1992. gada olimpiskajās spēlēs, tajās izcīnot zelta medaļu. Krievijas hokeja izlases sastāvā piedalījies 1992. gada Pasaules čempionātā. Piedalījies arī 1996. gada Pasaules kausa izcīņā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)