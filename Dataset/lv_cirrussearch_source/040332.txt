Zīmolvedība ir stratēģiska zīmola attīstība un vadība, veidojot tā unikālo un atšķirīgo identitāti tirgū. Zīmolvedībā izmanto zīmola stratēģiju, kas definē zīmola galveno doto vērtību tā lietotājiem un iemeslus, kāpēc ticēt zīmola dotajai vērtībai. Stratēģija parasti arī apraksta dažas galvenās zīmola personības šķautnes. Zīmolvedība ar zīmolu strādā ilgākā laika posmā, veidojot zīmola vērtību, kuru ir iespējams aprēķinās naudas izteiksmē. Spēcīgs zīmols, kas uztur savu solījumu patērētājiem, ražotājam dod konkurences priekšrocības tirgū, ko nodrošina patērētāju lojalitāte un atkārtotie pirkumi. Zīmolvedības process sākas ar zīmola radīšanu. To veido ņemot vērā jau iepriekš definētā mērķa tirgus intereses un vajadzības, kas to motivētu izvēlēties tiešu jūsu zīmolu. Ņemot vērā šo informāciju, tiek radīts zīmola pozicionējums un noteikta tā cena. Balstoties uz to tiek radīti zīmola identitātes elementi, kas parasti iekļauj krāsu paleti, logo, fasējuma dizainu, zīmola solījumu patērētājiem un galveno saukli. Visu šo informāciju, kā arī zīmola turpmākās izmantošanas noteikumus apkopo zīmola grāmatā (brandbook). Jaunu zīmolu tirgū iepazīstina ar dažādām tirgzinības metodēm, parasti izmantojot reklāmu un sabiedriskās attiecības. Uzņēmumiem parasti ir viens galvenais uzņēmuma zīmols un daudzi produktu zīmoli. Dažreiz uzņēmuma zīmols var būt mazāk zināms par galveno produktu zīmolu. Piemēram, plaša patēriņa produktu ražošanas korporāciju Essity un Procter & Gamble nosaukumi būs zināmi daudz mazākam cilvēku skaitam, nekā to ražoto produktu zīmoli. Citi uzņēmumi, kā Samsung, ar vienu nosaukumu tirgo viedtālruņus un veļasmašīnas. Zīmolvedības speciālistu galvenais uzdevums ir izmantot noteiktās zīmola īpašības, lai ar tirgvedības kompleksa dotajām iespējām uzturētu un audzētu zīmola tirgus daļu. Viņiem nav tiesību mainīt zīmola grāmatā noteikto zīmola identitāti. «Brand Management». Arhivēts no oriģināla, laiks: 2017. gada 6. jūnijā. Skatīts: 2017. gada 14. novembrī.