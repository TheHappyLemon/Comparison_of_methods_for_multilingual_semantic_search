Šis raksts ir par vienu no četriem Taisni vadītajiem kalifiem. Par citām jēdziena Alī nozīmēm skatīt nozīmju atdalīšanas lapu. Alī ibn Abū Tālibs (arābu: علي بن أﺑﻲ طالب, ʿAlī ibn Abī Ṭālib, izrunā: [ʕaliː ibn ʔæbiː t̪ˤɑːlib], dzimis 601. gada 15. septembrī, miris 661. gada 29. janvārī) bija pēdējā islāma pravieša Muhameda znots (Fātimas vīrs) un ceturtais, pēdējais "Taisni vadītais kalifs". Viņš bija kalifs no 656. līdz 661. gadam. Alī ibn Abū Tāliba valdīšanas laikā musulmaņi sadalījās šiītos un sunnītos. Šiīti uzskata viņu par pirmo šiītu līderi un garīgo vadoni (imāmu). Vadoties pēc musulmaņu avotiem, it īpaši pēc šiītu avotiem, Alī ir vienīgā persona, kas dzimusi musulmaņu svētajā vietā Kaabā. Saskaņā ar tradīciju Alī kļuva par otro cilvēku, kas pievērsās islāmam (pirmā bija Muhameda sieva Hadīdža). Viņš islāmam pievērsās 10 gadu vecumā. Laulībā ar Muhameda meitu Fātimu viņam bija trīs dēli (Huseins, Hasans un Muksīns, kurš nomira bērnībā), kā arī divas meitas (Zainaba un Umma Kulsūma). Pēc Fātimas nāves Alī apprecējās vēl 8 vai 9 reizes, un šajās laulībās bija vēl vairāki bērni. Alī dzīve, kas galvenokārt aprakstīta sunnītu un šiītu tekstos, tiek dalīta vairākos dažādos periodos, kuriem raksturīgi kādi noteikti notikumi. Viņa vecāki bija Abū Tālibs un Fātima bint Asada. Alī ir dzimis radžāba mēneša trīspadsmitajā dienā, tas ir, 601. gada 15. septembrī. Daudzos avotos, it īpaši šiītu rakstos, Alī tiek minēts kā vienīgais cilvēks, kurš dzimis Kaābā. Piecu gadu vecumā Alī ibn Abū Tālibu sāka audzināt Muhameds un viņa sieva Hadīdža, jo Alī tēvs kļuva nabadzīgs un nespēja vairs nodrošināt savu ģimeni. 10 gadu vecumā Alī pievērsās islāmam un tradicionāli viņš tiek uzskatīts par otro šādu personu aiz Muhameda sievas Hadīdžas. Leons Taivans. Tuvo Austrumu civilizācija, arābi, islāms, halifāts. 116. lpp. ISBN 978-9984-46-309-4. «ʿAlī (Muslim Caliph)». Encyclopedia Britannica. Skatīts: 2018. gada 23. augustā. Vikikrātuvē par šo tēmu ir pieejami multivides faili. Skatīt: Alī ibn Abū Tālibs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Pasaules vēstures enciklopēdijas raksts (angliski) Pareizticīgo enciklopēdijas raksts (krieviski)