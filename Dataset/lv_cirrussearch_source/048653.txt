Gadimes ala jeb Marmora ala (albāņu: Shpella e Gadimes) ir ala Kosovā, Gadimes ciemā netālu no Lipļanas, apmēram 20 km no Prištinas, blakus ceļam uz Skopji. Tās ieejas atrodas Klisiras upes abos krastos — trīs labajā un viena kreisajā krastā. Alu izveidojuši karsta procesi marmorā, kas notiek samērā reti. Pirms atvēršanas tā bija gandrīz pilnībā aizpildīta ar dubļiem un dūņām. Daudzi alas atzarojumi vēl nav iztīrīti, tāpēc tie nav arī izpētīti. Zināmo koridoru kopējais garums ir aptuveni 1260 metri, un to platība — 1350 m². Zemākajos līmeņos ir vairāk nekā 25 pastāvīgie ezeri, kuru dziļums sasniedz 10 metrus. Alas koridoros sastopami daudzi stalaktīti un stalagmīti. Šeit var atrast arī lielus, līdz 30 cm garus aragonīta kristālus, kas aug visos virzienos. Ieeju Gadimes alā 1966. gadā atklāja vietējais iedzīvotājs Ahmets Diti, kas griezis akmeņus savas mājas pagalmam un nejauši ieraudzījis kvēlojošu caurumu klintī. Pēc tuvākas izpētes viņš bija pārsteigts, ka spīdums radies no alas, kas pilna ar kristalizētiem stalagmītiem. Apmeklētājiem ala tika atvērta 1976. gadā. Gadime Cave (Gadime e Ulët), Kosovo. National Geographic: Western Balkans Geotourism Map Guide. Archived 24 January 2014. «HUMAN IMPACTS IN A TOURIST KARSTIC GADIME CAVE (KOSOVA)». Arhivēts no oriģināla, laiks: 2019-04-05. Skatīts: 2020-06-10. Pēteris Vēciņš. «Kosova 1. daļa: Newborn. Jaundzimusī valsts Kosova un tās galvaspilsēta Priština.». spoki.lv, 04.08.16. Arhivēts no oriģināla, laiks: 2019-05-09. Skatīts: 2019-05-09.