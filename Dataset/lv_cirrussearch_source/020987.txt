Makreles jeb skumbrijas (Scomber) ir makreļu dzimtas (Scombridae) makreļveidīgo zivju ģints, kas apvieno 4 mūsdienās dzīvojošas sugas. Kopīgi ar 3 Indijas makreļu (Rastrelliger) sugām tās veido makreļu cilti (Scombrini), kuru mēdz saukt arī par īsto makreļu cilti. Nesenā pagātnē Āfrikas makrele (Scomber colias) un austrumu makrele (Scomber japonicus) tika sistematizētas kā viena suga, bet, balstoties uz ģenētiskajiem pētījumiem, austrumu makrele ir izdalīta kā atsevišķa suga. Atlantijas okeānā sastopamas 2 makreļu sugas: Atlantijas makrele (Scomber scombrus), kas sastopama galvenokārt okeāna ziemeļu daļā līdz Mauritānijai, Vidusjūru un Melno jūru ieskaitot, un Āfrikas makrele, kas sastopama galvenokārt okeāna siltajos ūdeņos gar Āfrikas krastu, kā arī Vidusjūrā un Melnajā jūrā. Pārējās 2 sugas mājo Indijas okeānā un Klusā okeāna rietumos. Baltijas jūrā reizēm iepeld Atlantijas makrele, kas vairākkārt konstatēta arī Somu un Rīgas līčos. Makreles ir vidēji lielas zivis un visas sugas ir apmēram vienādi lielas. Mazākā no visām ir dienvidjūru makrele (Scomber australasicus), kuras lielāko īpatņu ķermeņa garums ir 44 cm (visbiežāk ķermeņa garums ir apmēram 30 cm), svars 1,4 kg. Lielākā ir austrumu makrele, kuras lielāko īpatņu ķermeņa garums sasniedz 64 cm (visbiežāk ķermeņa garums ir apmēram 30 cm), svars 2,9 kg. Visām sugām ir slaidi, vārpstveida ķermeņi, ko sedz smalkas, cikloīdas zvīņas. Mugura ir tumši zilganzaļa ar melnu, viegli izliektu līniju rakstu, bet vēders balts. Gandrīz visām sugām, izņemot Atlantijas makreli, ir peldpūslis. Makreles ir ātras un izturīgas peldētājas. Tās peld tuvu ūdens virsmai, medīdamas zooplanktonu un mazās zivis. Makreles ir nozīmīgas zivsaimniecības zivis, kuras tiek rūpnieciski nozvejotas cilvēku pārtikai. Tās ir samērā treknas (16,5 % tauki), bagātas ar vitamīnu B12, tām nav sīko asaku un to gaļai ir maiga un patīkama garša. Pēc termiskās apstrādes gaļa iegūst nedaudz sausu struktūru. Makreļu ģints (Scomber) Atlantijas makrele (Scomber scombrus) Austrumu makrele (Scomber japonicus) Āfrikas makrele (Scomber colias) Dienvidjūru makrele (Scomber australasicus) Fish Base: Genus: Scomber «Fish Facts: Mackerel». Arhivēts no oriģināla, laiks: 2011. gada 11. februārī. Skatīts: 2013. gada 25. septembrī. Scomber colias IUCN: Scomber scombrus «Latvijas daba: Makrele». Arhivēts no oriģināla, laiks: 2016. gada 4. martā. Skatīts: 2013. gada 25. septembrī. Fosh Base: Scomber australasicus Cuvier, 1832 Scomber japonicus Houttuyn, 1782 Промысловые рыбы России. В двух томах / Под ред. О. Ф. Гриценко, А. Н. Котляра и Б. Н. Котенёва. — М.: изд-во ВНИРО, 2006. — Т. 2. — С. 862—869. — 624 с. — ISBN 5-85382-229-2 Age and growth of the Atlantic chub mackerel Scomber colias Evolutionary relatedness of mackerels of the genus Scomber based on complete mitochondrial genomes