Ace in the Hole vai The Big Carnival ir 1951. gada ASV film noir filma, kuras režisors, producents un viens no scenārija autoriem ir Billijs Vailders. Filmā galveno lomu atveido Kērks Daglass. Filma stāsta par cinisku un izmisušu reportieri Čaku Teitumu (Daglass), kurš darīs visu, lai atgūtu savu darbu lielā laikrakstā. Ace in the Hole ir pirmā filma, kur Vailders ir gan režisors, gan producents, gan arī scenārija autors. Šī ir arī pirmā filma, kuru viņš sarakstīja bez scenārista Čārlza Breketa, kā arī pirmā, kas saņēma sliktas kritiķu atsauksmes un bija komerciāli neveiksmīga. Laika gaitā filmas reputācija ir augusi. Filma ir stāsts par presi, to kādas un kādā veidā tiek atspoguļotas ziņas. Tā parāda arī to, kā prese var manipulēt ar lētticīgu publiku. Paramount Pictures vadītājs Frenks Frīmens, nekonsultējoties ar Vailderu, īsi pirms filmas izdošanas mainīja tās nosaukumu uz The Big Carnival. Filma nominēta Amerikas Kinoakadēmijas balvai kategorijā "Labākais oriģinālscenārijs". 2017. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Uzmanību! Turpmākajā tekstā var tikt atklātas nozīmīgas detaļas par filmas saturu! Čaks Teitums ir reportieris alkoholiķis, kurš dodas uz rietumiem, pēc tam, kad ir ticis atlaists no darba Ņujorkas laikrakstā. Teitums tiek pie darba Albukerkes laikrakstā Sun-Bulletin, kuru vada skeptiskais Būts. Teitums skaidrā ir veselu gadu. Uzdevumā ar laikraksta jauno fotogrāfu Hērbiju Kuku viņi uzzina par Leo Minosu, vietējo vīrieti, kurš ir iesprostots iegruvušā klinšu alā. Teitums un Kuks piekļūst Leo pietiekami tuvu, lai varētu ar viņu sarunāties, kā arī nodot ēdienu un dzērienu. Kuks viņu nofotografē, Teitums viņu mierina. Teitums, publicitātes dēļ, jūt iespēju manipulēt ar centieniem viņu izglābt. Viņš pārliecina vietējo šerifu Kreceru piešķirt viņam ekskluzīvas tiesības piekļūt Leo, apmaiņā pret reportāžu, kas garantēs Krecera atkārtotu ievēlēšanu. Glābšanas vienības vadītājs Smolets paziņo, ka būs nepieciešamas 12 līdz 16 stundas, lai nostiprinātu ejas un izglābtu Leo, taču Teitums un Krecers pārliecina viņu veikt urbšanu no augšas, kas prasīs nedēļu, kura laikā Teitums gūs plašu publicitāti. Lorēna Minosa, Leo sieva, ļoti vēlas pamest Leo un viņu grūtībās nonākušo restorānu, taču, tūristiem plūstot uz glābšanas vietu, viņa piekrīt Teituma shēmai. Teitums un Kuks pamet Sun-Bulletin, un Ņujorkas reportieris nolīgst Teitumu par 1000 dolāriem dienā, lai viņš ziņotu no notikuma vietas. Dienām ritot, glābšanas vietā tiek ierīkots karnevāls. Teitums atkal sāk dzert, kā arī veido attiecības ar Lorēnu. Pēc piecām dienām Leo saslimst ar pneimoniju, un viņam atliek 12 stundas, lai dzīvotu. Kad Teitums liek Smoletam pārtraukt urbšanu un sākt stiprināt sienas, lai realizētu sākotnējo plānu, viņš paziņo, ka urbšanas radīto vibrāciju dēļ tas ir neiespējami. Teitums cīnās ar Lorēnu un viņa sadur viņu ar šķērēm. Nāvīgi ievainots, Teitums nogādā vietējo priesteri pie Leo. Teitums pavēl apkalpei pārtraukt urbšanu. Viņš sanākušajiem cilvēkiem paziņo, ka Leo ir miris, un lai viņi dodas prom. Kopā ar karnevālu un pārējiem cilvēkiem, prom dodas arī Lorēna. Teitums, lēnām mirstot, cenšas atzīties Ņujorkas redaktoram Leo slepkavībā, tomēr viņš neklausās un noliek klausuli. «Slate’s Use of Your Data». Slate Magazine (angļu). Skatīts: 2023-01-01. Ed Sikov. On Sunset Boulevard: The Life and Times of Billy Wilder. New York : Hyperion, 1998. ISBN 0-7868-6194-0. «2017 National Film Registry Is More Than a 'Field of Dreams'». Library of Congress, Washington, D.C. 20540 USA. Skatīts: 2023-01-01. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Rotten Tomatoes profils (angliski)