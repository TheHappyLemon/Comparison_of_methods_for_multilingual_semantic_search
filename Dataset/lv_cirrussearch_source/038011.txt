Džastins Vilsons (angļu: Justin Wilson; 1978. gada 31. jūlijs — 2015. gada 24. augusts) bija autosacīkšu pilots no Apvienotās Karalistes, pazīstams ar savu dalību Formula 1 pasaules čempionātā un IndyCar Series. 2015. gada 23. augustā Vilsons guva galvas traumu sadursmē ar cita sacīkšu auto atlūzām. Viņš nākamajā dienā nomira slimnīcā. Vilsons 1987. gadā sāka piedalīties kartingu sacīkstēs. 1990. gadu sākumā Vilsons aizvadīja vairākus gadus Formula Vauxhall čempionātā. 1998. gadā viņš piedalījās pirmajā Formula Palmer Audi čempionāta sezonā un izcīnīja uzvaru kopvērtējumā. No 1999. līdz 2001. gadam piedalījās starptautiskajā Formula 3000 čempionātā, 2001. gadā izcīnot čempiona titulu. 2002. gadā Vilsons piedalījās World Series by Nissan čempionātā, izcīnot vairākas uzvaras. Viņš piedalījās izmēģinājuma braucienos Minardi komandas sastāvā, taču togad nepiedalījās Formula 1 sacīkstēs sava garā auguma dēļ. 2003. gadā Minardi pielāgoja sacīkšu auto 193 cm garajam Vilsonam, ļaujot pilotam debitēt Formula 1 pasaules čempionātā. Pēc sezonas vienpadsmitās sacīkstes Lielbritānijas Grand Prix Vilsons pievienojās Jaguar Racing komandai, kurā aizvietoja no komandas atlaisto Antoniu Piconiju. Sacīkšu sezonas beigās Jaguar nepagarināja līgumu ar Vilsonu, un komandai pievienojās Red Bull atbalstītais Kristians Klīns. 2004. gadā Vilsons uzsāka dalību Champ Car World Series, pārstāvot Conquest Racing komandu. Tajā pašā gadā viņš piedalījās Lemānas 24 stundu sacīkstēs LMP1 klasē Racing for Holland komandas sastāvā kopā ar Tomu Koronelu un Ralfu Fērmanu. 2005. gadā Vilsons pievienojās RuSPORT komandai Champ Car čempionātā un Toronto posmā izcīnīja savu pirmo uzvaru. Vilsons pabeidza sezonu 3. vietā kopvērtējumā. 2006. un 2007. gadā Vilsons kļuva par vicečempionu. 2008. gadā Vilsons pievienojās Newman/Haas/Lanigan Racing komandai. Pirms sezonas sākuma Champ Car apvienojās ar IndyCar Series čempionātu, tādēļ viņš piedalījās IndyCar Series. Kaut arī viņš izcīnīja uzvaru Detroitas posmā, Vilsonam, līdzīgi kā citiem bijušajiem Champ Car pilotiem, grūtības sagādāja lielais ovāla trašu īpatsvars. Vilsons ierindojās 2. vietā čempionāta debitantu ieskaitē, bet tikai 11. vietā kopvērtējumā. 2009. gadā viņš pārstāvēja Dale Coyne Racing komandu, Votkinsglenā izcīnot pirmo uzvaru komandas 23 gadus ilgajā vēsturē. No 2010. līdz 2011. gadam Vilsons bija Dreyer & Reinbold Racing komandas sastāvā. 2012. gadā Vilsons atgriezās Dale Coyne Racing un Firestone 550 sacīkstē izcīnīja savu pirmo uzvaru ovāla trasē. Vilsons pārstāvēja Dale Coyne Racing līdz 2014. gadam. 2015. gadā viņš piedalījās dažās no sezonas sacīkstēm Andretti Autosport sastāvā. 23. augustā ABC Supply 500 sacīkstes laikā Vilsons guva galvas traumu sadursmē ar atlūzu no Seidža Kerema avarējušās mašīnas. Viņš tika nogādāts slimnīcā kritiskā stāvoklī. Džastins Vilsons nomira 2015. gada 24. augustā slimnīcā no gūtās galvas traumas. «Who's Who: Anthony Davidson (angliski)». F1Fanatic.co.uk. 2006. Skatīts: 2015. gada 24. augustā. «Justin Wilson airlifted to hospital during Pocono race (angliski)». ESPN. 2015. gada 23. augustā. Skatīts: 2015. gada 24. augustā. «IndyCar Driver Justin Wilson Has Died of a Head Injury (angliski)». ABC News. 2015. gada 24. augustā. Arhivēts no oriģināla, laiks: 2015. gada 25. Augustsss. Skatīts: 2015. gada 25. augustā. Vikikrātuvē par šo tēmu ir pieejami multivides faili. Skatīt: Džastins Vilsons.