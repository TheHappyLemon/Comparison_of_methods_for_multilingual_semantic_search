Bjūkenena līcis (angļu: Buchanan Bay) ir jūras līcis Kanādas Arktikā. Izvietojies Elsmīra salas austrumos, atzarojas no Keina baseina. Ziemeļos to norobežo Bāša pussala, dienvidos — Johana pussala. No Bjūkenena līča atzarojas vairāki citi līči — Flaglera līcis ziemeļos, Heisa fjords (Bjūkenena līča galvenais turpinājums iekšzemē) rietumos un Aleksandras fjords dienvidos. Krasti klinšaini, līča rietumu daļā daudz nelielu saliņu. Līcis lielāko daļu gada pildīts ar ledu. Līci 1853. gadā atklāja amerikāņu Ilaišas Kenta Keina (Elisha Kent Kane) ekspedīcijas dalībnieks Aizeks Heiss (Isaac Hayes), kurš apmeklēja Elsmīra salas krastu un atklāja plašu līci, kas iestiepās tālu cietzemē un nosauca to par Heisa šaurumu (Hayes Sound). Heiss uzskatīja, ka šaurums atdala Elsmīra Zemi dienvidos no jaunas zemes ziemeļos un nodēvēja to par godu ekspedīcijas patronam, kuģu magnātam Henrijam Grinelam par Grinela Zemi. Līcis vēlāk pārdēvēts ASV prezidenta Džeimsa Bjūkenena vārdā, bet Heisa vārdu saglabāja Heisa fjordam līča rietumu galā. Ellesmere Island — Too Many Names By KENN HARPER