Džinejts Čakirs (turku: Cüneyt Çakır; dzimis 1976. gada 23. novembrī Stambulā) ir Turcijas futbola tiesnesis. Tiesneša karjeru sāka 1997. gadā, apkalpojot spēles Turcijas trešajā līgā. 2001. gadā debitēja Turcijas Superlīgā. UEFA sacensībās debitēja 2003. gadā kā ceturtais tiesnesis spēlē starp Skonto FC un Maltas klubu Sliema Wanderers UEFA Čempionu līgas kvalifikācijā. 2006. gadā kļuva par FIFA kategorijas tiesnesi. 2006. gada jūlijā pirmo reizi tiesāja UEFA kausa izcīņas spēli kā galvenais tiesnesis. UEFA Čempionu līgas grupu turnīra spēles sāka tiesāt 2010.—2011. gada sezonā. 2012. gada Eiropas čempionāta finālturnīrā tiesāja divas grupu turnīra spēles, kā arī pusfinālu starp Portugāli un Spāniju. Viņš bija ceturtais tiesnesis Euro 2012 finālspēlē. 2012. gada decembrī bija galvenais tiesnesis FIFA Klubu Pasaules kausa finālā starp Chelsea un Corinthians. Čakirs bija viens no tiesnešiem arī 2014. gada FIFA Pasaules kausa finālturnīrā. Viņš tiesāja divas grupu turnīra spēles un pusfinālu starp Nīderlandi un Argentīnu. 2015. gada 6. jūnijā bija galvenais tiesnesis UEFA Čempionu līgas finālā, kurā tikās FC Barcelona un Turīnas "Juventus". 2016. gada Eiropas čempionātā tiesāja trīs spēles — divas grupu turnīrā un vienu astotdaļfinālu. Tāpat Čakirs bija arī viens no tiesnešiem 2016. gada vasaras olimpisko spēļu vīriešu futbola turnīrā. 2018. gada 29. martā FIFA paziņoja, ka Čakirs iekļauts 2018. gada FIFA Pasaules kausa tiesnešu vidū. Finālturnīrā viņš tiesāja divas spēles grupu turnīrā un pusfinālu starp Horvātiju un Angliju. 2021. gada aprīlī Čakirs tika apstiprināts par vienu no tiesnešiem 2020. gada Eiropas čempionāta finālturnīrā. «Çakır to referee UEFA Champions League final». uefa.com (angļu). 2015. gada 18. maijā. Skatīts: 2021. gada 15. jūnijā. «List of match officials». fifa.com (angļu). Skatīts: 2021. gada 15. jūnijā. «Referee teams for UEFA EURO 2020 appointed». uefa.com (angļu). 2021. gada 21. aprīlī. Skatīts: 2021. gada 15. jūnijā. Vikikrātuvē par šo tēmu ir pieejami multivides faili. Skatīt: Džinejts Čakirs. Olympedia profils (angliski) WorldFootball profils (angliski) Worldreferee.com profils (angliski)