Ciņu mazmeldrs (latīņu: Trichophorum cespitosum) ir grīšļu dzimtas suga, kura savvaļā ir plaši sastopama Eirāzijā un Ziemeļamerikā. Latvijā ciņu mazmeldrs ir sastopams reti, tikai valsts rietumu un ziemeļu daļā — Latviju šķērso sugas izplatības areāla austrumu robeža. Atsevišķi eksemplāri, grupas vai monodominantas audzes ir sastopamas pārejas un augstajos (sūnu) purvos, visbiežāk netālu no jūras. Ierakstīts Latvijas Sarkanajā grāmatā 3. kategorijā. Ciņu mazmeldrs ir daudzgadīgs, 10—40 cm grīšļu dzimtas lakstaugs, kurš veido blīvu ceru. Stublājs ir gluds, ar cietām, spīdīgām, zeltaini brūnām vai tumšbrūnām plēkšņveida makstīm pie pamata. Stublāja galotnē ir 0,4—0,6 cm īsa vārpiņa ar vienu vai divām plēkšņveida seglapām, kas īsākas nekā vārpiņa. Apziednis sastāv no 6 (izņēmumu gadījumos 5) gludiem matiņiem, gataviem augļiem apziedņa matiņi apmēram vienāda garuma ar riekstiņu (ga 0,2-0,3 cm). Riekstiņš ir pelēcīgs. Zied maijā un jūnija sākumā. «ciņu mazmeldrs - Trichophorum cespitosum (L.) Hartm. - Augi - Latvijas daba». www.latvijasdaba.lv. Skatīts: 2022-08-30. Vikikrātuvē par šo tēmu ir pieejami multivides faili. Skatīt: Ciņu mazmeldrs. Encyclopædia of Life raksts (angliski)