Marsels Gočs (vācu: Marcel Goc; dzimis 1983. gada 24. augustā) ir vācu hokejists, centra uzbrucējs, Vācijas hokeja izlases dalībnieks. Pašlaik (2018) pārstāv Vācijas hokeja līgas klubu Manheimas "Adler". Profesionāļa karjeru Gočs uzsāka 1999.—2000. gada sezonā Vācijas hokeja līgas kluba Šveningeras "Wild Wings" sastāvā. 2001.—02. gada sezonas otrajā pusē uzbrucējs pārgāja uz Manheimas "Adler" vienību, tās sastāvā spēlējot līdz 2002.—03. gada sezonas izskaņai, kad pārcēlās uz Ziemeļameriku. 2003.—04. gada sezonu Gočs aizvadīja Amerikas hokeja līgas kluba Klīvlendas "Barons" sastāvā, sezonas beigās piecas spēles aizvadot arī Sanhosē "Sharks" sastāvā. 2004.—05. gada NHL sezonas lokauta laikā Gočs palika "Barons" sastāvā, taču 2005.—06. gada sezonu jau pilnībā aizvadīja "Sharks" rindās. Sanhosē hokejists spēlēja līdz pat 2008.—09. gada sezonas izskaņai. 2009. gada vasarā Gočs pievienojās Našvilas "Predators" rindām, tās sastāvā aizvadot nākamās divas sezonas, taču 2011. gada vasarā hokejists noslēdza trīs gadu līgumu ar Floridas "Panthers" vienību. 2012.—13. gada NHL lokauta laikā spēlēja Vācijas hokeja līgas Manheimas "Adler" sastāvā, taču tad atgriezās "Panthers". 2013.—14. gada NHL sezonas otrajā pusē "Panthers" hokejistu aizmainīja uz Pitsburgas "Penguins". Vācijas hokeja izlases sastāvā spēlējis 2006. un 2010. gada olimpisko spēļu turnīros, kā arī septiņos Pasaules čempionātos. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)