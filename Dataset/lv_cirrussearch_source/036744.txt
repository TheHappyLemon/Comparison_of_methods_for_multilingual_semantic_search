Felipe Masa (portugāļu: Felipe Massa; dzimis 1981. gada 25. aprīlī Sanpaulu, Brazīlijā) ir brazīliešu autosportists, pazīstams pateicoties savai Formula 1 karjerai, kuras laikā guvis 11 Grand Prix uzvaras, bet F1 čempionāta kopvērtējumā viņa augstākais rezultāts bija 2. vieta 2008. gadā, kad sīvā cīņā sezonas pēdējā posma pēdējā aplī par čempionu kļuva Luiss Hamiltons. No 2006. līdz 2013. gada sezonai F1 sacensībās pārstāvēja Ferrari komandu, bet no 2014. gada līdz karjeras beigām 2017. gadā startēja Williams komandas sastāvā. Līdz 2000. gadam Felipe pārsvarā brauca Brazīlijā ar kartingu, taču pēc tam pārcēlās uz Eiropu, lai varētu piedalīties Itālijas Formula Renault. Viņš vēlāk atteicās no iespējas iedalīties Formula 3 sacensībās, tā vietā izvēloties Formula 3000 Eirosēriju. Formula 1 Sauber komanda piedāvāja viņam kļūt par Formula 1 testpilotu. 2002. gadā Masa debitēja Formula 1 čempionātā ar Sauber. Savā debijas sezonā viņš bija Nika Heidfelda komandas biedrs. Masa izcīnīja 4 punktus un labākais rezultāts bija piektā vieta Spānijas Grand Prix. Sezonas izskaņā tika paziņots par to, ka Masas vietā 2003. gadā brauks Heincs Haralds Frencens, tāpēc Felipe devās uz Ferrari komandu, kur kļuva par testpilotu. 2004. gadā viņš atgriezās Sauber sastāvā. Viņš bija šīs komandas pilots divus gadus, pirmajā gadā viņš bija Džankarlo Fizikellas, bet otrajā — Žaka Vilnēva komandas biedrs. Abās sezonās Masa nedaudz kopvērtējumā zaudēja viņiem, taču tas netraucēja Ferrari pieņemt lēmumu noslēgt līgumu ar šo pilotu pēc tam, kad Rubenšs Barikello paziņoja par došanos uz Honda komandu. Šajā komandā Masa izcīnīja gan savu pirmo pjedestālu, gan pirmo uzvaru, gan pirmo pole-position. 2007. gada oktobrī Masa pagarināja līgumu ar Ferrari līdz 2010. gadam. 2008. gada sezonā viņš līdz pat sezonas beigām bija viens no pretendentiem uz čempiona titulu, tomēr zaudēja pēdējās sacīkstes pēdējā aplī. Par čempionu kļuva Luiss Hamiltons. 2009. gada Ungārijas Grand Prix kvalifikācijā Masa piedzīvoja avāriju pēc tam, kad viņam pa ķiveri trāpīja 800 gramus smaga atspere no Barikello Brawn formulas. Masa lielā ātrumā ietriecās riepu barjerā. Viņš nepiedalījās atlikušajā sezonas daļā. Viņu 2 posmus aizvietoja Luka Badoers, bet vēlāk — Džankarlo Fizikella. 2010. gada Austrālijas Grand Prix Masa atgriezās sacīkstēs, izcīnot 2. vietu. No 2014. gada līdz karjeras beigām 2017. gadā Masa startēja Williams komandas sastāvā. 2007. gada 30. novembrī Felipe Masa apprecēja Annu Rafaelu Basi. 2009. gada 30. novembrī pārim piedzima dēls Felipinju (Felipe Basi Masa). Sacīkstes treknrakstā sāktas no pirmās starta pozīcijas. Sacīkstēs slīprakstā ir uzrādīts ātrākais apļa laiks. «Massa ties the knot». f1technical.com. 2007-12-02. Skatīts: 2007-12-02. «Massa becomes a father». autosport.com. Haymarket Publications. 2009-12-01. Skatīts: 2009-12-01. Oficiālā mājaslapa (angliski), (itāliski), (portugāliski)