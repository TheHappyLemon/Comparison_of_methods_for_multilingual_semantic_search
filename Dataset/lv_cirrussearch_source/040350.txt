Taimeris jeb taimers (no angļu: timer, kas savukārt no time — 'laiks') ir specializēts pulksteņa tips, kas paredzēts laika intervālu mērīšanai. Pēc funkcijām taimerus var iedalīt divos galvenajos tipos. Taimeri, kas skaita laiku "uz priekšu", sākot no palaišanas momenta, bieži dēvē par hronometru; ierīci, kas skaita, cik laika vēl palicis līdz noteiktam brīdim, parasti dēvē par taimeri vai atpakaļskaitīšanas taimeri. Vienkāršs šāda veida piemērs ir smilšu pulkstenis. Pēc darbības metodes ir divas galvenās grupas: aparatūras un programmatūras taimeri. Daži taimeri signalizē ar skaņas signālu, kad noteiktais laika intervāls ir pagājis. Par taimeriem tiek dēvēti arī laika sinhronizācijas mehānismi, kas vajadzīgajā brīdī izslēdz vai ieslēdz kādu ierīci. Mehāniskie taimeri laika mērīšanai izmanto pulksteņa mehānismu. Tie parasti tiek iestatīti, pagriežot ciparnīcu vai rādītāju uz tās pret vēlamo laika atzīmi. Mehāniskie taimeri darbojas līdzīgi mehāniskajiem modinātājiem: uzvilktā atspere liek kustēties balansa ritenītim (svārstam). Katrs balansa ritenīša pagrieziens nedaudz atbrīvo atsperi, izraisot ciparnīcas vai rādītāja pakāpenisku pārvietošanos, līdz tā sasniedz nulli un svira ieslēdz zvanu. Mehānisko virtuves taimeri 1926. gadā izgudroja Tomass Normans Hikss. Vecākais un vienkāršākais mehāniskais taimeris ir smilšu pulkstenis, kurā fiksēts smilšu daudzums plūst no vienas kameras uz otru cauri šauram atvērumam. Īsa perioda bimetāla elektromehāniskie taimeri izmanto termisko mehānismu, kas veidots no divām dažādu metālu plāksnītēm ar atšķirīgu izplešanās koeficientu, bieži tiek lietota bronza un tērauds. Cauri plūstošā elektriskā strāva sasilda metālus, viena puse izplešas ātrāk nekā otra, plāksnīte saliecas, un plāksnītes galā esošais kontakts pieskaras nekustīgi stāvošam kontaktam vai atvienojas no tā. Visbiežāk šāda veida taimerus izmanto "mirkšķinātājos", piemēram, transportlīdzekļa pagrieziena signālu ieslēgšanai, mirgojošās Ziemassvētku virtenēs. Šis ir neelektroniskais multivibratora veids. Mēdz būt elektromehāniski taimeri, kuros neliels sinhronais maiņstrāvas motors pagriež cilindru ar kontaktiem. Šādi taimeri visbiežāk tiek izmantoti žāvētājos un trauku mazgājamās mašīnās. Tiem parasti ir iespējams laiku atiestatīt, pagriežot cilindru pretējā virzienā. Ja nepieciešams kontrolēt jaudīgas ierīces — prožektorus, motorus, sildītājus, lētāk ir izmantot mehāniskos taimerus, nekā pusvadītāju ierīces. Agrāk šie elektromehāniskie taimeri bieži tika apvienoti ar elektriskiem relejiem. Elektromehāniskie taimeri 1950. un 1960. gados sasniedza augstu attīstības pakāpi, pateicoties to plašai izmantošanai kosmosa un ieroču sistēmās. Programmējamie elektromehāniskie taimeri kontrolēja starta secības notikumus raķetēm un ballistiskajiem šāviņiem. Tā kā digitālā elektronika kopš tā laika ir attīstījusies un kļuvusi lētāka, šodien izdevīgāki ir elektroniskie taimeri. Elektroniskie taimeri galvenokārt ir kvarca pulksteņi ar īpašu elektroniku, tie var sasniegt augstāku precizitāti nekā mehāniskie taimeri. Tie izmanto digitālo elektroniku, bet displejs var būt gan digitālais, gan analogais. Integrālo mikroshēmu izmantošana ir padarījusi digitālo loģiku tik lētu, ka elektroniskais taimeris tagad ir lētāks, nekā daudzi mehāniskie vai elektromehāniskie taimeri. Šādi taimeri parasti izmanto tādas pašas masveidā ražotas mikroshēmas kā pulksteņi. Šāda veida taimeri nav ierīces vai to daļas; tie pastāv tikai programmas koda veidā. Tie balstās uz pulksteņa ģeneratora precizitāti tai ierīcē, kurā tie darbojas. Mūsdienās, kad cilvēki arvien vairāk izmanto mobilos tālruņus, ir arī taimera lietotnes, kas atdarina veco mehānisko taimeri, bet vienlaikus atbalsta arī ļoti sarežģītas funkcijas. Šādas lietotnes ikdienā ir ērti izmantojamas, jo nav vajadzības iegādāties vai pārvadāt atsevišķas ierīces — lietotne darbojas mobilajā tālrunī vai planšetdatorā. Tās var izmantot darba vai apmācības laika kontrolei, galda spēlēs, ēdiena gatavošanas laikā. Lielākā daļa šādu lietotņu piedāvā arī dažādu skaņas signālu izvēli. Dažas taimera lietotnes var palīdzēt bērniem izprast laika jēdzienu, palīdzēt tiem laikā pabeigt uzdevumus laikā, motivēt bērnus. Šīs lietojumprogrammas ir īpaši izmantojamas bērniem ar īpašām vajadzībām, piemēram, ar UDS (uzmanības deficīta sindromu), Dauna sindromu utt., taču izmantot tās vajadzības gadījumā var jebkurš. Dainuvīte Guļevska, Aina Miķelsone, Tamara Porīte. Pareizrakstības un pareizrunas rokasgrāmata. Rīga : Avots, 2002. 72. lpp. ISBN 9984-700-64-X. Timer. Merriam-Webster online dictionary (Merriam-Webster). 2012. Skatīts: 2012. gada 19. jūnijs. Ed Sobey. The Way Kitchens Work: The Science Behind the Microwave, Teflon Pan, Garbage Disposal, and More. USA : Chicago Review Press, 2010. 161–164. lpp. ISBN 1569762813. «Time management with kids». Psychology today. «ADHD Research». Washington post. NIST Recommended Practice Guide: Special Publication 960-12 Stopwatch and Timer Calibrations (angliski)