Kutaisi (gruzīnu: ქუთაისი, IPA: [kʰutʰɑisi]; senie nosaukumi: Aea/Aia, Kotais, Kutatisi, Kutaïsi) ir Gruzijas trešā lielākā pilsēta, Imeretijas mhares centrs. No 2012. līdz 2019. gadam Kutaisi darbojās Gruzijas parlaments. Pilsēta atrodas Rioni upes krastos, 125 — 300 metrus virs jūras līmeņa. Austrumos un ziemeļaustrumos Kutaisi robežojas ar Ziemeļu Imereti kalniem, ziemeļos robežojas Samgurali apgabals, bet uz rietumiem un dienvidiem plešas Kolhidas līdzenums. Arheoloģiskās liecības rāda, ka Kutaisi bijusi apdzīvota jau 6. — 5. gadsimtā pirms mūsu ēras. Domājams, ka grieķu episkajā poēmā Argonautika aprakstītā Kolhidas galvaspilsēta bijusi mūsdienu Kutaisi. No 978. līdz 1122. gadam Kutaisi bija Gruzijas Karalistes galvaspilsēta, bet no 15. gadsimta — Imeretijas Karalistes galvaspilsēta. 1810. gadā Imeretijas karaliste iekļāvās Krievijas Impērijā, un Kutaisi kļuva par Imeretijas apgabala centru. No 1846. līdz 1917. gadam pilsēta bija Kutaisi guberņas centrs. Padomju laikā Kutaisi bija otrs lielākais rūpniecības centrs Gruzijas PSR. Šeit bija Kutaisi automobiļu rūpnīca (KAZ), traktoru, elektromehāniskā rūpnīca un citas ražotnes. Pēc neatkarības atgūšanas 1991. gadā lielākā daļa rūpnīcu pārtrauca ražošanu. 2008. gadā Kutaisi sāka celt parlamenta ēku, un 2012. gadā no Tbilisi uz šejieni pārcēlās Gruzijas parlaments. 2019. gada janvārī parlaments pārcēlās atpakaļ uz Tbilisi, bet parlamenta ēka tika nodota Gruzijas iekšlietu ministrijas rīcībā. http://geostat.ge/cms/site_images/_files/english/population/01%20Population%20by%20municipalities%20for%20the%20beginning%20of%20the%20year.xls; pārbaudes datums: 29 aprīlis 2016. Kutaisi parliament building to be handed over to Interior Ministry Vikikrātuvē par šo tēmu ir pieejami multivides faili. Skatīt: Kutaisi. Encyclopædia Britannica raksts (angliski) Krievijas Lielās enciklopēdijas raksts (krieviski) Kutaisi vietne