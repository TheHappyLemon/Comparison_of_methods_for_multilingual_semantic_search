Angels Anastasiadis (grieķu: Άγγελος Αναστασιάδης; dzimis 1953. gada 8. martā) ir grieķu futbola treneris un bijušais futbolists. Spēlējis pussarga pozīcijā, aizvadījis 12 spēles Grieķijas futbola izlasē. Trenera karjeras laikā vadījis dažādus Grieķijas klubus, no 2004. līdz 2011. gadam bijis arī Kipras futbola izlases galvenais treneris, bet no 2018. līdz 2019. gadam — Grieķijas izlases galvenais treneris. Lielāko daļu futbolista karjeras aizvadījis Saloniku klubā PAOK. 1976. gadā PAOK sastāvā kļuva par Grieķijas čempionu un vienreiz (1974. gadā) izcīnīja arī Grieķijas kausu. 1981. gadā pārgāja uz Panathinaikos. Tajā nospēlēja trīs sezonas, divreiz (1982, 1984) kļūstot par Grieķijas kausa ieguvēju un vienu reizi (1984) uzvarot Superlīgā un izcīnot valsts čempiontitulu. Karjeras noslēgumā pārstāvēja klubus Korinthos un Diagoras. Grieķijas futbola izlasē debitēja 1975. gada 1. aprīlī draudzības spēlē pret Kipru un savā pirmajā spēlē izcēlās ar vārtu guvumu. Kopā izlases rindās nospēlēja 12 spēles. Trenera karjeru sāka 1995. gadā klubā Kavala. Vairākkārt vadījis Saloniku PAOK. 2003. gadā ar PAOK izcīnīja Grieķijas kausu. Bijis arī citu pazīstamu Grieķijas klubu kā Panathinaikos un Iraklis galvenais treneris. 2004. gadā kļuva par Kipras izlases galveno treneri. Nostrādāja ar komandu līdz 2011. gadam. Karjeras turpinājumā strādāja ar klubiem PAS Giannina un Platanias. 2014. gadā trešo reizi kļuva par PAOK galveno treneri. 2016. gadā neilgu laiku vadīja Larisas AEL. 2018. gada oktobrī tika apstiprināts par Grieķijas futbola izlases galveno treneri, aizvietojot atlaisto vācu speciālistu Mihaelu Skibi. 2019. gada jūlijā pēc neveiksmīgā 2020. gada Eiropas čempionāta futbolā kvalifikācijas sākuma tika atbrīvots no amata. PAOK Grieķijas čempionāts: 1976 Grieķijas kauss: 1974 Panathinaikos Grieķijas čempionāts: 1984 Grieķijas kauss: 1982, 1984 PAOK Grieķijas kauss: 2003 «Angelos Anastasiadis - national football team player». eu-football.info (angļu). Skatīts: 2019. gada 26. aprīlī. «Greece sack coach Michael Skibbe after poor Nations League run». espn.com (angļu). 2018. gada 25. oktobrī. Skatīts: 2019. gada 26. aprīlī. «Greece Sacks Coach Anastasiadis After Humiliating Defeat». greekreporter.com (angļu). 2019. gada 16. jūlijā. Arhivēts no oriģināla, laiks: 2019. gada 18. oktobrī. Skatīts: 2019. gada 10. oktobrī. National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski)