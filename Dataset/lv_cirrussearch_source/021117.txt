Dāvids Ebišers (David Aebischer; dzimis 1978. gada 7. februārī) ir bijušais šveiciešu hokejists, vārtsargs, Šveices hokeja izlases dalībnieks, tagad treneris. Karjeras laikā aizvadījis 214 spēles NHL klubos Kolorādo "Avalanche" un Monreālas "Canadiens", kopā ar "Avalanche" 2001. gadā izcīnījis Stenlija kausu. Profesionāļa karjeru Ebišers sāka vēl 1996.—97. gada sezonā, kad debitēja Šveices hokeja līgas kluba HC Fribourg-Gottéron sastāvā. 1997.—98. gada sezonā vārtsargs devās uz Ziemeļameriku, nākamo sezonu pamatā aizvadot ECHL līgā, savukārt no 1998. līdz 2000. gadam Ebišers spēlēja Amerikas hokeja līgas klubā Hēršijas "Bears". 2000.—01. gada sezonā Ebišers bija NHL kluba Kolorādo "Avalanche" otrais vārtsargs aiz Patrika Ruā. Debiju NHL viņš piedzīvoja 2000. gada 18. oktobrī. Pavasarī Ebišers kļuva par pirmo šveiciešu hokejistu, kurš izcīnījis Stenlija kausu. 2003. gada vasarā Ruā beidza profesionāļa karjeru, un 2003.—04. gada sezonā Ebišers bija "Avalanche" pamatvārtsargs. 2004.—05. gada NHL sezonas lokauta laikā Ebišers spēlēja Šveices hokeja līgas kluba HK Lugāno sastāvā. 2005.—06. gada sezonas otrajā pusē "Avalanche" aizmainīja Ebišeru uz Monreālas "Canadiens", pretī saņemot Žozē Teodoru. 2006. gada vasarā Ebišers pagarināja līgumu ar "Canadiens" uz vēl vienu sezonu, tajā būdams komandas otrais vārtsargs aiz Kristobala Iē. 2007. gada vasarā Ebišers noslēdza viena gada līgumu ar Fīniksas "Coyotes", taču cīņā par vietu komandas sastāvā piekāpās Aleksam Oldam un Mīkaelam Telkvistam, kā rezultātā tika nosūtīts uz AHL vienību Sanantonio "Rampage". Novembrī "Coyotes" izīrēja Ebišeru HK Lugāno. No 2008. līdz 2011. gadam Ebišers spēlēja HK Lugāno sastāvā, taču 2011. gada augustā tika uzaicināts uz Vinipegas "Jets" treniņnometni. Nākamo sezonu viņš aizvadīja tās AHL fārmklubā Sentdžonsas "IceCaps", taču 2012. gada vasarā pievienojās HK Rapersvīla rindām. 2014.—15. gada sezonas ievadā noslēdza viena mēneša līgumu ar NLB līgas klubu HC Thurgau, taču pēc līguma beigšanās kluba rindas pameta. Šveices hokeja izlases sastāvā spēlējis 2002. un 2006. gada olimpisko spēļu turnīros, kā arī piecos Pasaules čempionātos. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)