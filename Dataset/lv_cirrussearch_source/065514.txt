Tu-95 (krievu: Туполев Ту-95) ir PSRS līdz 1952. gadam radīts četru turbopropelleru dzinēju stratēģiskais bumbvedējs ar raķešu palaišanas platformu. Krievijas bruņotie spēki to izmantoja raķešu uzbrukumiem gan Sīrijas pilsoņu karā 2015. gadā, gan Krievijas 2022. gada iebrukumā Ukrainā. 1951. gadā PSRS valdība apstiprināja jauna starpkontinentālā bumbvedēja izstrādes projektu, lai radītu līdzinieku ASV bumbvedējam Boeing B-52 Stratofortress. Tajā izmantoja četrus savienotus turbopropellerus, katru aprīkotu ar diviem pretēji rotējošiem propelleriem ar četrām lāpstiņām katrā. Šo dzinēju izstrādāja pēc Otrā pasaules kara ieslodzīto Vācijas inženieru komanda Junkers-Motorenbau inženiera Ferdinanda Brandnera vadībā. Tu-95 sākotnēji bija paredzēts brīvi krītošu kodolieroču nomešanai, pēc tam to pārveidoja spārnoto raķešu palaišanai no gaisa un patrulēšanai ar AWACS platformu (Tu-126). Pēc elektroniskās sistēmas modernizācijas Krievijas Federācijas gaisa spēkiem 2020. gada martā piegādāja bumbvedējus Tu-95MS.