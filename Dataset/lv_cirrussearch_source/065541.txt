Siberuta (indonēziešu: Pulau Siberut) ir Indonēzijai piederoša sala Indijas okeānā, Mentavaju salu lielākā sala. Administratīvi ietilpst Rietumsumatras provinces Mentavaju salu apriņķī. Lielākā apdzīvotā vieta ir Muarasiberuta (5756 iedzīvotāji) salas dienvidaustrumos. Lielākā daļa iedzīvotāju ir mentavaji. Sala izvietojusies Indonēzijas rietumdaļā starp Batu salām ziemeļrietumos un Sipuru dienvidaustrumos. 100 km platais Mentavaju šaurums to atdala no Sumatras austrumos. Piekrastē vairākas mazākas saliņas. Salu reljefs paugurains, augstākais punkts ir Simatombotombo kalns 384 m vjl. Salās valda tropiskais klimats. Ainavā dominē tropiskie lietusmeži. Salas rietumu daļu kopš 1993. gada aizņem 1905 km² lielais Siberutas nacionālais parks, kurā cita starpā mīt četras endēmas primātu sugas — Pagaju makaka, mentavaju langurs, Klosa gibons un cūkastes langurs. «Mentavaju salas». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 477. lpp. Balai Taman Nasional Siberut Vikikrātuvē par šo tēmu ir pieejami multivides faili. Skatīt: Siberuta. Encyclopædia Britannica raksts (angliski)