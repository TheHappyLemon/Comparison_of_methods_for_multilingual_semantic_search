Entonijs Mailss (angļu: Anthony John Miles; 1955. gada 23. aprīlis, Birmingema — 2001. gada 12. novembris, Birmingema) bija Lielbritānijas starptautiskais lielmeistars šahā (1976). Veiksmīgi piedalījies Pasaules junioru čempionātos. 1973. gadā izcīnījis sudraba medaļu, atpaliekot tikai no Aleksandra Beļavska, bet gadu vēlāk Manilā kļuvis par šī turnīra uzvarētāju. Iestājies Šefīldas universitātē, taču drīz to pametis, lai pilnībā sevi veltītu šaham. 1976. gadā kļuvis par pirmo angļu šahistu, kuram FIDE piešķīrusi starptautiskā lielmeistara (GM) titulu, turklāt lielmeistara normu tikusi izpildīt spēcīgā turnīrā Dubnā. 20. gadsimta 70. gados kļuvis par vienu no pasaules spēcīgākajiem šahistiem. Bijis uzvarētāju skaitā daudzos starptautiskajos turnīros, tajā skaitā 1975. gadā Londonā un 1977. gadā Tilburgā (2. vieta aiz toreizējā Pasaules šaha čempiona Anatolija Karpova). No 1979. gada līdz 1990. gadam piedalījies Pasaules šaha čempiona nosaukuma izcīņas ciklos. Lai gan vienmēr ticis uzskatīts par vienu no favorītiem, tomēr lielus panākumus Mailsam nav izdevies sasniegt. 1979. gadā piedalījies starpzonu turnīrā Rīgā, kur palicis necilajā 10. vietā. 1999. gadā Lasvegasā piedalījies Pasaules čempiona nosaukuma izcīņas turnīrā pēc izslēgšanas sistēmas, kur zaudējis 2. kārtā. Pēc daudzu speciālistu uzskatiem lielākus panākumus cīņā par Pasaules šaha čempiona nosaukumu Mailsam traucējusi sasniegt pārāk lielā dažādu turnīru slodze, kura nav ļāvusi nodarboties ar nopietnāku šaha analīzi, kā arī vienkārši atpūsties pirms svarīgākiem turnīriem. Anglijas izlases sastāvā sekmīgi piedalījies šaha komandu sacensībās: Pasaules šaha olimpiādēs piedalījies 9 reizes (1976-1986, 1994, 1998-2000). Komandu kopvērtējumā izcīnījis 2 sudraba (1984, 1986) un bronzas (1976) medaļu, bet individuālā vērtējumā bronzas (1976) medaļu; Pasaules komandu šaha čempionātos piedalījies 1 reizi (1985). Komandu kopvērtējumā izcīnījis bronzas medaļu, bet individuālā vērtējumā sudraba medaļu; Eiropas komandu šaha čempionātos piedalījies 4 reizes (1973, 1980-1983, 1992). Komandu kopvērtējumā izcīnījis 2 bronzas (1980, 1992) medaļas, bet individuālā vērtējumā zelta (1980) medaļu. Bijis pazīstams ar savu oriģinālo uzvedību un pretrunīgajiem paziņojumiem, kuru dēļ Mailsam bijuši pastāvīgi konflikti ar citiem Anglijas šahistiem. 1985. gadā ticis arestēts Dauningstrītā, jo pārāk uzstājīgi pieprasījis tikšanos ar toreizējo Lielbritānijas premjerministri Mārgaritu Tečeri. Vēlāk ticis hospitalizēts un pavadījis divus mēnešus slimnīcā ar aizdomām par nervu sabrukumu. Pēc šī incidenta no 1987. līdz 1990. gadam starptautiskā arēnā pārstāvējis ASV, divas reizes piedaloties arī šīs valsts šaha čempionātā (1988. gadā - 12. vieta, 1989. gadā - 5. vieta). Bijis precējies ar čehu izcelsmes starptautisko šaha lielmeistari Janu Bellinu. Cietis no cukura diabēta un pāragri miris no sirdslēkmes miegā. Mailsa vārdā ir nosaukts atklātnes variants Jaunindiešu aizsardzībā: 1. d4 Zf6 2. c4 e6 3. Zf3 b6 4. Lf4. «International Tournament - Dubna 5-24.2.1976». Arhivēts no oriģināla, laiks: 05.03.2016. Skatīts: 24.09.2015. London (1975) Tilburg Interpolis (1977) 1979 Riga Interzonal Tournament 1999 FIDE Knockout Matches Entonijs Mailss šahista profils vietnē chessgames.com Entonijs Mailss šahista profils vietnē 365chess.com Entonijs Mailss šahista profils vietnē chesstempo.com Entonijs Mailss šahista profils vietnē olimpbase.org (Pasaules šaha olimpiādes) Entonijs Mailss šahista profils vietnē olimpbase.org (Pasaules komandu šaha čempionāti) Entonijs Mailss šahista profils vietnē olimpbase.org (Eiropas komandu šaha čempionāti)