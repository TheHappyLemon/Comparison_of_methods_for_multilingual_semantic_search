Google Lunar X Prize bija kosmiskā sacensība, ko rīkoja X Prize Foundation un sponsorēja Google. Tā tika paziņota Wired rīkotajā festivālā NextFest 2007. gada 13. septembrī. Sacensībā tika aicinātas piedalīties privāti finansētas komandas, lai veiktu automātiska aparāta palaišanu, nolaišanos uz Mēness un pēc tam veiktu braucienu pa Mēness virsmu, kā arī atsūtītu uz Zemi attēlus un citus datus. 30 miljoni dolāru bija paredzēti pirmajām komandām, kuru aparāti pirmie nolaidīsies uz Mēness, nobrauks 500 metrus un pārraidīs augstas izšķirtspējas attēlus un video. Pirmā komanda, kas to veiktu, saņemtu 20 miljonus USD Grand Prize ("Lielo balvu"). Otrā komanda, kas izpildītu tos pašus uzdevumus, iegūtu 5 miljonus USD Second Place Prize ("Otrās vietas balvu"). Četri miljoni bija rezervēti papilduzdevumiem: veikt desmit reižu garāku distanci par pamatuzdevumam nepieciešamo (vairāk nekā 5 km), uzņemt kādas cilvēka radīta objekta uz Mēness attēlus, atrast ūdens ledu uz Mēness virsmas, veiksmīgi pārlaist Mēness nakti. Papildu "Daudzveidības prēmija" (Diversity Award) viena miljona dolāru apjomā tiktu piešķirta komandai, kas veiktu nozīmīgu ieguldījumu kosmisko tehnoloģiju daudzveidības attīstīšanā. Bez tam organizācija Space Florida šai sacensībai piešķīra 2 miljonu USD prēmijai tām komandām, kuru misijas startētu no Floridas štata. Pēc sākotnējā plāna sacensībās tiktu ieskaitītas tās komandas, kas reģistrējušās līdz 2010. gada 31. decembrim. Ja līdz 2012. gada 31. decembrim neviena komanda nebūtu paveikusi galveno uzdevumu, tad līdz 2015. gada beigām varētu sacensties par 15 miljoniem dolāru galvenajai balvai; otrajai vietai paliktu tie paši 5 miljoni. 2014. gada 16. decembrī XPRIZE paziņoja, ka balvas gala termiņš pārcelts uz 2016. gada 31. decembri. 2015. gada maijā termiņš pārcelts uz 2017. gada decembri. 2017. gada augustā termiņš pārcelts uz 2018. gada 31. martu. 2018. gada 23. janvārī X Prize Foundation paziņoja, ka "neviena komanda nebūs spējīga veikt mēģinājumu sasniegt Mēnesi līdz [2018. gada 31. marta] termiņa beigām ... un 30 miljonu dolāru Google Lunar XPRIZE netiks pieprasīti." Google Offers $20 Million X Prize to Put Robot on Moon Wired, Spencer Reiss, 2007-09-13 (angliski) Google Lunar X Prize to end without winner Jeff Foust, spacenews.com, 2018-01-23 Google Lunar X Prize Arhivēts 2007. gada 16. septembrī, Wayback Machine vietnē. mājaslapa (angliski)