Bigger Than Life ir 1956. gada ASV drāmas filma, kuras režisors ir Nikolass Rejs. Filmā galvenās lomas atveido Džeimss Meisons, Bārbara Raša un Volters Matau. Filma stāsta par smagi slimu skolotāju un ģimenes cilvēku, kura dzīve kļūst nekontrolējama, kad viņš nepareizi lieto kortizonu. Filma balstīta uz 1955. gada Bertona Rušē The New Yorker rakstu Ten Feet Tall. Filmas Bigger Than Life pirmizrāde notika 1956. gada 2. augustā un to izplatīja 20th Century Fox. Filma bija finansiāli neveiksmīga un saņēma negatīvas kritiķu atsauksmes, dēvējot to par pārāk melodramatisku un neskatāmu. Filma guva panākumus Francijā, kur to slavēja gan Fransuā Trifo, gan Žans Liks Godārs, kurš to nodēvēja par vienu no visu laiku labākajām amerikāņu skaņu filmām. Daudzi mūsdienu kritiķu filmu Bigger Than Life uzskata par meistardarbu un izcilu garīgas slimības atveidojumu. Uzmanību! Turpmākajā tekstā var tikt atklātas nozīmīgas detaļas par filmas saturu! Skolotājs un ģimenes cilvēks Eds Eiverijs (Meisons) cieš no stiprām sāpēm vēderā. Viņa dīvainā slimība sāk satraukt viņa sievu Lū (Raša). Pēc tam, kas viņš mājās zaudē samaņu, Eds tiek hospitalizēts. Kad taksometra vadītājs apmeklē Edu, Lū, kura viņu turēja aizdomās par neuzticību, uzzina, ka viņš uz nepilnu slodzi strādā par dispečeru, lai palīdzētu samaksāt viņu rēķinus. Eda diagnoze ir nodozais poliarterīts, rets artēriju iekaisums. Edam atlicis dzīvot vien pāris mēnešus. Viņš piekrīt eksperimentālai ārstēšanai ar kortizonu. Eds ievērojami atveseļojas un sāk pavadīt vairāk laika ar Lū un viņu dēlu Ričiju. Tomēr neilgi pēc kortizona terapijas uzsākšanas Eds ir pakļauts garastāvokļa svārstībām un sāk ļaunprātīgi lietot tabletes; viņš melo savam ārstam, lai iegūtu tās vairāk. Vienā no skolas vecāku un skolotāju asociācijas sanāksmēm Eds apvaino māti par viņas bērna intelektu. Viņš arī nesatraucas, kad viņa kolēģis Vollijs (Matau) paziņo, ka sieviete ir asociācijas prezidente. Vēlāk Vollijs piestāj pie Eiveriju mājām un atklāj Lū par Eda uzvedību. Sarunas vidū atgriežas Eds, kurš pārmet, ka Volliju piesaista Lū. Kad Vollijs aiziet, Eds apvaino Lū, uzskatot viņu par viņu intelektuāli zemāku un necienīgu viņu laulībai. Vietējā aptiekā Eds uzdodas par ārstu, lai saņemtu jaunu kortizona devu. Vēlāk, spēlējot futbolu kopā ar Ričiju, Eds pret viņu kļūst agresīvs. Incidents satrauc Lū, kas to vēro no malas. Vēlāk Vollijs atklāj Lū pētījumus, kas liecina, ka kortizons var izraisīt psihozi, ja to lieto lielās devās. Eda garīgais stāvoklis vēl vairāk pasliktinās, un viņš nemitīgi apvaino apkārtējos, paužot nežēlīgu augstprātību un dusmas par sīkumiem. Kad Lū mēģina informēt Edu, ka kortizons viņu var negatīvi ietekmēt, Eds viņai atgādina, ka bez tā viņa poliarterīts atkārtosies un viņš neizdzīvos. Tajā vakarā viņš Ričijam liek līdz vēlam vakaram studēt matemātiku un aizvaino viņu, kad viņš nespēj atrisināt uzdevumus. Vakariņās Eds paziņo, ka vēlas šķirties no Lū. Nākamajā dienā Ričijs cenšas nozagt kortizona tabletes un atbrīvoties no tām. Kad Eds iesloga Ričiju savā guļamistabā, Lū zvana Vollijam pēc palīdzības. Lai sodītu Ričiju, Eds nolasa fragmentu no Bībeles, kurā stāstīts par Īzāka upurēšanu. Eds Lū paziņo, ka gatavojas nogalināt viņu, Ričiju un beigās sevi. Eds ieslēdz Lū skapī, ieslēdz televizoru un ar šķēru asmeni dodas pie Ričija. Eds ieiet guļamistabā, kur viņam sākas halucinācijas un Ričijam izdodas izbēgt. Ierodas Vollijs, kurš kautiņā pieveic Edu. Slimnīcā ārsts informē Lū, ka kortizons var būt izraisījis neatgriezeniskus smadzeņu bojājumus un ka viņš, iespējams, nekad neatgriezīsies savā iepriekšējā garīgajā stāvoklī. Neskatoties uz to, Edam joprojām būs nepieciešamas lietot noteiktas kortizona devas, lai izdzīvotu. Ārsts norāda, ka, ja Eds spēs atcerēties iepriekšējo nedēļu notikumus, viņam pastāv iespējas atveseļoties. Lū un Ričijs apciemo Edu viņa slimnīcas istabā. Eds pamostas un, lai gan ir dezorientēts, atpazīst viņus abus. Eds, pilnībā spējīgs atcerēties notikumus, apskauj sievu un dēlu. The New Yorker. «DVD of the Week: Bigger Than Life». The New Yorker (en-US), 2012-04-11. ISSN 0028-792X. Skatīts: 2024-01-31. Berton Roueché. «TEN FEET TALL.». The New Yorker (en-US), 1955-09-02. ISSN 0028-792X. Skatīts: 2024-01-31. Steven Rybin, Will Scheibel. Lonely Places, Dangerous Ground: Nicholas Ray in American Cinema. SUNY Press, 2014-02-01. ISBN 978-1-4384-4981-4. «Movie Reviews». The New York Times (en-US). 2024-01-29. ISSN 0362-4331. Skatīts: 2024-01-31. François Truffaut. The Films In My Life. Da Capo Press, 2009. ISBN 978-0-786-74972-0.[novecojusi saite] «A Young Jean-Luc Godard Picks the 10 Best American Films Ever Made (1963) | Open Culture» (en-US). Skatīts: 2024-01-31. Martin Halliwell. Therapeutic Revolutions: Medicine, Psychiatry, and American Culture, 1945-1970. Rutgers University Press, 2013-04-19. ISBN 978-0-8135-6066-3. IMDb profils (angliski) AllMovie profils (angliski) Turner Classic Movies profils (angliski) Rotten Tomatoes profils (angliski)