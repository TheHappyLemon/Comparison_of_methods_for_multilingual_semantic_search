Etilēns (etēns, H2C=CH2) ir bezkrāsaina gāze, tas ir vienkāršākais nepiesātinātais ogļūdeņradis. To iegūst no naftas. To lieto par polietilēna monomēru (polimerizācija), etanola (pievieno ūdeni), vinilhlorīda (hlorēšana) un etilbenzola (pievieno benzolu) izejvielu. Etilēns ir augu hormons un augos piedalās dažādu fizioloģisku un bioķīmisku procesu regulācijā. Piemēram, tas paātrina augļu nogatavošanos. Etilēnu parasti iegūst no naftas, termiskā krekinga procesā, kur tas ir viens no galvenajiem galaproduktiem. Krekingā lielmolekulāru (relatīvi) piesātinātu ogļūdeņražu maisījumu uzkarsē līdz ~750 - 800 °C un veidojas mazmolekulāri un nepiesātināti ogļūdeņraži. Etilēnu var iegūt arī, dehidratējot etanolu ar koncentrētu sērskābi. Šādā veidā etilēnu iegūst laboratorijā. Var pievienot halogēnus, veidojot 1,2 halogēnetānu (sk. dihloretāns): C2H4 + Hal2 → C2H4Hal2 Var pievienot ūdeni, veidojot etanolu, taču bez katalizatora reakcija notiek ļoti lēni. Parasti par katalizatoru lieto sērskābi vai fosforskābi: C2H4 + H2O → CH3CH2OH Oksidējot etilēnu katalizatora klātienē, var iegūt etilēna oksīdu un acetaldehīdu. C2H4 + 0,5O2 → C2H4O