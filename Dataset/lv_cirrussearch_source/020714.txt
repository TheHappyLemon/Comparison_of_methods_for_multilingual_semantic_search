Moody's Corporation ir ASV finanšu pakalpojumu uzņēmumu grupa. Tajā ietilpst kredītreitingu aģentūra Moody's Investors Service un finanšu analīzes uzņēmums Moody's Analytics. Dibināts 1909. gadā. Galvenais birojs atrodas Ņujorkā. Moody's Corporation akcijas tiek kotētas Ņujorkas fondu biržā (kods MCO). Lielākie akcionāri 2013. gada 30. jūnijā bija: Berkshire Hathaway (11,31 %), Capital World Investors (7,65 %), Vanguard Group (6,32 %), Valueact Capital Management (4,64 %), State Street Corp (3,62 %), Childrens Inv Fund Mgmt UK LLP (3,53 %). Par uzņēmuma pirmsākumiem tiek uzskatīts 1900. gads, kad finanšu analītiķis Džons Mūdijs (John Moody) izveidoja uzņēmumu John Moody & Company. Tas publicēja investoru rokasgrāmatu Moody's Manual of Industrial and Miscellaneous Securities, kurā bija apkopota detalizēta statistika par uzņēmumu, finanšu institūciju un valsts aģentūru saistībām un akcijām. 1907. gada finanšu krīze ietekmēja tirgu, un Mūdijs bija spiests pārdot savu biznesu. 1909. gadā Mūdijs atgriezās finanšu tirgū ar jaunu ideju: tā vietā, lai vienkārši vāktu informāciju par uzņēmumu īpašumu, kapitalizāciju un pārvaldību, viņš investoriem piedāvāja vērtspapīru analīzi. Mūdijs dibināja jaunu uzņēmumu Moody's Analyses Publishing Company un izdeva pirmo pētījumu Analysis of Railroad Investments, kas analizēja vienīgi dzelzceļa uzņēmumu saistības. 1913. gadā tika paplašināts analizējamo uzņēmumu loks arī citas nozarēs. 1914. gadā dibināta kapitālsabiedrība Moody's Investors Service. 1924. gadā Moody's reitingi pārklāja gandrīz 100 % ASV saistību tirgu. 1962. gadā uzņēmumu nopirka Dun & Bradstreet. 1970. gados Moody's reitingi tika paplašināti arī uz vērtspapīriem un banku depozītiem. 1998. gadā Moody's nopirka 10 % akciju Korea Investors Service (vēlāk daļa palielināta līdz 50 %). 1999. gada decembrī Dun & Bradstreet paziņoja, ka Moody's Investors Service tiks atdalīts kā atsevišķs publisks uzņēmums. Atdalīšana pabeigta 2000. gada 30. septembrī. Moody's akcijas sāktas kotēt Ņujorkas fondu biržā. 2002. gadā Moody's nopirka riska pārvaldības uzņēmumu KMV. 2007. gada augustā Moody's atdalīja nereitingu biznesu uzņēmumā Moody's Analytics. Kredītreitingu bizness turpināja darboties kā uzņēmums Moody's Investors Service, bet abus pārvaldīja Moody's Corporation, kuras akcijas tika kotētas publiski. Major Shareholders MCO Moody's History: A Century of Market Leadership Moody's Corporation History Moody's grupas vietne