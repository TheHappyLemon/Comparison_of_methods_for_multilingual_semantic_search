"Simpsoni" (angļu: The Simpsons) ir amerikāņu animācijas seriāls, kuru kanālam Fox izveidoja Mets Greinings. Tas ir garākais animācijas seriāls ASV televīzijas vēsturē (šobrīd 723 sērijas 33 sezonas). Sērijas ir satīriski stāsti par amerikāņu vidusšķiru, pie kuras pieder Simpsonu ģimene, kurā ietilpst Homērs, Mārdža, Bārts, Līza un Megija. Darbība pārsvarā norisinās izdomātā pilsētā Springfīldā un parodē amerikāņu kultūru, sabiedrību, televīziju un kanālu Fox; nebaidās skart arī politiku un reliģiju: ir apspriestas tādas tēmas kā viendzimuma attiecības, darvinistu un kreacionistu cīņas, karš Irākā. Seriāls kļuva populārs tā interpretācijas humora dēļ, kuru var redzēt uz ielas un sev apkārt. Tas paredzēts gan pusaudžu, gan pieaugušo auditorijai. Seriāla pirmizrāde notika 1989. gada 17. septembrī telekanālā Fox. Seriālu veido Gracie Films pēc kinokompānijas 20th Century Fox pasūtījuma. Multiplikācijas seriālu rāda vairāk nekā 100 pasaules valstīs. Žurnāls Time 1998. gadā "Simpsonus" nosaucis par labāko 20. gadsimta televīzijas multiplikācijas seriālu. Tomēr daži kritiķi un fani apgalvo, ka pēc tik daudziem gadiem "Simpsoni" zaudējuši savu sociālo nozīmi un humora izjūtu. 2007. gada 27. jūlijā kinoteātros tika demonstrēta pilnmetrāžas multiplikācijas filma "Simpsonu filma" ar seriāla varoņiem. Ideja par seriāla veidošanu radās Metam Greiningam brīdī, kad viņš iegāja Džeimsa Bruksa birojā, lai piedāvātu īsmetrāžas animāciju darbus. Tobrīd viņš bija slavenā komiksa "Dzīve ellē" autors, un viņam vajadzēja piedāvāt tieši šo komiksu, bet viņš negribēja šķirties no visa sava mūža ieguldījuma. Viņam vajadzēja jaunas idejas, tāpēc viņš steigā uzskicēja amerikāņu ģimenes dzīves versiju. Greinings nosauca personāžus par godu paša ģimenei, bet, lai izceltu no pārējo vidus, tie tika iekrāsoti dzelteni. Simpsonu ģimene multiplikācijas formā pirmo reizi parādījās "Treisijas Ulmenas šovā" (angļu: The Tracey Ullman Show) ar pirmo sēriju Good night 1987. gada 19. aprīlī. Iesākumā personāži bija uzzīmēti diezgan rupji, jo pats Greinings nemācēja labi zīmēt, bet animatori tikai nokopēja viņa skices. Minisērijas (apmēram minūti garas) tika rādītas FOX kanālā trīs sezonu garumā, vēlāk dažas no tām, ieskaitot Good night, tika iekļautas jubilejas sērijā. 1989. gadā Simpsoni pārtapa paši savā seriālā, ko FOX telekanāls translēja kā iknedēļas šovu. Pirmā pilna garuma sērija bija Simpsons Roasting on an Open Fire. Sākotnēji kā pirmā sērija bija plānota Some Enchanted Evening, tomēr tā tika atteikta nekvalitatīvas animācijas dēļ, lai arī vēlāk kļuva par pēdējo pirmās sezonas sēriju. "Simpsoni" bija pirmais īstais FOX Network grāvējs. Tas bija pirmais kompānijas FOX šovs, kas iekļuva sezonas labāko raidījumu trīsdesmitniekā. Treisija Ulmena iesūdzēja tiesā producentus, jo uzskatīja, ka stipri palīdzējusi animācijas seriāla popularitātei un ir pelnījusi par to kompensāciju, bet tā arī neko neieguva. Šovs izraisīja plašas diskusijas: Bārts Simpsons attēlots kā dumpinieks, kurš rada sašutumu un pazūd. Vecāki un konservatori bija norūpējušies par to, ka tāds multiplikācijas varonis kā Bārts Simpsons ir slikts piemērs bērniem. Kad parādījās T-krekls ar Bārtu un uzrakstu Underachiever (And proud of it, man!) (no angļu valodas — 'Nespējīgs. (Un es ar to lepojos, vecīt!)'), drēbes un pārējā produkcija ar Simpsoniem tika aizliegta atsevišķās ASV štatu vidusskolās. Visā pasaule šīs preces bija pieprasītas, un pirmajos 14 tirgošanas mēnešos tās seriāla veidotājiem ienesa vairāk nekā 2 miljardus dolāru lielu peļņu. Protests pret Bārtu rada atspoguļojumu otrās sezonas sērijā Bart Gets an F, kurā Bārtu grib atstāt uz otru gadu ceturtajā klasē. Šajā sērijā skolas psihologs citē uzrakstu uz T-krekla: "Viņš ir nespējīgs... un lepojas ar to". Tāda paša situācija rodas vēlāk jau divpadsmitajā sezonā sērijā Skinner's Sense of Snow. 1990. gada septembrī Barbara Buša intervijā žurnālam People paziņoja, ka "Simpsoni" ir pats stulbākais, ko viņa ir redzējusi. Pēc sešiem gadiem sērijā Two Bad Neighbors tika parādīti Džordžs un Barbara Buši, kuri atbraukuši uz Springfīldu un ātri pametuši to, jo Džordžam radušās nesaskaņas ar Bārtu un Homēru. Scenāristi bieži demonstrē savu mīlestību pret slavenību izmantošanu epizodiskās lomās, kā arī mūsdienu un klasisko filmu citēšanu. 1995. gadā kompānija Western Pacific Airlines reklāmas akcijas laikā izkrāsoja Boeing 737 ar galveno varoņu portretiem. Autors Mets Greinings un daži scenāristi atteicās no lidošanas, jokodami, ka ja lidmašīna nokritīs, viņi aizies bojā kopā ar saviem varoņiem. Animācijas seriāla varoņi vairākas reizes ir pabijuši uz dažādu žurnālu vākiem. Piemēriem, žurnāla Rolling Stone 2002. gada novembra numurā Bārts attēlots mazuļa izskatā, tāpat kā uz Nirvana albuma Nevermind vāka. 2009. gada novembra žurnāla Playboy numurā, kas veltīts "Simpsonu" 20. gadadienai, uz vāka attēlota Mārdža Simpsone, kas sēž uz "Playboy" truša simbola krēsla, kurš piesedz viņas kailo ķermeni. Pirms 17. sezonas britu televīzijas kanālā Sky One tika izrādīts reklāmas rullītis, kas sastāvēja no tradicionālā "Simpsonu" seriāla iesākuma, tikai ar īstiem aktieriem multiplikācijas varoņu vietā. Šis video ātri izplatījās internetā un kļuva populārs, bet vēlāk tika izmantots kā 7. sezonas 15. sērijas Homer Simpson, This Is Your Wife sākums. Interesanti, ka aktieris, kas šajā iesākuma rullītī atveido Homēru, brauc mājās ar automobili VAZ-2105. 1997. gada 9. februārī "Simpsoni" pārspēja "Flinstonus" kā visilgāk translētais multiplikācijas seriāls Amerikas Savienotajās Valstīs, savukārt 2004. gadā "Simpsoni" sēriju skaitā apsteidza "Skubiju Dū". "Simpsoni" saņēmuši neskaitāmas balvas — 26 "Emmy Awards", 22 "Annie Awards", "Peabody" un daudzas citas. 2004. gada 14. februārī tika atklāta zvaigzne slavas alejā Holivudā. 2010. gada 14. janvārī kanālā Fox tika parādīta četrdesmit minūtes gara filma The Simpsons 20th Anniversary Special - In 3-D! On Ice!, kas veltīta slavenā seriāla veidošanas vēsturei. Mets Greinings, Džeimss Bruks un Sems Saimons ir seriāla izpildproducenti, un pašlaik viņi ir radošie konsultanti. Dažādās sezonās ar veidošanu nodarbojušies: 1., 2. sezona: Mets Greinings, Džeimss Bruks un Sems Saimons 3., 4. sezona: Els Džins un Maiks Reiss 5., 6. sezona: Deivids Mirkins 7., 8. sezona: Bills Ouklijs un Džošs Vainstīns 9.—12. sezona: Maiks Skalli 13. sezona — pašlaik: Els Džins Šova titros parādīti tikai ieskaņojošo aktieru vārdi bez lomu norādījumiem, kurus tie ierunājuši, jo pašā šova sākumā producenti un aktieri to gribēja paturēt noslēpumā. Titri ar lomām tika parādīti tikai vienreiz, otrās sezonas sērijā Old Money. Lomu ierunātāju pamatsastāvā ir seši cilvēki, un visi ir Emmy balvas laureāti par ieskaņošanu. Dens Kastellaneta ieskaņo Homēru Simpsonu, viņa tēvu Eibu, klaunu Krastiju un vairākus citus personāžus. Džulija Kavnera ieskaņo Mārdžu Simpsoni, viņas māsas Petiju un Selmu un viņu māti Žaklīnu. Epizodiskie personāži ļoti reti runā viņas balsī. Nensija Kartraita ieskaņo Bārtu Simpsonu, Ralfu Vigamu un daudzus citus Springfīldas sākumskolas skolniekus. Jardlija Smita ieskaņo tikai Līzu. Henks Azaria dāvājis savu balsi daudziem Springfīldas stiprā dzimuma pārstāvjiem, tostarp Mo Sizlakam, Klensijam Vigamam un Apū Nahasapimapetilonam. Harijs Šīrers ieskaņo misteru Bērnsu, Smitersu, direktoru Skineru, Nedu Flandersu, dakteri Hibertu un daudzus citus. Vēl daudzu sēriju ieskaņošanā piedalās Pamela Heidena, Tress Maknils, Marsija Volasa, Megija Rosvela un Rusija Teilora. Ļoti bieži personāžu ieskaņošanai pieaicina slavenības, kas parasti ieskaņo paši savas lomas. "Simpsoni" iekļauti Ginesa rekordu grāmatā kā animācijas seriāls ar vislielāko pieaicināto slavenību skaitu. Seriāla galvenos tēlus izveidoja Mets Greinings animācijas sērijām "Treisijas Ulmenas šova" laikā (iknedēļas šovs ar satīriskiem un muzikālajiem numuriem, ko rādīja kanālā "Fox" no 1987. gada aprīļa līdz 1990. gada maijam). Daudzi tēli ieguva savus vārdus no Greininga dzīvē svarīgiem ļaudīm, piemēram, vārdi Līza un Megija, Mārdža un Homērs ņemti no māsām, mātes un tēva, Bārts ir anagramma no vārda Brat (no angļu valodas — 'rezgalis, palaidnis'). Seriālā darbojas liels daudzums otrā plāna tēlu, tostarp Simpsonu kolēģi, skolotāji, ģimenes draugi, attāli radinieki un vietējās slavenībās. Daži no tiem parādās tikai uz īsu brīdi, bet citiem ir veltītas veselas sērijas, kurās tiem ir tikpat svarīga loma kā Simpsonu ģimenei (piemēram, ir deviņas sērijas ar Izpalīgs Boba dalību, divas ar Ralfa Vigama dalību, divas ar Nelsona Manca dalību, trīs sērijas ar Apū dalību, vēl pirmā plāna lomās ir bijuši Mo Sizlaks, Neds Flanderss, Montgomerijs Bērnss un daudzi citi). Lielais otrā plāna lomu skaits un katra tēla personības izveide ļauj multiplikācijas seriālam būt kā atsevišķai pasaulei un piešķir tai sevišķu dzīvīgumu. Seriāla darbība notiek Amerikas Savienotajās Valstīs, iedomātā pilsētā Springfīldā (angļu: Springfield, burtiski — 'pavasara lauks' vai 'avotu lauks'). Patiesībā ASV ir ļoti daudz pilsētu ar šādu nosaukumu, tieši tādēļ arī veidotāji izvēlējās šo nosaukumu. Seriāla fani daudzas reizes mēģinājuši noskaidrot, kur šī pilsēta atrodas, ņemot vērā pilsētas raksturojumu, ģeogrāfiju, laika apstākļus un citus orientierus. Tomēr gan pilsēta, gan tās atrašanas vieta ir izdomājums. Iespējamā Springfīldas atrašanās vieta bija gandrīz katrā ASV štatā, bet katrs no tiem tika atmests, dēļ pretrunīgiem pierādījumiem. Pilsētai riņķī var būt augsti kalni vai līdzenumi, tuksneši vai piekraste — atkarībā no tā, kas nepieciešams konkrētajai sērijai. Kaut arī Mets Greinings iesākuma teica, ka šāda pilsēta nepastāv, pašā seriālā sastopamas vairākas norādes uz to, kur visticamāk atrodas Springfīlda. Piemēram, vienā no sērijām pie pilsētas robežas atrodas ieroču rūpnīca, kā alūzija par patiesībā esošu slavenu Springfīldas ieroču rūpnīcu (angļu: Springfield аrmory). Lānss Vailders, seriāla "Simpsoni" fona dizaineris, uzauga Čelmsfordas pilsētiņā Masačūsetsā, tāpēc par daudzu objektu prototipiem kalpoja šīs pilsētiņas reālās ēkas. Piemēram, sākumskola, kurā mācās Bārts un Līza, nokopēta no McCarthy Middle School, bet rātsnams izskatās kā Čelmsfordas bibliotēka. Tādas iestādes kā Zesty’s Pizza, Skip’s Restaurant, Skip’s Ice Cream un Tony and Ann’s Pizza arī ir nozīmētas no reālām Čelmsfordas ēkām. Par to, ka pilsēta ir izdomāta, apliecina arī 2007. gadā iznākušajā pilnmetrāžas filmā "Simpsonu filma", kad, esot kalna virsotnē, Neds Flanderss rāda Bārtam pilsētas apkaimi, sakot: "Skaties dēls, te redz četrus štatus, kas robežojās ar Springfīldu: Ohaio, Nevada, Meina un Kentuki". (Patiesībā — šis joks ir saprotams visiem amerikāņiem — kopēja robeža ir tikai Ohaio un Kentuki štatiem, savukārt Meinas štats atrodas ASV ziemeļaustrumos, bet Nevada — rietumos). "Simpsoni" daudzas reizes ir kritizēti no žurnālistu, valsts iestāžu un vienkārši sašutušu skatītāju puses, gan ASV, gan citās valstīs, kurās seriāls tiek rādīts. Bārtu ar viņa nepaklausīgo raksturu un pastāvīgām nerātnībām, par kurām lielākoties seriālā viņš netiek nekādi sodīts, daži vecāki un konservatīvie skatītāji uzskata par sliktu paraugu bērniem. 1991. gada intervijā Bills Kosbijs atsaucās uz Bārtu kā sliktu priekšzīmes rādītāju, uzskatot viņu par ļaunu, apjukušu un neapmierinātu. Uz to Mets Greinings atbildēja: "Jā, šie vārdi tiešām raksturo Bārtu. Lielākā daļa cilvēku visādi cenšas būt normāli, bet viņš uzskata, ka būt normālam ir garlaicīgi, un dara to, par ko citi pat neiedrošinās sapņot". Kad parādījās t-krekls ar Bārtu un uzrakstu Underachiever ('And proud of it, man!') (no angļu valodas — 'Nesekmīgs (Un ar to lepojos, vecīt!)'), t-krekli ar Simpsoniem un pārējā līdzīga produkcija tika aizliegta dažu ASV štatu vidusskolās. Neskatoties uz to, visā pasaulē šīm precēm bija liels noiets un pirmajos 14 mēnešos pārdošanas ienākumi veidotajiem ienesa vairāk nekā 2 miljardus dolāru. Protests pret Bārtu rada savu atspoguļojumu otrās sezonas sērijā Bart Gets an F, kurā Bārtu grib atstāt ceturtajā klasē uz otru gadu. Šajā sērijā skolas psihologs "citē" uzrakstu uz t-krekla: "Viņš ir nespējīgs... un lepojas ar to". Analoga situācija rodas arī vēlākā sērijā (divpadsmitajā sezonā): Skinner’s Sense of Snow. 1990. gada septembrī Barbara Buša intervijā žurnālam "People" paziņoja, ka "Simpsoni" ir pats stulbākais, ko viņa jebkad redzējusi. Pēc sešiem gadiem sērijā Two Bad Neighbors tika parādīti Džordžs un Barbara Buši, kuri pārvākušies uz Springfīldu, bet ilgi nav tur mitinājušies nesaskaņu dēļ ar Bārtu un Homēru. 1992. gada 27. janvārī ASV prezidents Džordžs Bušs vecākais pieminēja "Simpsonus" savā runā, sakot: "Mēs turpināsim mūsu centienus amerikāņu ģimeņu nostiprināšanai, lai padarītu amerikāņu ģimenes pēc iespējas līdzīgākas Voltoniem, un pēc iespējas mazāk līdzīgas Simpsoniem". Uz to multiplikācijas seriāla veidotāji ironiski atbildēja ar Bārta vārdiem īsā rullītī, kurš tika parādīts trīs dienas vēlāk, pirms sērijas Stark Raving Dad atkārtojuma: "Eu, mēs esam tieši tādi paši kā Voltoni. Arī mēs lūdzamies Depresijas beigās". Tāda publikas daļas reakcija jau sen nebija nekāds jaunums multiplikācijas seriāla veidotājiem. Pats Mets Greinings neslēpj, ka provokācijas elements "Simpsonos" ir iekļauts apzināti: Amerikā ir ļaudis, kurus aizskar viss apkārtējais. Mēs kairinām skatītājus, tā ir daļa no mūsu vēršanās pie viņiem. Tam ir jaizklaidē cilvēkus, un jākaitina noteiktu auditorijas daļu. 2005. gadā sākās "Simpsonu" seriāla demonstrācija Apvienotajos Arābu Emirātos. Seriāls tika adaptēts arābu sabiedrības īpatnībām. Tā tēlu uzvedība, kas varēja izraisīt skatītāju protestu, tika izņemta no seriāla. Tādēļ Homērs Simpsons šajā versijā nedzer alu un neēd bekonu, jo šīs abas lietas aizliedz islāma likumi. 2008. gada aprīlī "Simpsonus" izņēma no Venecuēlas televīziju rīta ēteriem. Pēc Venecuēlas prezidenta Ugo Čavesa vārdiem, seriālam ir "muļķīga ietekme uz bērnu un jauniešu audzināšanu". 2009. gadā Ukrainā televīzijas un radioapraides padome vērsās pie visiem ukraiņu televīzijas kanālu vadītājiem ar ieteikumu atturēties no dažu programmu, filmu un seriālu raidīšanas, kuri pārkāpj Ukrainas likumdošanu par sabiedriskās morāles pārkāpumiem. Šie ierobežojumi skāra arī "Simpsonus". 2009. gada decembrī oficiālā Vatikāna avīze L'Osservatore Romano raksturoja Simpsonu sižetus kā "reālistiskus un gudrus". Atzīstot, ka animācijas seriālā ir rupji izteicieni, vardarbības un tēlu reliģiskās noliegšanas ainas, avīze atzīmē, ka, pateicoties Simpsoniem, pieaugušie atkal ir atvēruši sev multiplikācijas pasauli. Atsevišķu kritiku iemantojušas atsevišķas "Simpsonu" seriāla sērijas. A Streetcar Named Marge (4. sezonas 2. sērija) Apvainotie Jaunorleānas iedzīvotāji apbēra seriāla veidotājus un amerikāņu presi ar niknām vēstulēm un draudiem. Viņiem nepatika, ka sērijā izrādes dalībnieki nodziedāja par viņu pilsētu sekojošus vārdus: "Jaunorleāna — pirātu, dzērāju un padauzu mājas, strutaina un smirdīga vieta". "Simpsonu" veidotāji atvainojās saniknotajiem pilsētas iedzīvotājiem ar to, ka nākamās sērijas iesākumā (Homer the Heretic) Bārts skolā uz tāfeles vairākas reizes bija uzrakstījis: "Es vairāk neaizvainošu Jaunorleānu!". A Star is Burns (6. sezonas 18 sērija) Mets Greinings nosauca šo sēriju par "30 minūšu citas filmas reklāmu" un vienīgo reizi "Simpsonu" 20 gadu vēsturē izņēma savu vārdu no titriem. Sērija izraisīja mazu karu starp seriāla veidotāju Metu Greiningu un šova producentiem. Iemesls ir tāds, ka Mets bija sašutis par "simpsonu" izmantošanu kā reklāmas lauku citiem seriāliem. Tieši šajā sērijā producenti parādīja Džeju Šermani, multiplikācijas seriāla "The Critic" tēlu. Vēlāk, multiplikācijas seriāla "Hurricane Neddy" vienā no astotās sezonas sērijām, Šermans tika attēlots kā trako nama pacients. Homer's Enemy (8. sezonas 23. sērija) Šī sērija tiek uzskatīta par pārāk cietsirdīgu un drūmu. Pēc sērijas parādīšanas, daudzi fani sajuta, ka tā ir bijusi pārāk drūma, ne visai asprātīga un Homērs tika attēlots kā ļoti neaudzināts. Izdotajā DVD, Džoša Vainstīna komentāros teikts, ka viņš uzskata šo sēriju par vienu pašām strīdīgākajām, kuru viņš ir veidojis, jo ticis izmantots "ass novērošanas humors, kurš neguva daudz atbalstītājus". Vainstīns vēl izteicās par "paaudžu konfliktu" — sērijai iesākumā bija asa skatītāju kritika, bet vēlāk tā guva daudz atbalstītāju, kuru skaits ar katru gadu arvien palielinās. Trash of the Titans (9. sezonas 22. sērija) Šajā sērijā, no sākuma grupas U2 dalībnieki, bet vēlāk Montgomerijs Bērnss, pasaka aizliegtu žargona vārdu "wanker" (latviešu: onānists), kas izraisīja sabiedrisku skandālu. Televīzijas kanāls "Channel 4", kas parādīja sēriju dienas laikā, saņēma 31 sūdzību no skatītājiem. Neskatoties uz to, sērija saņēma "Emmy balvu" nominācijā "labākā animācijas programma" Blame it on Lisa (13. sezonas 15. sērija) Sērija izraisīja starptautisku skandālu. Sērijā tika attēlota Brazīlijas pilsēta Riodežaneiro, kurā uz ielām plaukst bandītisms un nabadzība. Pilsētas tūrisma departaments uztvēra sēriju kā pamatīgu aizvainojumu un piedraudēja šova producentiem ar sūdzību tiesā. "Visvairāk sirds sāp par to, ka pilsēta attēlota ka džungļi, pa kuriem aulekšo mērkaķi" — sūdzējās departaments. Šova ievads ir sava veida "rozīnīte". Parasti (ir arī izņēmumi) tajā tiek parādīts katra ģimenes locekļa ceļš mājup, kas noslēdzas viesistabas dīvāna televizora priekšā. Ir trīs ievada paveidi pēc tā ilguma: pirmajās sezonās tā ir pati garākā un tajā ir iekļauta Bārta autobusu pieturas zīmes zādzība un Līzas brauciens ar velosipēdu; visbiežāk sastopama ir vidēja ilguma ievads, bet pēdējās sezonās arvien biežāk tiek rādīta saīsinātais ievads, kur netiek rādīts visu Simpsonu ceļš caur pilsētu, bet tikai viņu ieiešana mājā. Seriāla muzikālā tēma, kas skan ievadā, tika sarakstīta 1989. gadā un tās autors ir Denijs Elfmans. Tās izveide aizņēma tikai divas dienas, bet melodija mūsdienās ir plaši atpazīstama un populāra. Pats interesantākais ir ievada mainīgie elementi. Tie ir: Līzas Simpsones saksofona solo, kuru viņa izpilda mūzikas stundas klasē (pagaidām ir 30 solo varianti), saīsinātajā versijā netiek rādīts. Bārta uzraksts uz klases tāfeles, kuru viņš raksta atkārtoti vairākas reizes, kā saņemdams sodu par skolā paveiktajām nedarbiem (uzraksts vienmēr atšķiras, un sastāv ne mazāk kā no četriem vārdiem (izņēmums: uzraksts uz tāfeles I will not (latviešu: Es ne-))), saīsinātajā ievada versijā netiek rādīts. Uz kases tablo, pēc tā, kad noskenē Megiju, ciparus var ieraudzīt tikai palēninātā skatā. Tā saucamā "dīvāna aina" ("dīvāna joks"), kas parāda, kas notiek Simpsonu viesistabā, kad viņi ienāk mājā. Ir ļoti daudz šīs ievada daļas versiju (vairākas katrā sezonā), un skatītājiem šī "rozīnīte" ļoti patīk. Dažās sērijās "dīvāna ainas" atkārtojas (piemēram, vienāda "dīvāna aina" ir S10E21, S12E17, S13E11), ir pieejams arī pilns saraksts ar ainām, kas atkārtojas. Analogs mainīgais elements ir arī multiplikācijas seriālos "Futurāma" un "Amerikāņu tētuks". Multiplikācijas seriāla pirmajās sērijās, ainā, kur Homērs skrien prom no darba pēc svilpes atskanēšanas, aiz viņa stāv nezināms AES darbinieks, kurš iekožas sviestmaizē. Vēlāk viņu aizvietoja ar Bērnsu un Smitersu. Pēc pilnmetrāžas multiplikācijas filmas "Simpsonu filma" pirmizrādes, pirmajā 19. sezonas sērijā He Loves to Fly and He D'oh's tiek parādīta Springfīldas atjaunošanas skats pēc katastrofas, kas notika filmā, ka arī daži tās unikālie tēli un sīkāka informācija, piemēram, Springfīldas atjaunošanas process un eskimosu pūšļotāja; Bārts mājupceļā brauc pa izpostītajām ielām, kurās norisinās būvdarbi; pie mājas piebraucošai Homēra automašīnai uz jumta uzkrauta tvertne ar uzrakstu Pig crap (latviešu: Cūku mēsli), bet Simpsonu viesistaba it kā tiek iekārtota no jauna; apsēdies uz dīvāna, Homērs ņem rokās sivēnu un saka: "Mana vasaras aizraušanās", tādā veidā sasaistot seriālu ar pilnmetrāžas filmas vasaras pirmizrādi. Sākot no 20. sezonas 10. sērijas, "Simpsoni" tiek rādīti HDTV un ar jaunu ievadu. Ievads kļuvis garāks: tagad pēc AES panorāmas tiek rādīts Springfīldas galvenais laukums, kurā Kernijs un Džimbo Džonss zāģē nost Džedebaja Springfīlda piemineklim galvu, kas nokrīt uz Ralfa galvas. Tālāk, pa ceļam uz skolu, parādīts jaunais mainīgais elements: reklāmas plakāts, uz kura redzamas "Mo taverna — tagad ar elektrību" veida reklāmas, "Pazudis bērns — atlīdzības nebūs" (ar Milhausa attēlu), "Krastijs — tagad nodarbojas ar apbedījumiem" un citi. Tālākās izmaiņas ir nenozīmīgas: atomelektrostacijā Montgomerijs Bērnss un Veilons Smiterss aiz Homēra muguras nomainīti pret Leniju un Karlu, kuri karina ziņojumu "3 dienas bez atgadījumiem" un uzreiz nogāžas zemē. Mazliet izmainījies ir tēlu sastāvs, kurus Bārts satiek pa ceļam mājās. Veikalā starp precēm, kuras iegādājusies Mārdža, var pamanīt tomātu sulas pudeli. Homēram vairāk nesanāk aizmukt no sievas vadītās automašīnas un viņš garāžā nonāk atrodoties uz dzinēja pārsega. Dažās sērijās tiek izmantota saīsinātā ievada versija. Kad uzreiz pēc seriāla nosaukuma parādīšanās, parāda Homēru piebraucam pie mājas. Sākot ar otro sezonu, "Simpsonos" katru gadu ir īpašās Visu svēto dienas sērijas, kas ierasti sastāv no trim daļām, ar šausmu stāstu saturu. Šajās sērijās ir iekļauti fantastikas elementi un bieži parodē zināmus šī žanra vai citus darbus (viens no parodiju objektiem, kas atkārtojas ir seriāls "Kapeņu stāstiņi"). Rādītas šīs sērijas parasti tiek divas nedēļas pēc pašiem svētkiem. Zīmīga šo sēriju iezīme ir beigu titri: tie tiek rakstīti zaļiem burtiem, savukārt veidotāju vārdus aizvieto ar smieklīgām iesaukām (piemēram, Mets Greinings (Matt Groening) vietā tiek parādīts Sikspārnis Greinings (Bat Groening)). Klasiskais "Simpsonu" ievads šajās sērijās arī ir pilnībā savādāks. Tiek apspēlētas šausmu filmu tēmas, rādītas kapsētas, negaiss, pakāries Mo un tamlīdzīgas lietas. Pastāvīgs joks ir uzraksti uz kapakmeņiem, kas tiek rādīti sērijas laikā starp stāstiem. Seriālā bieži var redzēt, kā Bārts un Līza skatās "Niezīša un Kasīša šovu", kas izceļas ar īpašu nežēlību un ļoti melnu humoru. Galvenajās lomās — kaķis Kasītis un pele Niezītis. Šova pamatdarbība ir Niezīša ar nežēlīgumu piesātinātā ņirgāšanās par Kasīti. Katras sērijas noskatīšanās tiek pavadīta ar Bārta un Līzas smiekliem, neskatoties uz to, ka ikdienā Līza ir labi audzināta meitene, kas sava brāļa rīcību neatbalsta. Redzama alūzija ar populāro multiplikācijas filmu "Toms un Džerijs", kur pelēns Džerijs cīnās, dažreiz pat ar nežēlīgām metodēm, ar kaķi Tomu, kurš, savukārt, atklāti neiebilstu apēst mazo pelēnu. Tāpat kā katras sezonas tradicionālās sērijas, kas veltītas Visu svēto dienai, ir arī tradicionālās sērijas, kas veltītas Izpalīga Boba atriebībai. Pats Bobs mēģina nogalināt vai nu Bārtu, vai klaunu Krastiju. Visa šī stāsta iesākums bija pirmajā sezonā, kad Bobs uzdodoties par klaunu Krastiju, apzaga Apū veikalu, bet tika atklāts ar Līzas un Bārta palīdzību un ieslodzīts cietumā. Turpmāk viņš vai nu izbēg no cietuma, vai tiek atbrīvots tikai ar mērķi atriebties. Neskatoties uz to, dažas reizes Bobs ir mēģinājis nomainīt naidu pret laipnību: izglāba jaunos Simpsonus no sava brāļa, bet tika ieslodzīts pateicoties šefam Vigamam. kļuva par mazas Itālijas pilsētiņas gubernatoru, bet tika atbrīvots no amata Līzas dēļ, kas bija izdzērusi glāzi vīna. izglāba Homēru no slepkavas (Frenka Graimsa jaunākā). Ir sērijas, kurās Simpsoni atceras iepriekšējos notikumus, tiek rādīti kadri no iepriekšējām sērijām, pārstāstīts sižets, ierasti tādas sērijas ir reizi divās sezonās. Šīs sērijas sākas tāpat kā parastās. Viena no seriāla raksturīgākajām pazīmēm ir tā aktualitāte, kas tiek panākta ar reālu lietu un amerikāņu ikdienas sadzīves notikumu atainošanu, kā arī ar citu zemju kultūras, politikas, etnogrāfijas un reliģijas īpatnību atainošanu. Praktiski katrā sērijā parādīta kāda reāla korporācija, paražas un personības; tāpat tiek apspēlēti mūsdienu masu kultūras atribūti un "vidusmēra amerikāņa" ieradumi. Starp pašiem raksturīgākajiem jokiem var atzīmēt: joki par mediju kompāniju "20th Century Fox". Neskatoties uz to, ka šai studijai pieder tiesības uz multiplikācijas seriālu, "Fox" "Simpsonos" vienmēr tiek pieminēts ar ironiskā, parodējošā vai apsmejošā kontekstā (piemēram, tiek apgalvots, ka nākotnē "Fox" pārtaps par pornokanālu, un tas notiks tik pakāpeniski, ka Mārdža to pat nemanīs; seriāla tēli visu laiku apgalvo, ka "Fox" ir sliktas gaumes un zemas kvalitātes televīzija). Tradīcija paņirgāties par "20th Century Fox" ir pārgājusi uz otro Meta Greininga seriālu "Futurāma"; joki par ASV nacionālo simboliku. Sērijā, kurā tiek atklāts Džebidaja Springfīlda noslēpums, tiek parādīts, ka baltās zvaigznes uz ASV karoga ir izvietotas tikai tādēļ, ka neko skaistāku tajos laikos nevarēja izdomāt; Eibs stāsta, ka pirmo laiku pēc imigrācijas uz ASV, dzīvojis Brīvības statujā, kamēr tā līdz augšai nepiepildījās ar atkritumiem; sērijā Moe’N’A Lisa amerikāņu himnas atskaņošanas laikā viņš bļauj: "Izslēdziet tos hipiju mēslus!". Tradicionāli joku objekti ir arī Baltais nams, Rašmora kalns, Linkolna memoriāls, pirmais ASV Konstitūcijas eksemplārs un citi; joki par slavenībām. Šī ir neatņemama seriāla sastāvdaļa. Sērijās piedalās reāli eksistējošas personas, un bieži vien viņi ierunā paši sevi. Visas populārās personas parasti tiek apsmietas un ironizētas. Piemēram, Stīvena Hokinga invalīdu ratiņi pārvērsti par futūristisku agregātu ar reaktīvo dzinēju un iebūvētu boksa cimdu, bet slavenais tenors Plasido Domingo Homēram lūdz novērtēt viņa jaunos vokālos atklājumus un saņem pazemojošu atbildi; joki par politiķiem, īpaši par ASV prezidentiem. Vienā sērijā Homērs piekauj Džordžu Busu, citā Bills Klintons piedāvā Mārdžai doties uz intīmu randiņu; bieži tiek izsmieti ASV eksprezidenti Ričards Niksons un Džimijs Kārters. Homēra personīgajā albumā ir fotogrāfija, kur viņš kaujās ar pirmo prezidentu Bušu, un ar otro Bušu (kautiņš norisinājās Baltajā namā). Pieminēti ir arī krievu politiķi. Sērijā, kurā notiek kautiņš ar Bušu vecāko, parādās arī Mihails Gorbačovs, bet Boriss Jeļcins tiek pielīdzināts augstākajai reibuma pakāpei. Vikipēdijas pieaugošā popularitāte ir iemesls, lai tā kļūtu par joku, kas atkārtojās vairākās sērijās. Sākot ar 18. sezonu, multiplikācijas seriāla "Simpsoni" tēli, vismaz piecas reizes ir pieminējuši, ka lasa un labo Vikipēdijas rakstus. 10. sezonas 17. sērijā pa ceļam uz Šelbīvilu Homērs stāsta Bārtam, ka Dīns Mārtins vienmēr uz filmēšanas laukumu atnāk pēdējā brīdī un visu uzfilmē pirmajā dublī. Bārts viņam iebilst, atsaucoties uz to, ka Vikipēdija ir rakstīts pavisam citādi. Uz ko Homērs atbild, ka labos to rakstu, sakot: "Tur daudz ko var labot...". Sērijā I Don't Wanna Know Why the Caged Bird Sings apcietinātais Sneiks Karātavputns sūdzas savai brīvībā esošajai draudzenei par to, ka kāds Vikipēdijā labo viņa biogrāfiju, un lūdz izmaiņu autoru nogalināt Izpalīgs Bobs, kuram Līza aizrādījusi par kļūdu, mēģina Internetā pārbaudīt citātu no Šekspīra lugas "Makbets". Spiežot klēpjdatora pogas, viņš saka: "Nu, lādējies ātrāk, Vikipēdija!" 20. sezonas 13. sērijā Gone Maggie Gone, komiksu pārdevējs saka: "Leģendā un Vikipēdijā teikts, ka bagātības tiks atrastas pirmajā pilnmēness naktī pēc Saules aptumsuma". 21. sezonas 7. sērijā Līza skatās Wiccapedia mājaslapu. Pie tradicionālajiem jokiem var arī pieskaitīt: ainu, kurā Homērs žņaudz Bārtu, kliegdams: "Ak tu, mazais...!" (raksturīgā Homēra Simpsona frāze); kad bērni kaut ko lūdz un Homērs atsaka, tādēļ viņi atkārto savu lūgumu tik ilgi, kamēr tēvs piekrīt; Bārta joku zvanus uz Mo tavernu (piezvanot, viņš lūdz pasaukt cilvēku ar izdomātu, smieklīgu vārdu, piemēram Als Koholiķis, sakot no sākuma "uzvārdu": "Pasauciet, lūdzu pie tālruņa Koholiķi" "Eu, vai te ir kāds ar uzvārdu Koholiķis!?" "Viņa vārds ir Als." "Eu, Al Koholiķi tevi pie tālruņa!" (Bārta smiekli, un tam sekojošie Mo draudi ar viņu izrēķināties)); daktera Hiberta melnais humors un smiekli nevietā, kas parodē amerikāņu komiķi Billu Kosbiju; Montgomerijs Bērnss visu laiku aizmirst Homēra vārdu, un jautā Smitersam: "Kas ir tas šausmīgais cilvēks (muļķis, idiots, resnulis un tam līdzīgi)?", uz ko viņš atbild, ka tas ir darbinieks no sektora 7G; Homērs visu laiku aizmirst, ka viņam ģimenē ir arī trešais bērns — Megija; Izpalīgs Bobs bieži uzkāpj uz grābekļa; dakteris Hiberts ainās, kurās tiek rādīta pagātne, katru reizi izskatās citādāk: viņam mainās frizūra un āriene atbilstoši tā laika modei; Homēra regulārā Neda Flandersa īpašuma zagšana. Tā kā Neds ir īstens, pat hipertrofēts kristietis, šeit klaji tiek izsmiets bauslis "Tev nebūs zagt"; televīzijas ziņās, kad sižets veltīts Homēram Simpsonam, personas attēls, kas tiek rādīta diktora sānos, vienmēr viņš tiek attēlots no sliktākās puses (dēla žņaugšanas attēls, alkohola reibuma, u.c.); televīzijas ziņās Springfīldas iedzīvotājus parasti stāda priekšā kā "vietējais..." + dzīves veids: "Vietējais kretīns" (Kletuss Spaklers), "vietējais despots" (Montgomerijs Bērnss), "Vietējais pamuļķis" (Homērs Simpsons); mājieni par Lenija un Karla homoseksualitāti, protams arī Smitersa homoseksualitāti (piemēram, sērijā Bart tо the Future, pēc tā, kad Bārts izglābj Bērnsu, ienāk Smiterss sadevies rokās ar sievieti: "Оo, Smitersa kungs, es domāju, ka jūs esat..." — "Nē-nē, es neesmu zilais, ja potējos ik pa 10 minūtēm..."). Bārnija Gambla atraugas; uzraksti "Jūs pametat Springfīldu — ... dzimteni" (daudzpunktu vietā tiek ierakstīti dažādi slavenību vārdi no grupas "The Beatles" līdz pat Milhausam un Nelsonam). Tradicionāli ASV pilsētu ceļa malās tiek likti uzraksti ar slavenību vārdiem, kas tur ir dzimuši — tas ir sava veida šīs tradīcijas ironizējums no seriāla veidotāju puses; mainīgie uzraksti uz ziņojuma dēļa pie Springfīldas baznīcas; dažreiz Simpsonu māja tiek rādīta šķērsgriezumā, kad kamera it kā pārvietojas starp stāviem, un mēs redzam dažādo saturu, kas atrodas starp otrā stāva grīdu un pirmā stāva griestiem: cilvēku kaulus, dārglietas, noklausīšanās ietaises, dejojošas peles, ķirzakas ar izbolītām acīm. Šis joks ir aizgūts no citiem seriāliem. Mo Sizlaks periodiski mēģina veikt pašnāvību, bet viņam nekas nesanāk. Megija Simpsone bieži atrodas vajadzīgajā laikā un vajadzīgajā vietā, kad liekas, ka vairs nekas nepalīdzēs seriāla galvenajiem tēliem, un tiek galā ar problēmu, mazuļiem neraksturīgā veidā (šauj no ieroča vai nomet lielu klints bluķi no kalna uz ļaundara galvas). Pēc kā mazule rāda atvadu žestu, it kā sakot "Es vēl atgriezīšos". Daudziem multiplikācijas seriāla tēliem ir sev "raksturīgi izteicieni", kas atskan gandrīz katrā sērijā. "Mmm..." + kādas lietas nosaukums, pārsvarā ēdamas. Visbiežāk: "Mmm... alus...", "Mmm... virtuļi..." un "Mmm... hotdogs...". Var tikt pieminētas arī neēdamas lietas: "Mmm... organizētā noziedzība...", "Mmm... liesmā apdedzināts, pēc dūmiem smaržojošs varonis..." Sakot šīs frāzes viņam no mutes tek siekalas. Vienā no multiplikācijas seriāla "Futurāma" sērijām, robots Benders, atrodot kosmisko atkritumu kaudze 20. gadsimta rotaļlietu — mazu Bārtu Simpsonu, kas iekliedzās "Grauz manas bikšeles!" (angļu: "Eat my shorts!"), saprot šo frāzi burtiski un patiešām apēd viņa šortus, pēc kā saka augstāk minētās frāzes paveidu: "Mmm... bikšeles..." "D'oh!" — negaidītu nepatikšanu brīdī. Homērs šo izsaucienu lieto tik bieži, ka dažreiz so izsaucienu var dzirdēt arī no Bārta un Līzas. Visticamāk, Homērs šo izsaucienu iemācījies no savas mātes Monas, kas arī bieži izmanto šo izsaucienu. "Jū-hū!" (angļu: "Woohoo!") — kad priecājās. "Ak tu, mazais...!" (angļu: "Why you little...!") — kad žņaudz Bārtu. "Ga-arlaicīgi!" (angļu: "Bo-оring!") — televīzijas raidījumu, filmu, izrāžu laikā. "Stulbais Flanderss!" (angļu: "Stupid Flanders!") — praktiski vienmēr, kad piemin Nedu Flandersu, vienlaicīgi kratot dūri. "Stulbeņi!" (angļu: "Suckers!") — kad kādu apmānījis, vai uzskata, ka ir apmānījis (piemēram, "par velti" saņemot elektronikas veikalā baterijas kā papildinājumu video sistēmai, par kuru samaksāja 200 dolārus). "Aaaaa!" (angļu: "Yahhh!") — spalgs izsauciens, kad lamājas. "Flanderss — muļķis!" (angļu: "P.S. Flanders — jerk!") — tiek minēts gandrīz visās Homēra vēstulēs, bieži kā Post Scriptum. "ASV! ASV!" (angļu: "USA! USA!") — kad sasniedzis kaut ko patiešām nozīmīgu. "Pārdots!" (angļu: "Sold!") — kā apstiprinājumu viņam piedāvātajiem nosacījumiem (ne vienmēr pirkšanas pārdošanas gadījumos). Parasti Homērs izkliedz šo vārdu pārstiedzīgi, baidoties, ka viņa sarunu biedrs var pārdomāt; kaut arī patiesībā viņš apkrāpj pats sevi. "Simpsoni dodas uz..." (angļu: "The Simpsons go to...") + vietas nosaukums. Šī frāze vienmēr tiek izkliegta ļoti svinīgi. Šī frāze bieži tiek lietota arī seriāla sēriju nosaukumos: The Simpsons go to Ireland!, The Simpsons go to Paris with Linda Evangelista un citos. "Rrrrrr!" — rotaļīgs rūciens, kad Homērs neatteiktos no seksa. "NĒĒĒĒĒĒĒĒ!" (angļu: "NOOOOOOOO!") — katastrofālos (no Homēra skatu punkta) notikumos, piemēram, kad viņam tiek virtulis ar zemu tauku saturu vai, kad Līza paziņo, ka grib savas mātes meitas uzvārdu. Frāze ir mūsdienu Holivudas filmu tēlu analoģisko kliedzienu parodija. "Līza, izslēdz to skaņu!" — kad Homērs dzird, kā Līza spēlē saksofonu. "Piķis un zēvele!" (spāņu: "¡Ay, caramba!" — "Velns parāvis!") — negaidītu atgadījumu brīdī. (Tie ir arī pirmie Bārta pateiktie vārdi, kaut gan vecāki dēlam šo faktu neatklāj). "Grauz manas bikšeles!" (angļu: "Eat my shorts!") — izsmejoša frāze. "Es to neizdarīju!" (angļu: "I didn’t do it!") vai "Es varu paskaidrot!" (angļu: "I’ll explain!") — gadījumos, kad Bārtu pieķer blēņu pastrādāšanas brīdī. Izteicienam angļu: "I didn’t do it!" ir veltīta vesela sērija, kur Bārts kļūst par televīzijas šova "naglu" un vienkārši sakot šo frāzi, izraisa skatītājos histēriskus smieklus. "Es esmu Bārts Simpsons. Kas pie velna tu tāds?" (angļu: "I’m Bart Simpson. Who the hell are you?") — iepazīstoties. "Tas ir Bārtmens!" (angļu: "It’s Bartman!") — varoņa devīze, ko izdomājis sev Bārts. "Āmen!" (angļu: "Amen!", bieži vien izstiepti: "Āāāmen!" (angļu: "Aaaaamen!")) — kā piekrišanas apliecinājumu. "Hrmmmm..." — kad dusmojas vai ir apbēdināta, dažkārt arī ieinteresēta. Šo murmināšanu mantojusi arī Līza. "Homij!" (angļu: "Homy!") — mīļi uzrunājot vīru. "Ūūu!" — kad izbrīnīta. "Ja kādam esmu vajadzīga, būšu savā istabā..." (angļu: If anyone needs me, I’ll be in my room...). Pamatraksts: Simpsonu filma "Simpsonu filma" ir 2007. gada animētā komēdija, kas ir balstīta uz Simpsonu televīzijas sērijām. Greinings atteicās filmu veidot kā dzīvo notikumu vai CGI filmu, aprakstot filmas animāciju kā "neprecīzu", un "un kā devumu ar rokas zīmētajām animācijām, kas burtiski izzūd". Filma ir animēta ar vairāk nekā 2.39:1 aspekta rādiusu, un izkrāsota ar lielāko paleti, kāda vien bija pieejama. Animācijas tehnika ir pielietota, lai filmā būtu ēnas. Vēl pirms tās izlaišanas tā saņēma nomināciju kategorijai "Labākā vasaras filma, ko vēl neesi redzējis" MTV 2007. gada filmu apbalvošanā, bet zaudēja mākslas filmai Transformeri. Filmas reklāmas rullītis ieguva "Zelta Rullīša Balvu", kategorijā "Labākā animācijas/Ģimenes filmas rullītis", 8. Zelta Filmu Reklāmas Rullīšu Apbalvošanā. Tās ilgums ir 87 minūtes un tā mūzikas pavadījumu ir ieskaņojis Hanss Cimmers, Green Day paziņoja ka izdos īpašu dziesmu The Simpsons. To producēja "Gracie Films" un "20th Century Fox", bet animāciju veidoja "Film Roman" un "Rough Draft Studios". The Simpsons Game Die Simpsons in Afrika Arhivēts 2009. gada 3. septembrī, Wayback Machine vietnē. Wiener Zeitung. (vāciski) 'The Simpsons': America’s First Family «Atsauces uz kinofilmām "Simpsonu" seriālā». Snpp.com. 2004. gada 27. februāris. Arhivēts no oriģināla, laiks: 2009. gada 30. decembrī. Skatīts: 2011. gada 11. oktobrī. «Хг Фхгмх: Люпдф Яхлоянм Оноюдер Мю Накнфйс Playboy». Lenta.ru. 2011. gada 30. septembris. Skatīts: 2011. gada 11. oktobrī. «the real simpsons (an advertisement by sky one media) - video». Arhivēts no oriģināla, laiks: 2012. gada 2. decembrī. Skatīts: 2010. gada 20. februārī. «AOL Television». Tvshows.aol.com. Arhivēts no oriģināla, laiks: 2012. gada 2. decembrī. Skatīts: 2011. gada 11. oktobrī. «Springfield Armory». Springfield Armory. Arhivēts no oriģināla, laiks: 2012. gada 2. decembrī. Skatīts: 2011. gada 11. oktobrī. Martin Rosenbaum. «Is The Simpsons still subversive?» (angļu). BBC Radio, 2009. gada 29. jūnijs. Skatīts: 2009. gada 21. jūnijā. John Ortved. «Simpson Family Values» (angļu). Vanity Fair, 2007. gada augusts. Skatīts: 2009. gada 21. jūnijā. Steven Carroll. «Cartoon family get animated on first Irish visit» (angļu). The Irish Times, 2009. gada 17. martā. Skatīts: 2009. gada 21. jūnijā. Briti ieraudzīja kailus Simpsonus Arhivēts 2009. gada 4. septembrī, Wayback Machine vietnē. / "Дни.ру" 06.07.2007. (krieviski) Arābu Homērs Simpsons nedzer alu: fani apjukumā / "Newsru.com" 17.10.2005. (krieviski) Padome nav sapratusi jokus /"Коммерсантъ-Украина" 2009. gada 19. jūnijs (krieviski) Vatikāns nosauc Simpsonu sižetus par "reālistiskiem un gudriem" (krieviski) Ben Dowell. «The Simpsons: Channel 4 apologises for pre-watershed swearing». The Guardian, 2008-06-09. Skatīts: 2008-06-09. «Simpsoni atvainojas Rio» (angļu). BBC. 2002. gada 15. aprīlis. Skatīts: 2009. gada 18. jūlijā. «Lai „Simpsoni” pazustu, jārīko referendums. Kur slēpjas seriāla fenomens?». Kasjauns.lv. Skatīts: 2011. gada 11. oktobrī. «Ģimene, kuru apciemojušas visvairāk slavenību pasaulē. FOTO». Kasjauns.lv. Skatīts: 2011. gada 11. oktobrī. «Lisas saksofona solo uzskaitījums». Snpp.com. Arhivēts no oriģināla, laiks: 2010. gada 14. martā. Skatīts: 2011. gada 11. oktobrī. «"Dīvāna ainas", kas atkārtojas». Snpp.com. 2011. gada 25. septembris. Arhivēts no oriģināla, laiks: 2010. gada 25. Janvāris. Skatīts: 2011. gada 11. oktobrī. Oficiālā mājaslapa (angliski) IMDb profils (angliski) AllMovie profils (angliski) TV.com profils (angliski) Metacritic profils (angliski) Rotten Tomatoes profils (angliski) "Simpsonu" arhīvs "Simpsonu" vikipēdija (angliski) "Simpsonu" filmas reklāmas rullītis (angliski)