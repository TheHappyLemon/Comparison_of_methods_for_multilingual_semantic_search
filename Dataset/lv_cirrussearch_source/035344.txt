Aivars Endziņš (dzimis 1940. gada 8. decembrī, Rīgā; miris 2023. gada 21. novembrī) bija latviešu jurists un politiķis, bijis Latvijas Republikas Augstākās Padomes, 5. Saeimas un 6. Saeimas deputāts, kā arī Satversmes tiesas tiesnesis un priekšsēdētājs. A. Endziņš ir viens no Latvijas neatkarības deklarācijas autoriem. A. Endziņa dēls ir jurists, uzņēmējdarbības un komerctiesību eksperts Latvijas Tirdzniecības un rūpniecības kameras valdes priekšsēdētājs Jānis Endziņš. 1968. gadā A. Endziņš ieguva jurista izglītību Latvijas Universitātē. 1977. gadā viņš M. Lomonosova Maskavas Valsts universitātē juridisko zinātņu kandidāta grādu, bet 1997. gadā — tiesību doktora zinātnisko grādu. Strādājis par pasniedzēju Latvijas Universitātē, vēlāk Biznesa augstskolā "Turība". Bijis Komjaunatnē, bet no 1963. līdz 1990. gadam bija Latvijas Komunistiskās partijas biedrs. 1988. gadā A. Endziņš iesaistījies Latvijas Tautas frontē. 1990. gadā, pēc izstāšanās no Latvijas Komunistiskās partijas viņš bija Latvijas Neatkarīgās komunistiskās partijas dibinātāju skaitā un darbojās Latvijas Demokrātiskajā darba partijā. Ievēlēts par Augstākās Padomes deputātu Rīgā, bijis tās Likumdošanas jautājumu komisijas priekšsēdētājs. A. Endziņš bija viens no Latvijas neatkarības deklarācijas autoriem, balsojis par tās pieņemšanu 1990. gada 4. maijā. 1993. gadā A. Endziņš bija starp partijas "Latvijas Ceļš" dibinātājiem. Ievēlēts 5. Saeimā, kur bija Juridiskās komisijas priekšsēdētājs, un 6. Saeimā. 1996. gadā A. Endziņš tika apstiprināts Satversmes tiesas tiesneša amatā, tādēļ nolika deputāta mandātu. 2000. gadā kļuva par Satversmes tiesas priekšsēdētāju, šajā amatā paliekot līdz 2007. gadam (atkārtoti pārvēlēts 2003. un 2006. gadā). 2007. gada 24. maijā apvienība "Saskaņas Centrs" Aivaru Endziņu izvirzīja Latvijas Valsts prezidenta amatam, tās pašas dienas vakarā viņa kandidatūru sāka atbalstīt arī partija "Jaunais laiks". Valsts prezidenta vēlēšanas notika 31. maijā un tajās A. Endziņš saņēma 39 balsis, piekāpjoties vienīgi Valdim Zatleram, kurš kļuva par 7. Latvijas Valsts prezidentu. 2015. gada septembrī Valsts prezidents Raimonds Vējonis iecēla A. Endziņu par prezidenta paspārnē esošās Tiesiskās vides pilnveides komisijas priekšsēdētāju. Miris 2023. gada 21. novembrī. «Aivars Endziņš - Tēmas - DELFI». www.delfi.lv (latviešu). Skatīts: 2019-10-31. «Aivars Endziņš». Latvijas Republikas Satversmes tiesa (latviešu). Skatīts: 2019-10-31. BNS. «Prezidenta paspārnē esošo Tiesiskās vides pilnveides komisiju vadīs Aivars Endziņš». delfi.lv (latviešu), 2015-09-24. Skatīts: 2019-10-31. «Mūžībā devies Neatkarības deklarācijas līdzautors un pirmais Satversmes tiesas priekšsēdētājs Aivars Endziņš». www.lsm.lv (latviešu). Skatīts: 2023-11-22. Personas dati x—faili.lv