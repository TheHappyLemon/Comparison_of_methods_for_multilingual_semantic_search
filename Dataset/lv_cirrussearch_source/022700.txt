"Zudušais simbols" (angļu: The Lost Symbol) ir ASV rakstnieka Dena Brauna romāns. Romāna darbība notiek Vašingtonā pēc notikumiem, kas aprakstīti romānā "Eņģeļi un dēmoni" un "Da Vinči kods". Romāns pirmo reizi publicēts 2009. gada 15. septembrī, angļu valodā. Šis ir trešais Dena Brauna romāns, kurā galvenais varonis ir Hārvarda Universitātes simboloģijas profesors Roberts Lengdons. Pirmajā grāmatas tirdzniecības dienā ASV, Lielbritānijā un Kanādā tika pārdoti vairāk kā miljons eksemplāri cietajā ievākojumā un digitālās versijas. Latvijā romānu 2009. gadā izdeva izdevniecība "Kontinents", no angļu valodas tulkojusi Dina Kārkliņa. Romāna darbība norisinās Vašingtonā 12 stundu laikā un centrējas uz brīvmūrniecību. Roberta Lengdona mentors, 33. pakāpes masons Pīters Solomons, kas vada Smitsona institūtu, viņu uzaicinājis nolasīt lekciju Kapitolija Nacionālajā Skulptūru zālē. Vēl Solomons palūdz Lengdonam, lai viņš atnes nelielo sainīti, ko viņš uzticējis glabāšanā Lengdonam dažus gadus agrāk. Kad Lengdons ierodas Kapitolijā, viņš dzird kliedzienus, kas nāk no rotondas. Pirms tam viņam zvanīja kāds cilvēks, kā viņš pats nodomāja, no Solomona biroja. Atskrējis uz kliedzienu vietu, viņš atrod nocirstu labo roku, kas novietota uz koka pamatnes, tieši zāles vidū. Rokai uz katra pirksta ir tetovējums, un Lengdons to atpazīst kā simbolisko "Mistēriju roku", kura, visticamāk, norāda tieši uz fresku "Vašingtonas apoteoze", kas atrodas Kapitolija kupola iekšējā daļā. Pamanot Pītera gredzenu uz viena no šīs rokas pirkstiem, Lengdons saprot, ka šī ir viņa drauga roka, un no jau saņemtā paziņojuma viņš saprot, ka nolaupītājs grib, lai viņš atrastu divas piramīdas, kuras, kā tic brīvmūrnieki, ir paslēptas kaut kur zem zemes Vašingtonā, un atšifrētu Nozaudēto Vārdu, nepieciešamu nolaupītāja ieceres realizēšanai. Gina Carbone. «Dan Brown announces new book, 'The Lost Symbol'». Boston Herald, 2009-04-20. Arhivēts no oriģināla, laiks: 2012-07-04. Skatīts: 2009-11-03. (angliski) "ET Breaks News: Dan Brown Has Finished New Book", ETonline Arhivēts 2009. gada 4. maijā, Wayback Machine vietnē. (angliski) «Dan Brown’s ‘Lost Symbol’ Sells 1 Million Copies in the First Day». The New York Times. 2009-09-16. Skatīts: 2009-11-03. (angliski) Zudušais simbols jr.lv «Keys to Dan Brown's Solomon Key». Arhivēts no oriģināla, laiks: 2012-07-04. Skatīts: 2009-11-03. (angliski) Oficiālā mājaslapa (angliski)