Karakuma kanāls (turkmēņu: Garagum derýäsi) ir apūdeņošanas kanāls, kas izbūvēts cauri Karakuma tuksnesim Turkmenistānas teritorijā. 1445 km garais kanāls ir vienas no lielākajām apūdeņošanas un ūdensapgādes sistēmām pasaulē. Vairākos posmos kanāls tika izbūvēts Padomju Savienības laikā no 1954. līdz 1988. gadam. Karakuma kanāls nodrošināja lauksaimniecības zemju (pārsvarā kokvilnas sējumu) apūdeņošanu, to platībām Turkmenistānā pēc kanāla izbūves pieaugot vairākkārt. Karakuma kanāls novada aptuveni 45% Amudarjas ūdeņu (to nodrošina paštece), un tādēļ tas ir galvenais iemesls Arāla jūras izsīkšanai. Kanāla izveidei ir arī cita veida ietekme uz reģiona ekosistēmu, piemēram, tas izraisa augsnes sasāļošanos. Būtiska daļa pa Karakuma kanālu novadīto Amudarjas ūdeņu nenonāk lauksaimniecības apūdeņošanai, bet izsīkst (iefiltrējas gruntī) vai iztvaiko, nedodot nekādu saimniecisku labumu. 450 km garumā Karakuma kanāls izmantojams kuģošanai. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 335. lpp. Vikikrātuvē par šo tēmu ir pieejami multivides faili. Skatīt: Karakuma kanāls. Encyclopædia Britannica raksts (angliski) Krievijas Lielās enciklopēdijas raksts (krieviski)