Lejupejošā zarna jeb lejupejošā lokzarna (latīņu: colon descendens) ir lokzarnas (colon) trešais posms, kas ir resnās zarnas (intestinum crassum) daļa. Lejupejošā lokzarna ir šķērszarnas (colon transversum) turpinājums, kas tālāk pāriet S veida zarnā (colon sigmoideum). Lejupejošā lokzarna atrodas vēdera dobuma kreisajā malā. Kreisajā paribē IX ribas skrimšļa līmenī, kreisajā jeb liesas izliekumā šķērszarna pāriet lejupejošajā lokzarnā. Ķermenim atrodoties vertikālā stāvoklī lejupejošā lokzarna gar vēdera dobuma kreiso sieniņu turpinās uz leju. Zarnai labajā pusē paliek tievās zarnas cilpas. Zarnkaula (os ilium) šķautnes līmenī lejupejošā lokzarna pāriet S veida zarnā. Lejupejošo lokzarnu no priekšas un sāniem sedz vēderplēve. Lejupejošās lokzarnas garums ir 10—30 cm (vidēji 23 cm). Zarnas iekšējais diametrs ap 6—7 cm. Lejupejošajai lokzarnai nav gremošanas funkciju. Tās funkcija, tāpat, kā resnajai zarnai kopumā, ir saistīta ar ūdens un elektrolītu uzsūkšanu, lai samērā šķidrais hīms, kas nāk no tievās zarnas (intestinum tenue), pārtaptu par daudz cietākām fekālijām.