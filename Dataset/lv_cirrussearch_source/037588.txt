Iegurņa dobums (lat. Cavitas pelvis) ir dobums, virs iegurņa kauliem. Iegurņa dobumā atrodas reproduktīvie orgāni, urīnpūslis, taisnā zarna un citi orgāni un anatomiskie veidojumi. Tā kā šīs struktūras ir izvietotas salīdzinoši nelielā telpā, tad patoloģiskas izmaiņas vienā orgānā var iespaidot blakus esošo orgānu funkcijas. Tā aizcietējuma gadījumā paplašinātā taisnā zarna var radīt spiediena iedarbību uz urīnpūsli, bet kaunuma nerva (n. pudendus) trauma dzemdību laikā var radīt anālo nesaturēšanu. Iegurņa dobums priekšā robežojas ar kaunuma kaulu simfīzi (symphisis pubica), aizmugurē ar krustu kaulu (os sacrum) un astes kaulu (os coccygis). Iegurņa dobumā izšķir divus nodalījumus: augšējo, plašāko nodalījumu (lielo iegurni) un apakšējo (mazo iegurni). Mazā iegurņa dobums būtībā ir īstais iegurņa dobums šaurākā nozīmē. Robeža starp lielo un mazo iegurni ir robežlīnija, kas iet pa krustu kaula (os sacrum) izvirzījumu, zarnkaula (os ilium) lokveida līniju, kaunuma kaula (os pubis) vaļņiem un kaunuma kaulu simfīzes (symphisis pubica) augšējo malu.