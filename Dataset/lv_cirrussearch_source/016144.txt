Šis raksts ir par Krievijas miljardieri. Par latviešu strēlnieku virsnieku skatīt rakstu Pēteris Avens. Pjotrs Avens (krievu: Пётр Олегович Авен; dzimis 1955. gada 16. martā Maskavā) ir daļējas latviešu izcelsmes Krievijas uzņēmējs un politiķis, miljardieris. Pretrunīgā veidā ieguvis Latvijas pilsonību. P. Avens, tā ciešo attiecību ar Krievijas prezidentu Vladimiru Putinu dēļ, 2022. gadā iekļauts Eiropas Savienības (ES) izveidotajā sankcionēto personu sarakstā saistībā ar Krievijas iebrukumu Ukrainā. P. Avena tēvs bija vadības sistēmu speciālists Oļegs Avens (1927—1992), bet vectēvs Jānis Avens (1895—1938), dzimis Jaunpiebalgas pagastā, bijis latviešu strēlnieks un sarkanais strēlnieks, boļševiks, Čekas izmeklētājs (1918—1920), 1919. gadā cīnījies P. Stučkas vadītajā Padomju Latvijas armijā pret Latvijas neatkarību un pēc Krievijas pilsoņu kara palicis dzīvot Padomju Savienībā, kur ticis nogalināts NKVD Lielā terora laikā veiktajā "Latviešu operācijā". Savukārt paša P. Avena māte pēc tautības ir ebrejiete. P. Avens ir precējies, ģimenē ir divi bērni. Dzimis 1955. gadā Maskavā. Mācījās skolā ar matemātikas novirzienu, 1977. gadā beidza Maskavas Valsts universitātes ekonomikas fakultāti, 1980. gadā aizstāvēja ekonomikas zinātņu kandidāta disertāciju. Strādāja PSRS Zinātņu akadēmijas Sistēmisko pētījumu institūtā (1981—1988), pēc tam Vīnes Starptautiskajā pielietojamās sistēmanalīzes institūtā. No 1991. līdz 1992. gadam darbojās Krievijas valsts pārvaldē. Bija ārlietu ministra pirmais vietnieks Jegora Gaidara valdībā, pēc tam Krievijas ārējo ekonomisko sakaru ministrs, Krievijas prezidenta Borisa Jeļcina pārstāvis G8 padomē. No 1994. līdz 2011. gadam bija Alfa-Bank prezidents, pēc tam uzņēmumā turpināja darbu kā direktoru padomes priekšsēdētājs. Līdzīpašnieks kompānijā ABH Holdings, kas apvienoja finanšu un naftas aktīvus, tāpat telesakaru pārvaldītājsabiedrības Altimo līdzīpašnieks. 2002. gadā P. Avens kļuva par AS "Latvijas balzams" direktoru padomes locekli un 2007. gadā — par Latvijas—Krievijas Lietišķās sadarbības padomes priekšsēdētāju. 2009. gadā medijos P. Avens ticis izskatīts kā potenciāls Latvijas Ministru prezidenta kandidāts. 2012. gadā par "būtisku ieguldījumu labdarībā un Latvijas un Krievijas politisko un ekonomisko attiecību veicināšanā un stiprināšanā" apbalvots ar III šķiras Triju Zvaigžņu ordeni. 2016. gadā pretrunīgā veidā ieguvis Latvijas pilsonību. 2023. gadā Satversmes aizsardzības birojs gatavo atzinumu par Latvijas pilsonības atņemšanu Avenam. 2022. gada februāra beigās, pāris dienas pēc Krievijas iebrukuma Ukrainā, Eiropas Savienībā (ES) stājās spēkā sankcijas pret Krievijas prezidentam Vladimiram Putinam pietuvinātiem oligarhiem un propagandistiem. Arī P. Avens iekļuva sankcionēto personu sarakstā. Savukārt Latvijā P. Avenam ordeņa kapituls nolēma atņemt 2012. gadā piešķirto III šķiras Triju Zvaigžņu ordeni, pamatojot to ar viņa nenorobežošanos no Putina režīma izraisītā kara, un drīz pēc tam viņam atņemts arī Latvijas Universitātes goda doktora tituls. Tāpat arī Latvijas Republikas Saeima 2022. gada 21. aprīlī lēma par grozījumiem Pilsonības likumā, kas ļautu uzsākt Pjotra Avena pilsonības anulēšanas procesu. 2023. gadā ASV Finanšu ministrija pret viņu noteikusi sankcijas, savukārt, Lielbritānijas valdība Avenu ir nodēvējusi par "prokremliski noskaņotu oligarhu", ņemot vērā viņa ciešo saistību ar Krievijas prezidentu Vladimiru Putinu. ES sankciju sarakstā Avens nodēvēts par vienu no Putinam tuvākajiem oligarhiem, kurš aktīvi sniedzis materiālu vai finansiālu atbalstu Krievijas lēmumu pieņēmējiem, kas ir atbildīgi par Krimas aneksiju vai Ukrainas destabilizāciju, un guvis no tiem labumu. Pēc sankciju uzsākšanas P. Avens uzsāka aizstāvības procesu pret noteiktajām sankcijām, pauda publisku nožēlu par asinsizliešanu Ukrainā, kā arī lēma atkāpties no ilggadējās pozīcijas direktoru padomes priekšsēdētāja amata Krievijas uzņēmumu grupā Alfa-Bank. Pēc žurnāla Forbes datiem, 2011. gadā P. Avens bija 28. bagātākais cilvēks Krievijā, novērtējot viņa īpašumu vērtību ar 4,3 miljardiem ASV dolāru. 2018. gadā viņa īpašumu vērtība bija pieaugusi līdz 5,3 miljardiem ASV dolāru, viņu ierindojot 23. vietā Krievijā. Taču pēc Krievijas iebrukuma Ukrainā, P. Avena īpašumu vērtība sāka kristies, 2022. gada oktobrī nokrītot līdz 4,7 miljardiem ASV dolāru. Neraugoties uz to, šajā periodā viņš ierindojās 529. vietā pasaules bagātāko cilvēku sarakstā. P. Avena vaļasprieks ir vērtīgu mākslas darbu kolekcionēšana. Saskaņā ar žurnāla Forbes datiem, P. Avenam pieder lielākā 20. gadsimta sākuma krievu mākslinieku darbu privātkolekcija. Latvijā darbojas Pētera Avena labdarības fonds "Paaudze", ko dibinājusi P. Avena dzīvesbiedre Jeļena Avena (mirusi 2015. gadā). Medicīnas jomā fonds atbalstā Madonas slimnīcu, kurai dāvināja jaunāko medicīnisko aparatūru mātes un bērna, tai skaitā jaundzimušo, diagnostikai un ārstniecības nodrošināšanai, grūtnieču izmeklēšanai. Fonds nodrošināja slimnīcu ar iekārtam dzemdību nodaļas aprīkošanai. 2012. gadā, sadarbības ar slimnīcu sākumā, tās teritorijā tika iekārtota viens no pirmajām glābējsilītēm (BabyBox) valstī. 2016. gadā fonds piegādāja Madonas slimnīcas Dzemdību nodaļai ultrasonogrāfu EPIQ5, kas maksāja 77 000 eiro. 2019. gadā "Paaudze" bija otra lielākā sabiedriskā labuma organizācija piesaistīto ziedojumu ziņā. Viens no lielākajiem ziedojumiem šajā gadā bija 608 tūkstošu eiro ziedojums noteiktam mērķim, ko ziedojis 2014. gadā Kiprā reģistrētais un 2020. gada aprīlī likvidētais ofšora uzņēmums Monam Asset Management Limited. Vēl 250 tūkstošus eiro fondam ziedoja AS "Latvijas balzams". «Avenam joprojām nav atņemta Latvijas pilsonība». nra.lv (latviešu). Skatīts: 2022-10-12. «Nezinu, kā izdzīvot: miljardieris Avens žēlojas par sankciju ietekmi». www.lsm.lv (latviešu). Skatīts: 2022-10-12. «Авен Олег Иванович | ИПУ РАН». www.ipu.ru. Петр Авен. Лакировка беспрецедентного хищничества, или Свет во тьме? Павел Кислов whoiswho.ru «Krievijā izsludina Latvijas balzama padomes locekļa meklēšanu». www.diena.lv. Skatīts: 2022-10-12. «Jūrmala jeb Vienkārši Rubļovka* light». www.diena.lv. Skatīts: 2022-10-12. «Krievijas miljonārs ir gatavs kļūt par Latvijas premjerministru». Dienas Bizness (latviešu). Skatīts: 2023-02-16. vestnesis.lv. «Pasniedzot valsts augstākos apbalvojumus –… - Latvijas Vēstnesis». www.vestnesis.lv (latviešu). Skatīts: 2022-10-12. Arī miljardieris Pjotrs Avens tiek pie Triju Zvaigžņu ordeņa TVnet.lv «Lietā par miljardiera Avena pilsonības iegūšanu KNAB neatklāj kukuļus, bet konstatē īpašu PMLP labvēlību». LSM.lv. 2021-05-30. Skatīts: 2022-02-25. Delfi. «ASV nosaka sankcijas Avenam; SAB gatavo atzinumu par pilsonības atņemšanu». www.delfi.lv (latviešu), 2023-08-11. Skatīts: 2023-08-12. Kas Jauns. «Stājušās spēkā ES sankcijas Putinam pietuvinātiem oligarhiem un propagandistiem», 2022.02.28. «Putinam pietuvinātajam Latvijas pilsonim Avenam atņem Triju Zvaigžņu ordeni». www.lsm.lv (latviešu). Skatīts: 2022-03-03. «LU Senāts lēmis par goda doktora grāda anulēšanu Pjotram Avenam». www.lu.lv. Skatīts: 2022-03-07. «Kara noziegumu atbalstītājiem varēs atņemt Latvijas pilsonību». www.lsm.lv (latviešu). Skatīts: 2023-08-12. Delfi. «ASV nosaka sankcijas Avenam; SAB gatavo atzinumu par pilsonības atņemšanu». www.delfi.lv (latviešu), 2023-08-11. Skatīts: 2023-08-12. Kas Jauns. «Krievu miljardieris Avens komentējis lēmumu viņam atņemt Triju Zvaigžņu ordeni», 2022. Daniel Brown. «The 25 richest Russian oligarchs on the 'Putin list' that the US just released». Business Insider (en-US). Skatīts: 2022-10-12. «Pyotr Aven». Forbes (angļu). Skatīts: 2022-10-12. Петр Авен Forbes.ru «Paaudze». generation.lv. Skatīts: 2022-05-19. «Madonas slimnīcas dzemdību nodaļa ziedojumā saņem 77 000 eiro vērtu ultrasonogrāfu». nra.lv. «Noteikti lielākie ziedojumu saņēmēji – sabiedriskā labuma organizācijas». Puaro.lv (lv-LV). 2020-12-19. Skatīts: 2022-10-12.