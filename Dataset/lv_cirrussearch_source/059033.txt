Gandzorigs Maidardžavins (mongoļu: Майдаржавын Ганзориг; dzimis Ganhujags Maidardžavins 1949. gada 5. februārī, miris 2021. gada 4. jūlijā) bija Mongolijas inženieris, tehnisko zinātņu doktors. 1981. gadā viņš bija Mongolijas pirmā kosmonauta Gurragčas Džugderdemidīna dublieris. Ganhujags Maidardžavins piedzima 1949. gada 5. fēbruārī Cecerlegā, Arhangaja aimakā. 1969. gadā viņš devās uz Padomju Savienību un iestājās Kijevas politehniskajā institūtā, ko absolvēja 1975. gadā, iegūstot termodinamikas inženiera diplomu. Pēc tam Ganhujags strādāja par automātikas inženieri pirmajā elektrostacijā Ulanbatorā. 1978. gadā viņš kā stažieris pētnieks strādāja Mongolijas fizikas tehnoloģiju institūta kosmisko pētījumu jomā. 1977. gada beigās Ganhujags kopā ar vēl trīs personām tika izraudzīts plānotajam Mongolijas pilsoņa pirmajam lidojumam kosmosā. Tā kā padomju pusei viņa vārds «Ganhujags» (Ганхуяг — ‘tērauda vairogs’) šķita nelabskanīgs, viņš vārdu nomainīja uz «Gandzorigs» (Ганзориг — ‘tērauda drosme’). 1978. gada janvārī visi četri devās uz Maskavu, kur pēc medicīnas pārbaudēm Gandzorigs un Gurragča kļuva par kosmonauta kandidātiem. Aprīlī viņi sāka gatavoties kosmiskajam lidojumam Kosmonautu sagatavošanas centrā PSRS. 1978. gada oktobrī Guragča tika apstiprināts kosmosa kuģa Sojuz-39 pamatapkalpē, bet Gandzorigs — dublieru apkalpē. Sojuz-39 lidojums notika 1981. gada martā. 1981. gada maijā Gandzorigu iecēla par Fizikas un tehnoloģiju institūta Kosmosa zinātnes nodaļas vecāko pētnieku. Novembrī viņš sāka strādāt PSRS Zinātņu akadēmijas Kosmisko pētījumu institūtā Maskavā. Viņš piedalījās eksperimentā Spektrmon-83, novērtējot iespēju pētīt Mongolijas teritorijas stepju zonas veģetācijas stāvokli ar tālizpētes metodēm, un rakstīja kandidāta disertāciju. 1984. gadā viņš Kosmisko pētījumu institūtā ieguva tehnisko zinātņu kandidāta grādu. 1984. gadā viņš kļuva par Mongolijas fizikas tehnoloģiju institūta Aviācijas un kosmosa informācijas apstrādes zinātniski metodiskās laboratorijas vadītāju. No 1990. līdz 2014. gada martam Gandzorigs bija Mongolijas Zinātņu akadēmijas Informātikas un tālizpētes institūta direktors. Viņš ieguva tehnisko zinātņu doktora grādu un kļuva par profesoru. Gandzorigs ir publicējis vairāk nekā 170 zinātniskus rakstus starptautiskā un vietējā mērogā. Viņa kā līdzautora darbs pie “Daudzavotu datu apstrādes metodoloģijas” tika ierindots otrajā vietā 2005. gada Mongolijas zinātniskajās publikācijās. Suhbātara ordenis (1981. gadā) Ļeņina ordenis (PSRS) Ordenis "Vadošais zinātnieks" (1996. gadā) "Mongolijas Tautas Republikas kosmonauta" nosaukums un Darba Sarkanā karoga ordenis (2001. gadā) Draudzības ordenis (Krievija, 2001. gadā) "Mongolijas Nopelniem bagātais zinātnes darbinieks" un Darba Varoņa nosaukums (2006. gadā) Biogrāfija astronaut.ru (krieviski)