Baiba Bendika (dzimusi 1991. gada 27. jūnijā Cēsīs) ir latviešu biatloniste, Latvijas izlases līdere. Regulāri startē arī distanču slēpošanas sacensībās. Biatlonā trenējas no 2000. gada. Pasaules kausā debitējusi 2011. gadā. Trīs reizes startējusi Pasaules čempionātā junioriem. Augstākā individuāli iegūtā vieta — 2011. gadā Novemesto (Čehija) izcīnītā 34. vieta 15 km distancē. Pasaules čempionātā pieaugušajiem debitējusi 2012. gadā. 2016. gada februārī pirmo reizi karjerā iekļuva labāko desmitniekā Pasaules kausa posmā, finišējot 5. vietā sprinta sacensībās Kenmorā, Kanādā. Šī ir arī augstākā vieta, kādu Pasaules kausā ieņēmusi kāda no Latvijas biatlonistēm. Līdz tam viņas augstākā ieņemtā vieta individuālajās sacensībās bija 41., taču kopā ar Andreju Rastorgujevu B. Bendika bija iekļuvusi pirmajā desmitniekā jauktajā stafetē, ko izdevās atkārtot arī Kanādas posmā. 2018. gada ziemas olimpiskajās spēlēs B. Bendika startēja trīs individuālajās distancēs, ieņemot vietas ceturtajā desmitā (labākais starts bija sprintā, kur viņa finišēja 33. vietā). 2020. gada Pasaules čempionātā Antholcā vispirms ieguva 12. vietu sprinta distancē, bet pēc tam pacēlās uz 9. vietu iedzīšanā. Šie ir sportistes augstākie sasniegumi Pasaules čempionātā, bet 9. vieta — augstākā, kādu šāda līmeņa sacensībās spējušas iegūt Latvijas sportistes. 2021. gada Eiropas čempionātā uzvarēja sprinta distancē. 2021. gadā Pasaules čempionātā Pokļukā B. Bendika atkārtoja augstāko sasniegumu Latvijas biatlonistēm Pasaules čempionātos: ieguva 9. vietu 12,5 km distancē ar kopējo startu, pirms pēdējās šautuves atrodoties otrajā pozīcijā, bet zaudējot to pēc divām kļūdām šaušanā. B. Bendika startēja arī 2021. gada Pasaules čempionātā ziemeļu slēpošanā Obersdorfā, izcīnot 35. vietu 10 kilometru brīvā stila distancē, kas bija labākā starp Latvijas sportistēm (slēpošanas izlases līdere Patrīcija Eiduka ieņēma 43. vietu). 2022. gada ziemas olimpiskajās spēlēs Pekinā B. Bendika startēja gan biatlonā, gan distanču slēpošanā. Biatlonā rezultāti bija zemāki nekā iepriekšējā olimpiādē, kam viens no iemesliem bija veselības problēmas sagatavošanās posmā. Tomēr, lielā mērā pateicoties B. Bendikas sniegumam, šīs bija vēsturē labākās ziemas olimpiskās spēles Latvijai distanču slēpošanā. Viņa finišēja 31. vietā 30 km brīvajā stilā (tieši aiz viņas finišēja Latvijas labākā distanču slēpotāja Patrīcija Eiduka), savukārt stafetē, kur Latvijas komanda ieguva 17. vietu, B. Bendika savu etapu veica kā 7. labākā starp visām šī etapa dalībniecēm. 2023. gada Pasaules čempionātā Oberhofā startēja neveiksmīgi. Sprintā ieņēma 62. vietu un nespēja kvalificēties iedzīšanai, bet 15 km individuālajā distancē ierindojās 44. vietā. Startēja arī jauktajā stafetē, kur Latvijas komanda tika apsteigta par apli un klasificēta 25. vietā. Tā paša gada 5. martā Pasaules kausa posmā Nove Mesto kopā ar Andreju Rastorgujevu izcīnīja trešo vietu 1+1 jauktajā stafetē. Tas Latvijai bija pirmais goda pjedestāls stafetē Pasaules kausa posmos, arī pašai Bendikai tas bija pirmais pjedestāls karjerā šajā līmenī. 2024. gada Pasaules čempionātā Nove Mesto izcīnīja piekto vietu sprintā, kas ir līdz šim labākais Latvijas panākums sievietēm pasaules čempionātos biatlonā. B. Bendikas dzīvesbiedrs jau vairākus gadus ir viņas treneris Ilmārs Bricis. 2023. gada jūlijā tika izplatīta informācija, ka B. Bendika ir bērniņa gaidībās. Pēc bērna piedzimšanas jau ar jaunās sezonas pirmo Pasaules kausa posmu viņa atgriezās sacensību apritē. Gundars Galkins LSM.lv. «Biatloniste Bendika iegūst 35.vietu pasaules čempionātā distanču slēpošanā». Biatloniste Bendika ar 5.vietu gūst karjerā pirmos punktus Pasaules kausā LSM.lv Sensāciju sagādājusī biatloniste Bendika: braucu atbrīvoti un ar tukšu galvu Delfi.lv «Bendika veiksmīgo pasaules čempionātu turpinās ar klasiku». Sportacentrs.com (latviešu). 2020-02-18. Skatīts: 2020-02-18. «Bendika sprintā izcīna Latvijai otro zelta medaļu Eiropas čempionātā biatlonā». www.lsm.lv (latviešu). Skatīts: 2021-01-29. «Latvijas biatlonā vēsturiski panākumi – Rastorgujevs un Bendika izcīna bronzu jauktajā pāru stafetē Pasaules kausa posmā». lsm.lv. 2023. gada 5. maijs. Skatīts: 2023. gada 7. martā. «Bendika pasaules čempionātā biatlonā sasniedz rekordu, izcīna 5. vietu sprintā». lsm.lv. 2024. gada 9. februāris. Skatīts: 2024. gada 9. februārī. «Pasaulē nācis biatlonistu pāra Briča un Bendikas pirmais bērns». www.delfi.lv (latviešu). Skatīts: 2024-02-11. «Biatloniste Baiba Bendika ir bērniņa gaidībās». Citi sporta veidi (latviešu). 2023-07-02. Skatīts: 2023-07-03. «Jaunā māmiņa Bendika gatava startēt Pasaules kausa sezonas pirmajā posmā». tv3.lv (latviešu). 2023-11-23. Skatīts: 2023-11-24. Vikikrātuvē par šo tēmu ir pieejami multivides faili. Skatīt: Baiba Bendika. Twitter profils Olympedia profils (angliski) LOK profils Latvijas vieglatlēta(-es) profils IBU profils (angliski) biathlon.com.ua profils (ukrainiski) FIS profils (distanču slēpošana) (angliski)