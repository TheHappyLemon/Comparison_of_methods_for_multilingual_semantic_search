Žanna Rišāra (franču: Jeanne Richard; dzimusi 2002. gada 13. aprīlī Tononlebēnā) ir franču biatloniste. Savu pirmo starptautisko pieredzi Ž. Rišāra ieguva 2019. gada decembrī, kad divas reizes piedalījās IBU kausa izcīņā junioriem Martelā. Nākamā gada sākumā viņa piedalījas 2020. gada ziemas jaunatnes olimpiskajās spēlēs Lozannā un kopā ar Matjē Garsiju izcīnīja zelta medaļu 1+1 jauktajā stafetē, bet 10 km individuālajā distancē ieguva sudraba godalgu. 2021. gada martā Pasaules čempionātā jauniešiem Obertilliahā uzvarēja 10 km individuālajā distancē, arī stafetē izcīnīja zelta medaļu. Nākamajā ziemā turpat Obertilliahā Rišāra debitēja IBU kausā pieaugušajiem. 2022. gada Eiropas čempionātā junioriem Pokļukā viņa izcīnīja zelta medaļu jauktajā stafetē, kā arī ieguva divas sudraba medaļas: 12,5 km individuālajā distancē un iedzīšanā. Tā paša gada Pasaules čempionātā junioriem ieguva bronzu stafetē. 2022.—2023. gada ziemā viņa tika uzņemta B izlasē un startēja IBU kausa posmā Ridnaunā un Eiropas čempionātā Lencerheidē, visās sacensībās iekļūstot labāko 20 vidū. 2023. gada Eiropas čempionātā junioriem Madonā labāko rezultātu sasniedza iedzīšanā, ieņemot 4. vietu. Tā paša gada Pasaules čempionātā junioriem, kas risninājās Kazahstānā, izcīnīja piecas sudraba medaļas. Pirmajās 2023.—2024. gada sezonas sacensībās IBU kausa posmā Kontiolahti Rišāra izcīnīja uzvaru 15 km individuālajā distancē. Tā kā viņa vēl sešas reizes finišēja labāko desmitniekā, ieskaitot divus goda pjedestālus, pēc pirmā trimestra izvirzījās IBU kausa vadībā. Pēc šiem panākumiem viņa tika iekļauta pirmajā komandā startam Pasaules kausa izcīņā. Pasaules kausā debitēja 2024. gada 5. janvārī Oberhofā ar astoto vietu sprintā. Savā debijas Pasaules čempionātā 2024. gadā Nove Mesto ieņēma 15. vietu sprintā. «Pursuit Gold for Tannheimer, Gerhardsen, Grotian and Nevland». biathlonworld.com (angļu). 2023. gada 12. marts. Skatīts: 2024. gada 8. janvārī. «Richard and Botn win in Kontiolahti's Individuals». biathlonworld.com (angļu). 2023. gada 30. novembris. Skatīts: 2024. gada 8. janvārī. «First-time IBU Cup wins for Nevland, Tannheimer». biathlonworld.com (angļu). 2023. gada 16. decembris. Skatīts: 2024. gada 8. janvārī. «Justine Braisaz Bouchet tout simplement supersonique». ski-nordique.net (franču). 2024. gada 6. janvāris. Skatīts: 2024. gada 8. janvārī. Vikikrātuvē par šo tēmu ir pieejami multivides faili. Skatīt: Žanna Rišāra. Olympedia profils (angliski) IBU profils (angliski) biathlon.com.ua profils (ukrainiski)