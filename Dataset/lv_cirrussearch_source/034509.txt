Kaspars Daugaviņš (dzimis 1988. gada 18. maijā Rīgā) ir profesionāls latviešu hokejists, spēlē kreisās malas uzbrucēja pozīcijā, Latvijas hokeja izlases dalībnieks. Pašlaik (2023) pārstāv Slovākijas Ekstralīgas klubu Mihalovces "Dukla". 2003.—2004. gada sezonā K. Daugaviņš spēlēja Latvijas hokeja līgas klubā HK Rīga 2000, 14 spēles aizvadīja arī HK "Prizma" sastāvā. Nākamajā sezonā spēlēja Maskavas CSKA 2. sastāvā, kas spēlē pēc spēka 3. spēcīgākajā Krievijas hokeja līgā. 2005.—2006. gada sezonā atkal pārstāvēja HK Rīga 2000. 2006. gada NHL draftā viņu draftēja Otavas "Senators" 3. kārtā ar kopējo 91. numuru. 2006.—2007. gada sezonu K. Daugaviņš uzsāka OHL līgas klubā Toronto Sentmičelas "Majors", vēlāk sāka spēlēt Bingemtonas "Senators" sastāvā. 2007.—2008. un 2008.—2009. gada sezonu aizvadīja OHL līgas Mississauga St. Michael's Majors un AHL līgas Bingemtonas "Senators" sastāvos. Kopš 2009.—2010. gada sezonas spēlē Bingemtonas "Senators" sastāvā, 2010. gada 15. janvārī spēlē pret Ņujorkas "Rangers" debitēja NHL. 2010.—2011. gada sezonā Bingemtonas "Senators" sastāvā izcīnīja Kaldera kausu. Viņš kļuva par trešo latviešu hokejistu, kas izcīnījis Kaldera kausu. 2011. gada 31. oktobrī K. Daugaviņš guva savus pirmos vārtus "Senators" sastāvā NHL karjerā. 2012.—13. gada NHL sezonas lokauta laikā spēlēja KHL kluba Rīgas "Dinamo" sastāvā. Pēc lokauta atgriezās Otavas "Senators" sastāvā, taču marta nogalē tika izlikts neaizsargāto spēlētāju sarakstā, viņa līgumu pārņemot Bostonas "Bruins" klubam. Kopā ar "Bruins" Daugaviņam izdevās sasniegt Stenlija kausa finālu, tajā gan ar 2—4 piekāpjoties Čikāgas "Blackhawks" vienībai. Daugaviņš laukumā devās pirmajās četrās finālsērijas spēlēs. 2013. gada septembrī noslēdza līgumu ar Šveices hokeja līgas klubu HC Geneve—Servette. 2013. gadā Daugaviņš kļuva par pirmo latvieti, kas ieguvis Špenglera kausu, turklāt arī tika iekļauts turnīra simboliskajā izlasē, kā arī bija otrs rezultatīvākais turnīra spēlētājs. Sezonu uzbrucējs noslēdza kā visas Šveices līgas piektais rezultatīvākais uzbrucējs, savukārt izslēgšanās kārtā 10 spēlēs atzīmējās ar 13 (5+8) punktiem, kas bija pārliecinoši labākais rādītājs komandā. Ženēvas vienība sasniedza līgas pusfinālu, kurā sērijā ar 3—4 piekāpās Ronalda Ķēniņa pārstāvētajai Cīrihes "Lions". 2014. gada maijā noslēdza divu gadu līgumu ar KHL klubu Maskavas "Dinamo". 2014.—15. gada sezonu Daugaviņš ar 37 punktiem noslēdza kā komandas rezultatīvākais spēlētājs, taču jau nākamās sezonas ievadā "Dinamo" uzbrucēju ievietoja KHL atteikuma draftā, un tiesības uz hokejistu pārņēma Habarovskas "Amur". Neaizvadot "Amur" rindās nevienu spēli, pāris dienas vēlāk hokejists tika aizmainīts uz Ņižņijnovgorodas "Torpedo". "Torpedo" rindās viņš kļuva par vienu no komandas vadošajiem spēlētājiem, un pēc sezonas noslēguma pagarināja līgumu ar komandu uz vēl diviem gadiem. No 2018. līdz 2020. gadam spēlēja Maskavas "Spartak" rindās. 2019.—20. gada sezonu noslēdza ar 40 rezultativitātes punktiem. Nākamajā sezonā pārstāvēja Podoļskas "Vitjaz", tās sastāvā gūstot 49 punktus. Tā kļuva par rezultatīvāko jebkura Latvijas hokejista sezonu KHL. 2021.—2022. gada sezonā spēlēja Šveices Nacionālās līgas komandā SC Bern, bet 2022.—2023. gada sezonā pārstāvēja Vācijas klubu Īzerlonas "Roosters". 2023. gada septembrī pievienojās Slovākijas Ekstralīgas klubam Mihalovces "Dukla". Latvijas hokeja izlases sastāvā spēlējis vienpadsmit Pasaules čempionātos, kā arī 2010., 2014. gada un 2022 olimpisko spēļu turnīros. Spēlējis arī 2006. un 2007. gada Pasaules čempionātos junioriem un 2004., 2005. un 2006. gada Pasaules čempionātos U—18 jauniešiem. 2007. gada Pasaules čempionātā junioriem 1. divīzijā ar 10 punktiem bija turnīra rezultatīvākais spēlētājs. 2006. gadā kļuva par trešo spēlētāju, kas viena gada laikā spēlējis Pasaules čempionātā gan Latvijas U—18, gan U—20, gan pieaugušo izlasē. Pēc pēdējās hokeja spēles 2022. gada ziemas olimpiskajās spēlēs K. Daugaviņš paziņoja par savas karjeras beigām Latvijas izlasē, tomēr 2023. gadā atgriezās, lai pārstāvētu valstsvienību 2023. gada Pasaules čempionātā. Turnīrā, kas notika Rīgā un Tamperē, K. Daugaviņš bija komandas kapteinis, bet komanda pirmo reizi vēsturē izcīnīja bronzas medaļas. Vecāki — Armands (miris 2022. gadā) un Inga Daugaviņi. K. Daugaviņa tēva brālis ir aktieris Andris Daugaviņš. 2013. gada 14. jūlijā pēc trīs gadu kopdzīves Kaspars Daugaviņš Rīgas Svētās Marijas Magdalēnas katoļu baznīcā salaulājās ar Santu Seili. 2015. gadā Kasparam un Santai piedzima meita, bet 2019. gadā — otrā meita. Daugaviņš debitē NHL, "Senators" uzvar «Senators break scoreless tie late, hand Rangers another shutout». CBS Sports. 2010-01-14. Arhivēts no oriģināla, laiks: 2012-10-12. Skatīts: 2010-05-03. Valdis Bērziņš. «Daugaviņš un "Senators" izcīna Kaldera kausu», 2011. gada 8. jūnijs. Skatīts: 2011. gada 8. jūnijs. Daugaviņš ir trešais Latvijas hokejists, kurš izcīnījis Kaldera kausu, delfi.lv Daugaviņam pirmie vārti NHL; 'Senators' izcīna sesto uzvaru pēc kārtas «Latvijas izlases kapteinis Daugaviņš karjeru turpinās Slovākijas čempionātā». sportacentrs.com. 2023. gada 13. septembrī. Skatīts: 2023. gada 13. septembrī. - Dārziņš un Daugaviņš pēc zaudējuma Dānijai atvadās no Latvijas izlases Ievas Stāsti. — 2020.g. — Nr.10 «"Krimināli ekselentais" Daugaviņš uzvaru "Lielajā Kristapā" nosvinējis kopā ar mīļoto». jauns.lv. 2018. gada 28. novembrī. Skatīts: 2023. gada 13. septembrī. Hokejists Kaspars Daugaviņš apprecējies, nra.lv "Beidzot visu dienu varu pabūt mājās" — jauns.lv Vikikrātuvē par šo tēmu ir pieejami multivides faili. Skatīt: Kaspars Daugaviņš. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)