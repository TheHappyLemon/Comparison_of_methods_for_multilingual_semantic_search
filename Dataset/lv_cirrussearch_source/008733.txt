Žans Pols Belmondo (franču: Jean-Paul Belmondo; dzimis 1933. gada 9. aprīlī, miris 2021. gada 6. septembrī) bija franču aktieris. Dzimis skulptora un gleznotājas ģimenē. Viens no franču jaunā viļņa ievērojamākajiem aktieriem. Viņa pazīstamākās lomas ir filmās "Līdz pēdējam elpas vilcienam" (1960), "Divas sievietes" (La ciociara, 1960), "Sieviete paliek sieviete" (1961), Les Amours célèbres (1961), Léon Morin, prêtre (1961), That Man from Rio (1964), "Trakais Pjero" (Pierrot le Fou, 1965). Par lomu filmā Itinéraire d'un enfant gâté (1988) Belmondo ir saņēmis Cēzara balvu. 2011. gadā saņēmis Kannu kinofestivāla goda balvu par mūža ieguldījumu. 2016. gadā Venēcijas kinofestivālā saņēmis goda balvu Zelta lauva. 2006. gadā viņam tika piešķirts Francijas mākslas un literatūras komandiera ordenis. Apbalvots ar Francijas Goda Leģiona ordeni (komandiera pakāpē, 2007). Dzimis Parīzes priekšpilsētā Neijī pie Sēnas, franču skulptora Pola Belmondo un gleznotājas Sāras Raino-Ričardas ģimenē. Bērnībā interesējās par sportu, 1949. gadā uzsāka boksera karjeru, bet vēlāk pievērsās aktiermākslai. 1952. gadā tika uzņemts Parīzes Teātra mākslas konservatorijā, kur mācījās trīs gadus. 1953. gadā uzsāka teātra aktiera karjeru, bet filmējās no 1956. gada. Kļuva slavens pēc piedalīšanās Žana Lika Godāra filmā "Līdz pēdējam elpas vilcienam" (1960), bija viens no pazīstamākajiem franču jaunā viļņa aktieriem. Vēlāk tēloja lomas arī dažādu citu žanru filmās. Savas karjeras laikā piedalījies vairāk nekā 90 filmās. Darbojies arī kā kinoproducents. Bija precējies divas reizes, kā arī bijis četrās partnerattiecībās. Belmondo kopumā bija četri bērni, tai skaitā, pazīstamais autosacīkšu braucējs Pols Belmondo. Miris 2021. gada 6. septembrī savās mājās Parīzē, 88 gadu vecumā. Žans Pols Belmondo saņem Francijas ordeni. tvnet.lv. Atjaunots: 2011. gada 9. jūlijā. «Jean-Paul Belmondo, the battered face of French New Wave cinema, dies aged 88». CNN. «Jean-Paul Belmondo, Magnetic Star of the French New Wave, Dies at 88». nytimes.com. Vikikrātuvē par šo tēmu ir pieejami multivides faili. Skatīt: Žans Pols Belmondo. Encyclopædia Britannica raksts (angliski) Brockhaus Enzyklopädie raksts (vāciski) Lielās Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski) Encyclopædia Universalis raksts (franciski) IMDb profils (angliski) AllMovie profils (angliski)