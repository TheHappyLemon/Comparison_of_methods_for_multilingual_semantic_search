Rietumdavao (filipīniešu: Lalawigan ng Kasadpang Dabaw, Lalawigan ng Davao Occidental, angļu: Province of Davao Occidental, sebuāņu: Lalawigan sa Kasadpang Dabaw, Lalawigan sa Davao Occidental) ir viena no Filipīnu provincēm valsts dienviddaļā, Davao reģionā. Administratīvi dalās 5 municipalitātēs un sīkāk 105 barangajās. Provinces galvaspilsēta un lielākā apdzīvotā vieta ir Malita. Provincē daudznacionāls iedzīvotāju sastāvs — lielākā daļa ir autohtonie tagakaulo (86 318; 27,2 %), manobo (78 806; 24,9 %) un blaani (33 68 451; 24,6 %), kā arī 20. gadsimtā ieceļojušie visaji (49 946; 15,8 %). Lielākā daļa ticīgo ir katoļi un animisti, pārējie — musulmaņi un protestanti. Province izvietojusies Mindanao salas dienvidaustrumos Filipīnu jūras un Davao līča krastā. Ziemeļos robežojas ar Dienviddavao, rietumos — ar Sarangani. Provincei pieder divas salas Sulavesi jūrā dienvidos no Tinakas raga — Sarangani un Baluta. Provinces teritorija kalnaina; augstākā virsotne ir Latians (1624 m vjl) uz robežas ar Sarangani. Valda subtropu klimats. Līdz 19. gadsimta vidum provinces teritorija piederēja Magindanao sultanātam. 1848. gadā Davao līča piekrasti pakļāva spāņi Hosē Ujangurena vadībā, kas šeit 1849. gadā nodibināja Nuevagipuskojas (Nueva Guipúzcoa) provinci, nosauktu par godu Gipuskojas provincei Spānijā, ar centru Nuevavergarā (mūsdienās Davao). 1858. gadā province tika likvidēta un reorganizēta par Davao militāri politisko komandansiju. Pēc Filipīnu nonākšanas amerikāņu kontrolē 1898. gadā provincē ieplūda ieceļotāji no Visajām un Japānas; sākās strauja saimniecības attīstība. 1903. gadā Davao tika iekļauta Moro provincē, kas aizņēma Mindanao salas dienvidus. 1914. gadā Moro province tika sadalīta un Davao kļuva par patstāvīgu provinci. 1967. gadā Davao provici sadalīja trijās, tajā skaitā Dienviddavao ar centru Digosā. Rietumdavao patstāvīgā provincē ar centru Malitā nodalīta 2013. gada plebiscīta rezultātā no Dienviddavao provinces dienviddaļas. Vikikrātuvē par šo tēmu ir pieejami multivides faili. Skatīt: Rietumdavao. Philippine Statistics Authority. Ethnicity Statistical tables