Trejdaļu madara (Galium trifidum) ir augu suga rubiju dzimtas madaru ģintī. Savvaļā tā sastopama ziemeļu reģionos, kā arī kalnainos apvidos polam tuvumā. Latvijā tā ir reti sastopama, ir ierakstīta Latvijas Sarkanajā grāmatā 3. kategorijā. Trejdaļu madara ir daudzgadīgs, 8-25 cm garš lakstaugs ar tievu, raupju, pacilu vai stāvu, zarojošu stublāju. Lapas uz stublāja ir izvietotas neīstā mieturī pa 4. Tās ir šauri lancetiskas, 0,4-1,2 cm garas un 0,1-0,3 cm platas. Lapas ir šaurākas pie to pamata, gals ir strups, lapas plātnes mala un vidusdzīsla ir raupja. Ziedi ir izvietoti pa 2 vai 3 lapu žāklēs. Ziedu vainags ir balts, trīsdaļīgs ar raupju ziedkātu, ziedam ir trīs putekšņlapas un putekšnīcas ir dzeltenas. Pēc noziedēšanas augļa kāts noliecas uz leju. Augļa skaldeņi (riekstiņi) ir kaili. Zied jūnijā un jūlijā. «trejdaļu madara - Galium trifidum L. - Augi - Latvijas daba». www.latvijasdaba.lv. Skatīts: 2022-02-11. Vikikrātuvē par šo tēmu ir pieejami multivides faili. Skatīt: Trejdaļu madara. Encyclopædia of Life raksts (angliski)