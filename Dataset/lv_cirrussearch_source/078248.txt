Dace Akmentiņa, īstajā vārdā Doroteja Šteinberga (dzimusi 1858. gada 3. augustā, mirusi 1936. gada 16. martā) bija latviešu aktrise, viena no pirmajām latviešu teātra zvaigznēm. Dzimusi 1858. gadā Grienvaldes muižas (Grünwald) pagastā mūrnieka ģimenē. Mācījās pagasta skolā, 1875. gadā pārcēlās uz Rīgu, kur strādāja par šuvēju un dziedāja korī. 1886. gadā uzstājās Vaņas lomā Rīgas Latviešu teātra iestudētajā lugā pēc Mihaila Gļinkas operas "Dzīvība priekš cara" motīviem. Pēc pirmajiem panākumiem tika angažēta pastāvīgam darbam teātrī. Rodes Ebelīna vadībā viņa izauga par teicamu tēlotāju ar lielisku raksturojumu, dziļām psiholoģiskām niansēm, dzidru, liriski plūstošu valodu. Pēc Pirmā pasaules kara sākuma 1914. gada tēloja reti, savu pēdējo lomu nospēlēja 1922. gadā. Hroniskas slimības dēļ pēdējos dzīves gadus pavadīja gultā. Mirusi 1936. gadā. Kārlēns Blaumaņa lugā "Skroderdienas Silmačos", Kristīne Blaumaņa lugā "Ugunī", Mirdza Aspazijas lugā "Vaidelote", Grietiņa Gētes lugā "Fausts", Ofēlija Šekspīra lugā "Hamlets", Dezdemona Šekspīra lugā "Otello". Latviešu konversācijas vārdnīca. I. sējums. Rīga : Anša Gulbja izdevniecība. 200. sleja.