Volters Eliass Disnejs (angļu: Walter Elias Disney, izrunā: [wɔːltə(r) ˈdɪzni], dzimis 1901. gada 5. decembrī, miris 1966. gada 15. decembrī) bija amerikāņu kino un televīzijas producents, scenārists, aktieris, animators, veiksmīgs uzņēmējs un filantrops. Plaši pazīstams kā animācijas tēlu Mikipeles un Donalda Daka autors. Viņš arī plānoja un piedalījās Disnejlendas izklaides parka celtniecībā, kas 1955. gadā tika atklāts Anahaimā, netālu no Losandželosas. Neilgi pirms nāves tika uzsākta arī nākamās Disnejlendas celtniecība Floridas pilsētā Orlando. The Walt Disney Company, kuru dibināja Volts Disnejs, mūsdienās ir kļuvis par vienu no pasaules lielākajiem izklaides konglomerātiem. Disneja producētās filmas saņēmušas 22 Amerikas Kinoakadēmijas balvas (no tām 12 par labāko animācijas īsfilmu). Bez tam Disnejs saņēmis trīs Kinoakadēmijas goda balvas, vienu Ērvinga Tālberga memoriālo balvu (Irving G. Thalberg Memorial Award), septiņas Emmy balvas. Volta Disneja vecāki bija Kanādā ieceļojuši imigranti no Īrijas. Viņa tēvs Eliass Disnejs bija īrs, bet māte Flora Kola (Flora Call) — vāciete. Vecākiem Kanādā neveicās lauksaimniecības bizness un tādēļ viņi pārcēlās uz Čikāgu, kur 1901. gada 5. decembrī piedzima Volts Disnejs. Pēc tam ģimene pārcēlās uz Kanzasu. Visus bērnības un jaunības gadus Volts savu vienaudžu vidū izcēlās ar to, ka nepārtraukti zīmēja dažādas karikatūras. Jau pusaudža gados Volts Disnejs draugu un paziņu vidū bija populārs kā dažādu stāstu un miniatūru atstāstītājs ar bagātīgu iztēli un kā dažādu šovu meistars. Savu kompāniju The Disney Bros. Cartoon Studio viņš kopā ar brāli Roju Disneju nodibināja 1923. gadā, bet pēc 2 gadiem tā tika pārdēvēta par The Walt Disney Studio, bet vēlāk — par Walt Disney Productions (no 1986. gada kompānija saucas The Walt Disney Company). Pirmais Disneja darbs bija īsfilma Alice's Wonderland (1923), kas vēlāk tika turpināta, izveidojot 57 sēriju garu seriālu Alice Comedies ar Alises tēlu. Nākamais Disneja darbs (kopā ar Abu Aiverku) bija tēls Oswald the Lucky Rabbit. Nesaskaņu dēļ ar izplatītāju Disnejs pameta šo animācijas filmu projektu. 1928. gadā Disnejs kopā ar Abu Aiverku radīja jaunu animācijas tēlu — Mikipeli. Šis tēls 20. gadsimta 30. gados kļuva ļoti populārs. Citas plaši pazīstamas Disneja filmas ir "Ziedi un koki" (Flowers and Trees, 1932), "Trīs sivēntiņi" (The Three Little Pigs, 1933), "Sniegbaltīte un septiņi rūķīši" (1937), "Pinokio" (1940), "Fantāzija" (1940), "Dambo" (1941), "Bembijs" (1942), Fun and Fancy Free (1947), The Adventures of Ichabod and Mr. Toad (1949), "Pelnrušķīte" (1950), "Alise Brīnumzemē" (1951), "Pīters Pens" (1953), "Lēdija un Klaidonis" (1955), "Apburtā princese" (1959), "101 dalmācietis" (1961), "Zobens akmenī" (1963), Mērija Popinsa" (1964), "Džungļu grāmata" (1967). Volts Disnejs bija arī veiksmīgs novators un izgudrotājs. Savās animācijas filmās viņš arvien ieviesa jaunus uzlabojumus. Volts Disnejs izrādījās arī talantīgs uzņēmējs. Disnejam radās ideja par tematisko parku izveidošanu. Viņš pats personīgi vadīja pirmo tāda parka izveidi, kas tika atklāts 1955. gadā un nosaukts par Disnejlendu. Vēlāk šādi parki tika izveidoti arī citur, piemēram, Floridā vai Parīzē. 1966. gadā Disnejs nomira no plaušu vēža 65 gadu vecumā. Volta Disneja kopā ar brāli Roju 1923. gadā dibinātā uzņēmuma The Walt Disney Company ienākumi mūsdienās ir ievērojami. 2015. gadā ienākumi bija 52,5 miljardi ASV dolāru. «Biography of Walt Disney» (angliski). Buzzle.com. Arhivēts no oriģināla, laiks: 2012-02-12. Skatīts: 2012-05-20. «The Golden Age of Mickey Mouse». web.archive.org. Arhivēts no oriģināla, laiks: 2008. gada 10. jūlijā. Skatīts: 2015. gada 15. decembrī. «THE WALT DISNEY COMPANY REPORTS FOURTH QUARTER AND FULL YEAR EARNINGS FOR FISCAL 2015». The Walt Disney Company. Arhivēts no oriģināla, laiks: 2016. gada 4. martā. Skatīts: 2015. gada 15. decembrī. Vikikrātuvē par šo tēmu ir pieejami multivides faili. Skatīt: Volts Disnejs. IMDb profils (angliski) Internet Broadway Database profils (angliski) AllMovie profils (angliski) Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)