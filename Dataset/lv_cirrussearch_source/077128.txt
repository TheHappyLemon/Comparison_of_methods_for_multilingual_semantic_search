Kategats (dāņu: Kattegat, zviedru: Kattegatt) ir jūras šaurums starp Jitlandes pussalas austrumu krastu un Skandināvijas pussalas Zviedrijas daļas rietumu piekrasti. Caur Skageraku savienojas ar Ziemeļjūru, bet caur Dāņu šaurumiem ar Baltijas jūru. Šauruma garums ir ap 200 km, platums ir no 60 km ziemeļos līdz 122 km dienvidos. Dziļums svārstās no 10 līdz 30 m, bet ziemeļdaļā arī vairāk par 50 m. Kategatā ietek vairākas nelielas upes gan no Zviedrijas, gan no Dānijas. Šaurumā atrodas arī dažas salas, lielākās no tām ir Samse, Urusta, Lesje un Anholta. Pēdējās divas sauc par Dānijas "tuksneša joslu", pateicoties to sausajam vasaras klimatam. Kategata šauruma nosaukums nāk no dāņu valodas vārdiem Kat (kaķene) un Gat (caurums). Tas cēlies jau viduslaikos, kad kuģu kapteiņi nosauca šo vietu par šauru, "kā kaķa caurums", jo šeit ir daži jūras sēkļi, kuri stipri apgrūtina kuģošanu. Vikikrātuvē par šo tēmu ir pieejami multivides faili. Skatīt: Kategats. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski)