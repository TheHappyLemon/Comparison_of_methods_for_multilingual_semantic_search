Vecbebru muiža (vācu: Gut Alt-Bewershof) bija Vidzemes muiža, kas atradās mūsdienu Aizkraukles novada Vecbebru ciemā. Mūsdienās muižas apbūve ir vietējas nozīmes arhitektūras piemineklis. Apbūvē ietilpst kungu māja (valsts nozīmes piemineklis), klēts, stallis, pagrabs un parks. Vecbebru muižas dzīvojamā ēka klasicisma stilā celta 19. gadsimta pirmajā pusē barona Fīdriha fon Meijendorfa laikā. Muižas kungu māja nodedzināta 1905. gadā. Vēlāk to atjaunoja arhitekta Vilhelma Bokslafa vadībā. Atjaunojot muižas kungu māju, tai izbūvēts rizalīts, kas ir izteiksmīgs jūgendstila arhitektūras paraugs. Pēc Latvijas agrārreformas 1922. gadā Vecbebros nodibināja biškopības un dārzkopības skolu, ko 1944. gadā pārdēvēja par Vecbebru biškopības tehnikumu, 1972. gadā — par Vecbebru sovhoztehnikumu, kas apsaimniekoja visas pagasta lauksaimniecības zemes. Vecbebros izveidoja sovhoztehnikuma saimniecisko centru, ap to izauga ciems. 1982. gadā tehnikums pārgāja uz jauno mācību korpusu. 1996. gadā ēkā tika atvērta Bebru vispārizglītojošā internātskola, bet 2017. gadā tā tika slēgta. Pēc skolas slēgšanas muižas komplekss tika iznomāts SIA “Alt-Bewershof”, kas plānoja muižas ēku atjaunošanu un viesmīlības biznesa attīstību. Nomas līgums lauzts 2020. gadā un kopš tā laika par ēkām rūpējas Aizkraukles novada pašvaldība, kas meklē tās izmantošanas funkciju. Vikikrātuvē par šo tēmu ir pieejami multivides faili. Skatīt: Vecbebru muiža. Slēgtajai Vecbebru skolai izlīdzēs Ogres tehnikums