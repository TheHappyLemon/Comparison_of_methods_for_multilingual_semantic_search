Līdzenumu tapirs (Tapirus terrestris) jeb Dienvidamerikas tapirs, arī Brazīlijas tapirs ir tapiru dzimtas (Tapiridae) viena no Latīņamerikas tapiru sugām. Līdzenumu tapirs apdzīvo Amazones džungļu biomu. To var sastapt Venecuēlā, Kolumbijā, Brazīlijā, Argentīnā, Paragvajā, Bolīvijā, Peru un Ekvadorā. Līdzenumu tapira izdzīvošana ir ļoti apdraudēta. Līdzenumu tapirs ir tumši brūnā krāsā, ar baltiem ausu galiem, un tam ir īsas, vertikāli stāvošas krēpes. Un kā visiem tapiriem tam ir īsa, strupa aste un kustīgs snuķis, kas ir visīsākais starp dažādajām tapiru sugām. Tā ķermeņa garums ir 1,8 m - 2,5 m, aste 5-10 cm gara, svars 270 kg, augstums skaustā 77 - 108 cm. Mātītes ir nedaudz lielākas par tēviņiem. Priekškājām ir 4 pirksti, pakaļkājām 3 pirksti. Lai arī tapiri ir izteikti vientuļnieki, līdzenumu tapirus reizēm var sastapt pa pāriem. Līdzenumu tapiri barojas ar koku un krūmu lapām, jaunajiem dzinumiem, augļiem un dažādiem augiem un zālēm, tie labprāt ēd maigos ūdensaugus. Līdzenumu tapiri pamatā uzturas upju tuvumā un ir lieliski peldētāji un nirēji, bet tie var diezgan ātri pārvietoties arī pa sauszemi, veikli pārvarot upju stāvos krastus, kā arī kāpelēt pa klintīm. Līdzenumu tapiri ir nakts dzīvnieki, un katru vakaru tie dodas ganībās pa iestaigātām takām, priekšroku dodot zaļajiem augiem. Galvenie tapiru ienaidnieki ir aligatori, jaguāri un pumas. Kad tapiram uzbrūk plēsējs, tas slēpjas ūdenī. Mātīte meklējas ik pēc 2-3 mēnešiem, grūsnība ilgst 400 dienas, un parasti piedzimst viens mazulis, kas sver apmēram 6,8 kg. Mazuļiem ir brūns apspalvojums ar baltām strīpiņām un baltiem lāsumiņiem, šāds apspalvojums sapludina mazuli ar meža gaismas un ēnas spēli. Septiņu mēnešu vecumā apspalvojums ir nomainījies un ieguvis pieauguša tapira krāsojumu. Mātes savus mazuļus baro ar pienu 6-8 mēnešus. Ap šo laiku tapiru mazuļi ir pieauguši. Jaunais tapirs paliek kopā ar māti apmēram līdz divu gadu vecumam. Tapiri dzīvo 25-30 gadus. «Tapirus terrestris (Lowland Tapir, Brazilian Tapir, South American Tapir)». Arhivēts no oriģināla, laiks: 2009. gada 15. janvārī. Skatīts: 2009. gada 7. februārī. BBC - Science & Nature - Wildfacts - Brazilian tapir «Arhivēta kopija». Arhivēts no oriģināla, laiks: 2009. gada 4. janvārī. Skatīts: 2009. gada 7. februārī. Brazilian Tapir Focus on the lowland tapir ARKive: Lowland tapir (Tapirus terrestris) Līdzenumu tapirs