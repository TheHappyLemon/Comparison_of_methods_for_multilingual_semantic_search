Deivids Sarkanis (dzimis 1994. gada 7. novembrī Rīgā) ir latviešu hokejists, kreisās malas uzbrucējs. Pašlaik (2024) spēlē Latvijas čempionāta vienībā HK Mogo. Karjeru Sarkanis sāka 2009.—10. gada sezonā Latvijas U—18 līgas kluba SK Rīga 18 sastāvā. 2011.—12. gada sezonā uzbrucējs debitēja Krievijas Jaunatnes hokeja līgas kluba HK Rīga sastāvā, tās rindās gan nostiprinoties vien gadu vēlāk. 2013.—14. gada KHL sezonā vairākkārt tika izsaukts uz Rīgas "Dinamo" komandu. Tās sastāvā Sarkanis debitēja 2013. gada 30. oktobra spēlē pret Jaroslavļas "Lokomotiv", kurā atzīmējās arī ar rezultatīvu piespēli. Sezonas gaitā "Dinamo" rindās aizvadīja trīs spēles, kā arī komandas rindās devās laukumā vienā no Gagarina kausa izcīņas pirmās kārtas spēlēm pret Doneckas "Donbass". 2014.—15. gada sezonā "Dinamo" sastāvā aizvadīja divas spēles, savukārt HK Rīga sastāvā ar 40 punktiem 55 spēlēs bija komandas trešais rezultatīvākais spēlētājs aiz Nikolaja Jeļisejeva un Rūdolfa Maslovska. 2015. gada jūnija otrajā pusē kopā ar Valteru Freiju un Edgaru Homjakovu noslēdza viena gada līgumu ar Francijas hokeja līgas komandu Morzine-Avoriaz-Les Gets. Nākamās sezonas pirmajā pusē spēlēja Alpu hokeja līgas vienībā Kitzbüheler EC, taču sezonu noslēdza jau Lielbritānijas hokeja līgā. 2018. gadā kopā ar HK Kurbads izcīnīja Latvijas čempiona titulu. Nākamās sezonas vidū pārgāja uz HK MOGO, kopā ar komandu kļūstot par Latvijas čempionu otro sezonu pēc kārtas. 2019. gada vasarā Sarkanis uz pārbaudes laiku pievienojās Rīgas "Dinamo". 6. septembrī klubs paziņoja, ka noslēdzis ar spēlētāju pilnvērtīgu līgumu. "Dinamo" sastāvā aizvadījis vien divas spēles, janvāra nogalē Sarkanis pēc abpusējas vienošanās līgumu ar komandu lauza un atgriezās HK MOGO sastāvā. 2019. gada novembrī debitēja Latvijas hokeja izlasē. Eliteprospects profils (angliski) KHL profils (angliski) Cilvēku portāls Latvijas portāls Hokeja portāls