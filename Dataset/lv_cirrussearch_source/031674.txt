Maskarēnu pūces (Mascarenotus) ir izmirusi pūčveidīgo ģints, kuras trīs sugas apdzīvoja Maskarēnu salas Indijas okeāna rietumu daļā. Par tām zināms pēc dažiem dabas pētnieku pierakstiem, viena zīmējuma un atrastajām fosilijām. Ārēji tās līdzinājās ausainajai pūcei, vienīgi Maskarēnu pūcēm kājas nebija apspalvotas. Taču radnieciski bija tuvākas vanagpūcēm (Ninox). Maskarēnu pūces kopumā bija liela auguma pūces, kuru ķermeņa garums bija vismaz 42 cm. Mazākā no visām trim sugām bija Rodrigesas pūce, lielākā Maurīcijas pūce. Arī to kājas bija garas, piemērotas rāpuļu un, iespējams, nelielu putniņu ķeršanai. Maskarēnu pūču skeleta uzbūve ir ļoti līdzīga citām uz salām dzīvojošām pūcēm, piemēram, Puertoriko purva pūcītei (Megascops nudipes) vai Kubas purva pūcītei (Margarobyas lawrencii). Iespējams, tādēļ, ka uz salām pūcēm nebija sauszemes ienaidnieku. Katra no ģints trim sugām apdzīvoja vienu no galvenajām Maskarēnu grupas salām: Reinjonas pūce (Mascarenotus grucheti) — apdzīvoja Reinjonu Rodrigesas pūce (Mascarenotus murivorus) — apdzīvoja Rodrigesu Maurīcijas pūce (Mascarenotus sauzieri) — apdzīvoja Maurīciju Reinjonas suga zināma tikai pēc atrastajām fosilijām un, jādomā, ka izmira drīz pēc kolonizācijas 17. gadsimta sākumā. Reinjonas pūce augumā bija apmēram tikpat liela kā Maurīcijas pūce, bet tās spārni bija īsāki. Garās kājas un īsie spārni liecina, ka pūce spēja medīt un veikli manevrēt starp kokiem biezos mežos. Rodrigesas suga zināma gan pēc atrastajiem kauliem, gan 1726. gada apraksta. Izzušanas iemesli varēja būt kolonizācijas izraisītās ekoloģiskās izmaiņas, medības un lielā invazīvo žurku populācija. Acīmredzot, izzuda 18. gadsimta vidū. Maurīcijas pūce bija lielākā no visām ģints sugām. Pirmo reizi pieminēta 1602. un 1606. gadā. Zināma arī pēc atrastajiem kauliem un diviem aprakstiem 1770. un 1836. gadā. Mežu izciršanas un medību rezultātā izzuda ap 1859. gadu. iNaturalist, Mascarene Owls «Strigidae: Mascarene owls». Arhivēts no oriģināla, laiks: 2016. gada 21. oktobrī. Skatīts: 2017. gada 23. maijā. iNatualist, Réunion Owl Julian P. Hume, Michael Walters, 2012, "Extinct Birds", 194 page Mascarenotus grucheti, Sarkanā grāmata Mascarenotus murivorus, Sarkanā grāmata Mascarenotus sauzieri, Sarkanā grāmata iNaturalist, Rodrigues Owl Beauty of Birds, Mauritius Owls[novecojusi saite] Zeltainie sikspārņi un sārtie baloži. Džeralds Darels. Zinātne. Rīga. 1981