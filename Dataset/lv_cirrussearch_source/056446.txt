Jokelas skolas apšaude notika 2007. gada 7. novembrī Jokelas vidusskolā Somijā. Apšaudes organizators un izpildītājs bija 18 gadus vecais Peka Ēriks Auvinens (somu - Pekka Erik Auvinen), kurš bija šīs skolas skolnieks. Apšaudes rezultātā tika nogalināti 9 cilvēki - 6 skolēni, skolas medmāsa un skolas direktore Helena Kalmi, kā arī pats Auvinens izdarīja pašnāvību. Somijas vēsturē tā bija otrā skolas apšaude. Pirmā notika 1989. gadā Raumanmeri skolā Raumā. Aptuveni 11:44 pēc vietējā laika tika izšauts pirmais šāviens. Tūlīt pat skolas direktore Helena Kalmi pavēlēja visiem skolēniem un skolotājiem ieslēgties klasēs. Pēc tam direktore mēģināja piespiest šāvēju padoties. Vēlāk redzot kā skolas medmāsa palīdz ievainotajiem, Auvinens nošāva arī viņu. Tad slepkava turpināja staigāt pa skolas ēku, raustīdams durvju rokturus un šaujot caur durvīm. Viņš arī izkliedza aicinājumus skolēniem uz revolūciju un aicināja viņus iznīcināt skolas īpašumu. Auvinens tēmēja arī uz dažiem cilvēkiem, kurus viņš nenogalināja. Policijas patruļa ieradās ap pulksten 11:55, kam vēlāk sekoja ap simts policistu, arī Karhuryhmä speciālo uzdevumu vienība un vairāki atvaļinātie policisti, kas aplenca skolas ēku. Kad policija mēģināja uzsākt sarunas, šāvējs pulksten 12:04 atklāja uguni arī uz policistiem, tomēr nevienu neievainojot. Konfrontācija beidzās pēc aptuveni 40 minūtēm, kad Auvinens mēģināja izdarīt pašnāvību, tomēr neveiksmīgi un tika atrasts skolas tualetē vēl dzīvs, bet bez samaņas 13:53. Auvinens tika aizvests uz Helsinku universitātes centrālo slimnīcu Tolo pilsētā, bet mira tajā pašā vakarā 22:15. Peka Ēriks Auvinens ieroča turēšanas atļauju ieguva trīs nedēļas pirms slaktiņa. Viņš bija arī Helsinku šaušanas kluba biedrs. Par ieroci Auvinens izmantoja SIG Mosquito 22. kalibru. Ierocis bija iegūts legāli un reģistrēts uz Peka Ērika Auvinena vārda 19. oktobrī. Pats Auvinens gan vēlējās iegādāties jaudīgāku ieroci - 9 mm Beretta - tomēr policija šim ierocim atļauju neizsniedza, tādēļ tika izmantots iepriekš minētais 22. kalibra ierocis. Pēc ieroča turēšanas atļaujas saņemšanas Auvinens trenējās šaušanā. Šaušanas klubā viņš veica 1 stundas treniņsesiju, kā arī trenējās patstāvīgi. Par saviem nodomiem Auvinens informēja, ievietojot vairākus video interneta portālā YouTube ar segvārdu Sturmgeist89, kuros viņš bija redzams turot rokā ieroci. Citā video bija redzams kā viņš trenējas šaujot pa ābolu. Vienā no saviem video viņš pat bija atklājis datumu, kurā bija ieplānojis slaktiņu, publicējot video Jokela High School Massacre 11/7/2007, kurā kā fona mūzika skanēja KMFDM dziesma "Stray Bullet". Auvinens bija ietekmējies no līdzīga notikuma ASV - Kolumbainas vidusskolas slaktiņa. «Helsingin Sanomat - International Edition - Home». Arhivēts no oriģināla, laiks: 2007. gada 18. novembrī. Skatīts: 2008. gada 15. februārī.