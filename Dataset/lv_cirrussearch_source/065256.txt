Kopetdags (turkmēņu: Köpetdag, persiešu: کپه‌داغ) ir kalnu grēda uz Turkmenistānas un Irānas robežas, Turkmenistānas-Horasānas kalnu sistēmas ziemeļu daļa. Stiepjas ziemelrietumu—dienvidaustrumu virzienā 650 km garumā no Uzboja netālu no Kaspijas jūras austrumu krasta līdz Tedženas upei pie Afganistānas robežas. Grēda ievērojami saposmota, sastāv no vairākām paralēlām grēdām. Ziemeļu nogāzes stāvas ar dziļām aizām, bet dienvidu — lēzenākas. Veidojusies alpīnajā oroģenēzē, sastāv galvenokārt no kaļķakmeņiem, merģeļiem, smilšakmeņiem un māla. Minerālūdeņu avoti un karstie avoti. Augstākā virsotne ir Gūčāns (3191 m vjl) Hazārmasdžeda grēdā Irānā. Raksturīga augsta seismiskā aktivitāte — 1948. gadā 7,3 magnitūdu zemestrīcē faktiski tika nopostīta Ašgabatas pilsēta un gāja bojā ap 37 000 tās iedzīvotāju. Ainavā augstumā līdz 1150 m dominē tuksnesis un pustuksnesis, augstāk — stepe. Upju ielejās un aizās meži (riekstkoki, paegļi, ābeles, kļavas). Daudzveidīga dzīvnieku valsts — mīt gepardi, leopardi, šakāļi, hiēnas, dzeloņcūkas. Turkmenistānas teritorijā 1976. gadā izveidots Kopetdaga rezervāts, bet Irānas daļā 1982. gadā — Tandūres nacionālais parks. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 374. lpp. Tandoureh Protected Area Vikikrātuvē par šo tēmu ir pieejami multivides faili. Skatīt: Kopetdags. Encyclopædia Britannica raksts (angliski) Krievijas Lielās enciklopēdijas raksts (krieviski)