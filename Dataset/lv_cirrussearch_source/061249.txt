Bilopiļļa (ukraiņu: Білопілля) ir pilsēta Ukrainas ziemeļos, Sumu apgabala Sumu rajonā. Izvietojusies apgabala ziemeļos pie Krievijas robežas, Viras upes krastos 44 km no apgabala centra Sumiem. Līdz 2020. gadam rajona centrs. Sena apdzīvota vieta kopš Kijevas Krievzemes laikiem — pirmoreiz minēta 12. gadsimtā Vladimira Monomaha apcerējumā kā nocietināta pilsēta Vira. 1239. gadā to nodedzināja mongoļu karaspēks. Vēlākos laikos Viras vietā periodiski bijušas tatāru un krievu apmetnes. 1672. gadā šajā vietā apmetās ieceļotāji no Vinnicas apvidus Bilopiļļas ciema un 1687. gada dokumentos tā minēta kā Kriga (Крига). Bilopiļļa kļuva par Sumu kazaku pulka sotņas pilsētu. 1765. gadā pēc pulku sistēmas atcelšanas pilsēta kļūst par komisariāta centru, bet 1780. gadā — par apriņķa centru. Mūsdienās pilsētā attīstīta mašīnbūve un kombinētās lopbarības ražošana. «Belopoļje». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 103. lpp. Vikikrātuvē par šo tēmu ir pieejami multivides faili. Skatīt: Bilopiļļa. Mūsdienu Ukrainas enciklopēdijas raksts (ukrainiski)