Udupi Ramačandra Rao (kannadu: ಉಡುಪಿ ರಾಮಚಂದ್ರ ರಾವ್; dzimis 1932. gada 10. martā, miris 2017. gada 24. jūlijā) bija zinātnieks, Indijas Kosmosa pētījumu organizācijas ISRO vadītājs, viens no pirmajiem satelītu tehnoloģiju attīstītājiem Indijā. U. R. Rao dzimis Adamaru, Karnātakā. 1951. gadā Madrasas Universitātē Rao ieguva bakalaura grādu. 1953. gadā viņš ieguva maģistra grādu Banarasas Hindi universitātē. 1960. gadā Gudžarātas Universitātā Udupi Ramačandra Rao saņēma doktora grādu. 1961. gadā Rao devās uz ASV, kur Masačūsetsas Tehnoloģiju institūtā darbojās pēcdokturantūrā, strādājot pie kosmiskā starojuma jautājumiem. 1963. gadā viņš kļuva par asistējošo profesoru Teksasas Universitātē Dalasā Perspektīvo pētījumu dienvidrietumu centrā. 1966. gadā Rao atgriezās Indijā, un kā asociētais profesors darbojās Fizisko pētījumu laboratorijā Ahmedabadā. 1969. gadā viņš kļuva par profesoru. 1972, gadā tika dibināts Indijas Zinātnisko pavadoņu projekts (Indian Scientific Satellite Project, ISSP; tagad Indijas Kosmosa pētījumu organizācijas Pavadoņu centrs). Udupi Ramačandra Rao kļuva par ISSP projekta direktoru. Viņa vadībā tika izgatavots pirmais Indijas pavadonis Aryabhata. No 1975. līdz 1984. gadam Rao bija Indijas Kosmosa pētījumu organizācijas Pavadoņu centra direktors. No 1984. līdz 1994. gadam Udupi Ramačandra Rao bija Indijas Kosmosa pētījumu organizācijas priekšsēdētājs un Indijas valdības Kosmosa komisijas un sekretariāta, kosmosa departamenta priekšsēdētājs. Viņš attīstīja raķešu izstrādi, tai skaitā ASLV un PSLV, GSLV, kā arī kriogēno tehnoloģiju. Viņa vadībā veiksmīgi tika palaisti ģeostacionārie sakaru pavadoņi INSAT. No 1997. līdz 2000. gadam Rao vadīja ANO Kosmosa miermīlīgas izmantošanas komiteju. 2001. un 2002. gadā viņš bija plašsaziņas aģentūras Prasar Bharati priekšsēdētājs. Udupi Ramačandra Rao pildīja vēl citus amatus un pienākumus. Viņš ir publicējis vairāk nekā 360 zinātnisku un tehnisku rakstu dažādos žurnālos. Rao saņēmis daudzus Indijas un ārvalstu apbalvojumus un goda nosaukumus. 1976. gadā viņš Padma Bhushan apbalvojumu, un 2017. gadā — Padma Vibhushan, kas ir otrs augstākais civilais apbalvojums Indijā. 2013. gadā Udupi Ramačandra Rao iekļauts Starptautiskās pavadoņu profesionāļu biedrības Kosmosa un pavadoņu slavas zālē. «India’s Pioneer Space Scientist – Professor Udupi Ramachandra Rao». karnataka.com. U.R. Rao inducted into Satellite Hall of Fame The Hindu, 2013-03-28 Prof. Udupi Ramachandra Rao (1984-1994) Arhivēts 2018. gada 8. martā, Wayback Machine vietnē. ISRO