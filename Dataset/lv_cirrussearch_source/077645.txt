Tadžmahāls (hindi: ताज महल, persiešu: تاج محل, izrunā: [ˈt̪aːdʒ mɛˈɦɛl]) ir mauzolejs, kurš atrodas Indijas pilsētā Āgrā, Utarpradēšas štata rietumos Jamunas upes krastā. Tadžmahāls ir viens no lieliskākajiem mogolu arhitektūras piemēriem un unikāla celtne pasaules mērogā. Tajā ir apvienoti persiešu, indiešu un islāma arhitektūras stili. 1983. gadā Tadžmahālu iekļāva UNESCO Pasaules mantojuma objektu sarakstā. Tadžmahālu savas mirušās sievas Mumtāzas Mahālas mūžīgai piemiņai sērojot uzbūvēja mogolu imperators Šahs Džahāns. Viņa sieva nomira 1631. gadā dzemdību laikā. Šahs Džahāns apprecējās ar Mumtāzu Mahālu 1612. gadā. Tadžmahāla celtniecība sākās ap 1632. gadu. Pie celtniecības darbiem strādāja vairāk nekā 20 tūkstoši strādnieku no Indijas, Persijas, Osmaņu impērijas un Eiropas, lai to pabeigtu ap 1638. vai 1639. gadu. Kompleksa papildinājumi tika pabeigti 1643. gadā, savukārt ārējie apdares darbi tika veikti līdz 1647. gadam. Pilnībā komplekss 17 hektāru lielā laukumā tika pabeigts 22 gados. Tadžmahāla kompleksu būvēja dažādi arhitekti, taču par galveno arhitektu uzskata persiešu cilmes indieti Ustadu Ahmadu Lahaurī (Ustad Aḥmad Lahawrī). Kompleksu veido pieci elementi — galvenie vārti, dārzs, mošeja, džavabs (tāda pati ēka kā mošeja otrpus mauzolejam) un pats mauzolejs ar četriem minaretiem. «The Taj Mahal» (angliski). How Stuff Works - Adventure. Arhivēts no oriģināla, laiks: 2012-01-21. Skatīts: 2012-01-06. Vikikrātuvē par šo tēmu ir pieejami multivides faili. Skatīt: Tadžmahāls. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) «The Official Site of Taj Mahal» (angliski). «Fact of the Taj Mahal» (angliski). The Taj Mahal India.