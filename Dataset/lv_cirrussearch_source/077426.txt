Tomass Henrijs Hakslijs (angļu: Thomas Henry Huxley, 1825. gada 4. maijā, miris 1895. gada 29. jūnijā) bija dabas pētnieks, Darvina draugs un sekotājs, saukts arī par "Darvina buldogu" (Darwin's Bulldog). Sarakstījis virkni ievērojamu darbu bioloģijā, salīdzinošajā anatomijā, paleontoloģijā un antropoloģijā. 1883.-1885. gados Londonas Karaliskās biedrības (The Royal Society of London for the Improvement of Natural Knowledge) prezidents. Ievērojami sekmējis darvinisma nostiprināšanos un popularitātes vairošanos. Filosofijā uzskatīja sevi par Jūma piekritēju un apgalvoja, ka cilvēks nekad nevar droši zināt savu sajūtu patieso cēloni. Šo savu viedokli filosofijā Hakslijs raksturojis ar terminu agnosticisms. Vēsturē iegājusi slavenā diskusija 1860. gadā Oksfordas Universitātē pēc tam, kad tika nolasīts amerikāņa Dr. Dreipera apcerējums "Intelektuālā attīstība, aplūkota kopsakarā ar Darvina kunga uzskatiem". Lekciju zālē, kur bija sapulcējušies apmēram septiņi simti studentu, valdīja saspīlēta atmosfēra. Klausītāji acīmredzot bija nojautuši, ka ir pienākusi vēsturiska šķirtne starp kreacionisma un evolucionisma laikmetu. Kad lasījums bija beidzies, piecēlās un daiļrunīgā uzbrukumā Darvina tēzei metās bīskaps Vilberforss (Samuel Wilberforce), izcils orators. Savas runas beigās, gribēdams atstāt klausītājos satriecošu iespaidu, pievērsies Hakslijam, viņš vaicāja: "Un jūs, ser, no kā puses esat rada pērtiķim — no vectēva vai vecmāmiņas?" Tad Hakslijs cēlās augšā, izklāstīja diskutējamos zinātniskos jautājumus un tikai pēc tam atgriezās pie Vilberforsa dzēlības: "Ja man būtu ļauts izvēlēties, vai lai mans sencis ir pērtiķis vai arī kāds skolas baudījis indivīds, kas savu loģiku izmanto nemācītas publikas maldināšanai un uz svarīga un nopietna filozofiskā jautājuma pamatošanai sniegtajiem faktiem un spriedumiem atbild nevis ar pierādījumiem, bet gan ar zobgalībām, es, ne mirkli nevilcinādamies izvēlētos pērtiķi." — Atskaņas par šo frāžu apmaiņu sekmēja neizglītotu ļaužu vidū izplatījušos mītu, ka darvinisti uzskatot par cilvēka senci pērtiķi. Hakslijs Tomass Henrijs // Filozofijas vārdnīca. / red. Rozentāls M., Judins P. — Latvijas valsts izdevniecība: Rīga, 1964., 149. lpp. Encyclopædia Britannica ieraksts (angliski) The Huxley File — Clark University Thomas Henry Huxley; A Sketch Of His Life And Work by P. Chalmers Mitchell — Project Gutenberg Lucas R. J. Wilberforce and Huxley: A Legendary Encounter. Arhivēts 2011. gada 10. aprīlī, Wayback Machine vietnē.