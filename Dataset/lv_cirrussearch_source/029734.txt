Progress M-28M (Прогресс М-28M; SKS apzīmējums ISS-60P) bija Krievijas automātisks kravas kosmosa kuģis kravu nogādāšanai uz Starptautisko kosmisko staciju (SKS). Tas orbītā palaists 2015. gada jūlijā; darbību beidza 2015. gada decembrī. Tā kā iepriekšējais kuģis Progress M-27M tika zaudēts nesēja Sojuz-2.1a kļūmes dēļ, Progress M-28M tika palaists ar vecāku versiju Sojuz-U. Sākotnēji tā startam bija jānotiek 6. augustā, bet tika pārcelts uz 3. jūliju. Kopējā kravas masa starta brīdī bija 2 381 kg. Īpašajās tvertnēs ietilpa degviela (1 320 kg), skābeklis (26 kg), gaiss (22 kg), ūdens (420 kg). Hermētiskajā kravas telpā (pavisam 1 393 kg) atradās iekārtas stacijas apkalpošanai un zinātniskajiem pētījumiem, pārtikas preces, apģērbs, higiēnas, medicīnas preces. Progress M-28M tika palaists 2015. gada 3. jūlijā 04:55:48 UTC ar nesējraķeti Sojuz-U no Baikonuras kosmodroma. 5. jūlijā kosmosa kuģis pietuvojās stacijai. Saslēgšanās automātiskā režīmā notika 07:11 UTC pie Pirs moduļa. 2015. gada 19. decembrī 07:35 UTC Progress M-28M atvienojās no SKS. 10:42 UTC tika ieslēgts galvenais dzinējs bremzēšanai, un kosmosa kuģis nogāja no orbītas. Tas iegāja atmosfērā un sadega. Nesadegušās daļas 11:28 UTC nokrita Klusā okeāna dienvidu daļā. Прогресс М-28М Центр Управления космическими полетам (krieviski) Progress M-28M lapa SKS Lidojumu vadības centrā Arhivēts 2015. gada 4. jūlijā, Wayback Machine vietnē. (krieviski)