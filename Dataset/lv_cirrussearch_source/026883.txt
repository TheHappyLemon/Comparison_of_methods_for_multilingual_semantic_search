Eirāzijas ekonomiskā savienība (armēņu: Եվրասիական տնտեսական միություն, baltkrievu: Еўразійскі эканамічны саюз, kazahu: Еуразиялық Экономикалық Одақ, kirgīzu: Евразиялык экономикалык биримдик, krievu: Евразийский экономический союз, ЕАЭС) ir starptautiska ekonomiskā apvienība bijušās Padomju Savienības teritorijā Eirāzijā, par kuras izveidi Eirāzijas Ekonomiskās Kopienas vietā 2014. gada 29. maijā vienojās Baltkrievijas, Kazahstānas un Krievijas Federācijas prezidenti. Līgums par savienības izveidi stājās spēkā 2015. gada 1. janvārī. 2015. gada 2. janvārī tai pievienojās arī Armēnija, bet 2015. gada 8. maijā — Kirgizstāna. Eirāzijas ekonomiskajai savienībai ir kopējais ekonomiskais tirgus, dibināšanas laikā sastāvā dzīvoja 183 miljoni cilvēku, tā kopējais iekšzemes kopprodukts pārsniedza 4 triljonus ASV dolāru. Pirmais ideju par šādas savienības izveidi 1994. gadā izteica Kazahstānas prezidents Nursultans Nazarbajevs. 2000. gada 10. oktobrī Baltkrievija, Kazahstāna, Kirgīzija, Krievijas Federācija, Tadžikistāna un Uzbekistāna Astanā izveidoja Eirāzijas Ekonomisko Kopienu (Евразийское Экономическое Сообщество), kurā novērotājas valsts statuss bija Armēnijai, Moldovai un Ukrainai. Pēc Uzbekistānas izstāšanās no šīs kopienas 2008. gadā, kā arī Moldovas un Ukrainas paustās gatavības ciešāk sadarboties ar Eiropas Savienību, to likvidēja 2014. gada 10. oktobrī. «Kyrgyzstan joins Eurasian Economic Union». worldbulletin.net. 2015. gada 9. maijā. Skatīts: 2015-05-15.