RS-232 ir seriālo sakaru datu pārraides standarts. To 1960. gadā ieviesa Electronic Industries Association. Standarts apraksta punkta-punkta savienojumu starp saimnieksistēmu (specifikācijā sauktu par datu galiekārtu, data terminal equipment, DTE) un perifērijas iekārtu (datu ķēdes galiekārtu, data circuit-terminating equipment, DCE). RS-232 definē signālu elektriskos raksturlielumus un sinhronizāciju laikā, signālu nozīmi, kā arī savienojumu fiziskos izmērus un kontaktu izkārtojumu. Līdz USB ieviešanai RS-232 bija personālo datoru standarta virknes pieslēgvieta perifērijas iekārtu pieslēgšanai. RS-232 vēl joprojām izmanto rūpnieciskās iekārtās, tīkla aparatūrā un citur. RS-232 standarts nodrošina gan sinhrono, gan asinhrono datu pārraidi. Bez datu ķēdes standarts apraksta arī vairākas vadības ķēdes, kas vada savienojumu starp DTE un DCE. Katra datu vai vadības ķēde darbojas tikai vienā virzienā. Tā kā datu pārraidīšana un datu uztveršana ir atdalīta atsevišķās ķēdēs, tad sakari var notikt pilnā dupleksā veidā, datu plūsmu nodrošinot vienlaicīgi abos virzienos. RS-232 standarts definē sprieguma līmeņus, kas atbilst loģiskajam vieninieka un loģiskajam nulles līmenim datu pārraides un kontroles signālu līnijās. Derīgi signāli ir diapazonā no +3 līdz +15 voltiem vai diapazonā no -3 līdz -15 voltiem attiecībā pret "kopējās zemes" (GND) kontakttapiņu; līdz ar to diapazons no -3 līdz +3 voltiem nav derīgs RS-232 līmenis. Datu pārraides līnijām (TxD, RxD un to sekundāro kanālu ekvivalentiem) loģiskais vieninieks ir definēta kā negatīvs spriegums, signāla stāvokli sauc par "atzīmi" (mark). Loģiskā nulle ir pozitīvs spriegums, signāla stāvoklis tiek saukts par "atstarpi" (space). Kontroles signāliem ir pretēja polaritāte: apstiprinājuma vai aktīvajam stāvoklim ir pozitīvs spriegums, un neapstiprinājuma vai neaktīvajam stāvoklim ir negatīvs spriegums. Standarts arī nosaka izejas sprieguma izmaiņas ātruma maksimālās robežas. Šīs robežas ir iekļautas, lai palīdzētu samazinātu iespējamu šķērsrunu starp blakus signāliem. Jo mazāks ir pacēluma un krituma laiks, jo mazāka šķērsrunas iespējamība. RS-232 pieļaujamais sprieguma izmaiņas ātrums ir 30 V. Bez tam kā standarts ir definēts maksimālais datu ātrums 20 kilobiti sekundē. Vēl tiek definēta impedance interferencei starp raidītāju un uztvērēju. Slodze raidītājam ir norādīta no 3 kΩ līdz 7 kΩ. Sākotnējā RS-232 standartā vada maksimālais garums starp raidītāju un uztvērēju tika norādīts 15 metri. Šī standarta daļa tika mainīta pārskatā "D" (EIA / TIA-232-D): tā vietā, lai norādītu maksimālo kabeļa garumu, tika noteikta maksimālā kapacitīvā slodze 2500 pF , kas noteikti ir atbilstošāka specifikācija. Tādējādi maksimālais kabeļa garums, ko nosaka pēc kapacitātes uz kabeļa vienības garumu, ir iekļauts kabeļu specifikācijās. RS-232 standarts definē dažādu signālu funkcijas. Šie signāli tiek iedalīti četrās kategorijās: vispārējie, datu, vadības un sinhronizācijas. Tabulā uzskaitīti RS-232 signāli, saukti arī par ķēdēm. Application Note 83. Fundamentals of RS–232 Serial Communications Arhivēts 2017. gada 5. martā, Wayback Machine vietnē. Dallas Semiconductors