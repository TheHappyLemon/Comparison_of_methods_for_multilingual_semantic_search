Krūmāja sīpols (latīņu: Allium oleraceum) ir amariļļu dzimtas suga. Sugas sākotnējais izplatības areāls ir Eiropā, taču tā ir ieviesta arī citos kontinentos. Krūmāja sīpols ir sastopams nereti visā Latvijas teritorijā — Daugavas un Ventas ielejā diezgan bieži. Krūmāja sīpols ir daudzgadīgs, 25—60 cm garš lakstaugs ar vienu, tipisku, diametrā 1—1,5 cm lielu sīpolu. Auga stublājs ir stāvs, uz tā ir 2—4 renesveidīgas lapas, kuras ir aptuveni 0,3—0,5 cm platas. Ziedu čemurs ir skrajš, ieapaļš, ar pelēcīgi sārtām vairvasiņām. Ziedu kopumā ir maz, to apziednis ir blāvi iesārts vai zaļganbalts, ārpusē parasti ar zaļganām garensvītrām (dzīslām). Ziedi čemurā ir garos ziedkātos starp vairvasiņām, un tie ir lokveidīgi nokareni. Putekšņlapas ir apziedņa garumā. Vīkals divreiz vai trīsreiz garāks nekā čemurs, smails, paliekošs, sākumā zaļš, vēlāk dzeltenīgs, plēvjains. Zied jūnijā un jūlijā. «krūmāja sīpols - Allium oleraceum L. - Augi - Latvijas daba». www.latvijasdaba.lv. Skatīts: 2022-03-28. Vikikrātuvē par šo tēmu ir pieejami multivides faili. Skatīt: Krūmāja sīpols. Encyclopædia of Life raksts (angliski)