Abstraktā algebra, arī vispārīgā algebra un universālā algebra, ir algebras nozare, kas izveidojusies no vienādojumu pētīšanas un skaitļu teorijas. Savu pašreizējo formu abstraktā algebra sāka iegūt 20. gadsimtā. Nodarbojas galvenokārt ar sistēmu izpēti, kuru elementus var kombinēt pēc dažādiem noteikumiem, rezultātā iegūstot jaunus elementus, neatkarīgi no pašu elementu konkrētās dabas. Abstraktajai algebrai ir arvien lielāka loma dažādās matemātikas nozarēs kā ģeometrijā, topoloģijā, matemātiskajā analīzē un diferenciālvienādojumos. Pat sociologiem un analītiķiem, kas strādā biznesa jomā, rodas nepieciešamība vismaz pavirši iepazīties ar matricu teoriju, kas ir daļa no abstraktās algebras. Faktiski šobrīd ir izveidojusies tāda situācija, ka svarīgākie nav tie abstraktās algebras sasniegumi, kas veicina mūsu zināšanu padziļināšanu šajā jomā, bet tie, kuri piedāvā jaunus pētniecības rīkus citām matemātikas nozarēm. Jānis Buls. Abstraktā algebra (lekciju konspekts). Latvijas Universitāte Fizikas un matemātikas fakultāte Matemātiskās analīzes katedra, 2008. Arhivēts no oriģināla, laiks: 2019. gada 13. augustā. Skatīts: 2019. gada 13. augustā.