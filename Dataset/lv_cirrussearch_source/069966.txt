Romāns Rēss (vācu: Roman Rees; dzimis 1993. gada 1. martā Freiburgā) ir vācu biatlonists, 2019. gada Pasaules čempionāta sudraba medaļas ieguvējs stafetē, 2022. gada ziemas olimpisko spēļu dalībnieks. Distanču slēpošanas un biatlona treniņus R. Rēss uzsāka septiņu gadu vecumā, divpadsmit gadu vecumā viņš nolēma nodarboties ar biatlonu. 2011. gada Eiropas jaunatnes ziemas olimpiskajā festivālā Liberecā izcīnīja trīs medaļas: zeltu jauktajā stafetē, sudrabu sprintā aiz Juhannesa Tīngnēsa Bē un bronzu 12,5 km individuālajā distancē. No 2012. līdz 2014. gadam piedalījās pasaules čempionātos junioriem. 2014. gada Preskailā, ASV, izcīnīja zelta medaļu stafetē. 2013.—2014. gada sezonā debitēja IBU kausā. Pasaules kausa sacensībās debitēja 2016. gada 1. decembrī Estešundā ar 48. vietu 20 km individuālajā distancē. Pirmo reizi vietu uz goda pjedestāla Pasaules kausa posmos izcīnīja 2019. gada 15. februārī Soldžerholovā, ASV, ieņemot trešo vietu sprintā. Pasaules čempionātā pirmo reizi piedalījās 2019. gadā Estešundā. 20 km individuālajā distancē ieņēma 20. vietu, bet stafetē Vācijas komandas sastāvā kopā ar Ēriku Leseru, Arndu Peiferu un Benediktu Dollu izcīnīja sudraba medaļu. 2019.—2020. gada sezonā startēja pārsvarā IBU kausā un 2020. gada Pasaules čempionātā nepiedalījās. Pēc gada, kad Pasaules čempionāts risinājās Pokļukā, 20 km individuālajā distancē ieņēma 10. vietu, startēja arī stafetē, kur Vācijas komanda finišēja septītā. 2022. gada ziemas olimpiskajās spēlēs Pekinā labāko rezultātu individuāli sasniedza iedzīšanā, ieņemot 6. vietu, bet stafetē bija 4. vietā. 2022. gada decembrī Kontiolahti otro reizi karjerā ieguva vietu uz goda pjedestāla Pasaules kausa posmā, sprintā izcīnot trešo vietu. 2023. gada Pasaules čempionātā Oberhofā labāko rezultātu individuāli sasniedza iedzīšanā, ieņemot 10. vietu, startēja arī gan vīriešu, gan jauktajā stafetē, ieņemot attiecīgi piekto un sesto vietu. 2022.—2023. gada sezonā sasniedza līdz šim savu labāko rezultātu Pasaules kausa kopvērtējumā, ieņemot 9. vietu. 2023.—2024. gada sezonas pirmajā posmā Estešundā 20 km individuālajā distancē izcīnīja savu pirmo uzvaru Pasaules kausa posmos. «Roman Rees: Alle Infos zum deutschen Biathleten – Karriere und Erfolge». tz.de (vācu). 2021. gada 29. novembris. Skatīts: 2023. gada 26. novembrī. «Rees sorgt für Überraschung in Soldier Hollow». faz.net (vācu). 2019. gada 15. februāris. Skatīts: 2023. gada 26. novembrī. «JT Boe Skis to Kontiolahti Sprint Win». biathlonworld.com (angļu). 2022. gada 3. decembris. Skatīts: 2023. gada 26. novembrī. «Roman Rees, Justus Strelow 1-2 in Oestersund 20 km». biathlonworld.com (angļu). 2023. gada 26. novembris. Skatīts: 2023. gada 26. novembrī. Vikikrātuvē par šo tēmu ir pieejami multivides faili. Skatīt: Romāns Rēss. Olympedia profils (angliski) IBU profils (angliski) biathlon.com.ua profils (ukrainiski) FIS profils (distanču slēpošana) (angliski)