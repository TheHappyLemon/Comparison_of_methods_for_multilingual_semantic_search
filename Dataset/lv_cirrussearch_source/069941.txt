Šis raksts ir par provinci. Par upi skatīt rakstu Pampanga (upe). Pampanga (filipīniešu: Lalawigan ng Pampanga, angļu: Province of Pampanga, pampangu: Lalawigan ning Pampanga) ir viena no Filipīnu provincēm valsts vidusdaļā, Centrālās Lusonas reģionā. Administratīvi dalās 2 pilsētās un 19 municipalitātēs un sīkāk 505 barangajās. Provinces centrs un lielākā pilsēta ir Sanfernando. Provinci apdzīvo galvenokārt pampangi (84 %), tagali (14 %) un sambali (2 %). Province izvietojusies Lusonas salas vidusdaļā Pampangas upes lejtecē. Dienvidrietumos robežojas ar Bataanu, rietumos — ar Sambalesu, ziemeļos — ar Tarlaku un Nuevaesihu, austrumos — ar Bulakanu. Dienvidos provinces krastus apskalo Dienvidķīnas jūras Manilas līcis. Anklāvs provinces teritorijā ir neatkarīgā Anhelesas pilsēta, kas provincē neietilpst, bet reizēm statistiskos apkopojumos tiek tai pieskaitīta. Reljefā provinces lielākajā daļā dominē auglīga zemiene, bet rietumos paceļas Sambalesas grēda ar Pinatubo vulkānu un Pampangas augstāko kalnu Negronu (1583 m vjl). Divas lielākās aizsargājamās dabas teritorijas provincē ir Arajata kalna nacionālais parks ziemeļaustrumos un Sasmuanpampangas piekrastes mitraine dienvidos. Pampangas province (La Provincia de La Pampanga) dibināta 1571. gada 11. decembrī un bija pirmā spāņu koloniālā province Lusonā. Sākotnēji provinces teritorija iekļāva daļu mūsdienu Auroras, Kesonas un Risalas provinču. 1754. gadā tika atdalīta patstāvīga Bataanas province, bet 1860. gadā — Tarlaka. Mūsdienu teritoriālās aprises nostiprinājās 1873. gadā. Spānijas koloniālajā laikā Pampanga bija viena no bagātākajām provincēm ar attīstītu lauksimniecību, zveju un mežsaimniecību. 1991. gadā province smagi cieta Pinatubo vulkāna izvirdumā — tika evakuētas veselas apdzīvotās vietas plašā teritorijā. Vikikrātuvē par šo tēmu ir pieejami multivides faili. Skatīt: Pampanga.