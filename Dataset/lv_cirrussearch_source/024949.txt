Marmora jūra (turku: Marmara Denizi) ir maza jūra starp Melno jūru un Egejas jūru. Marmora jūra atdala Eiropu un Āziju. Ar Melno jūru savieno Bosfors, bet ar Egejas jūru — Dardaneļi. Cauri jūrai stiepjas Ziemeļanatolijas lūzums, gar kuru salīdzinoši bieži notiek zemestrīces, tai skaitā 1999. gadā notikusī Izmitas zemestrīce. Jūras nosaukums cēlies no Marmaras salas, kurā kopš seniem laikiem iegūts marmors. Senais jūras nosaukums grieķu valodā ir Προποντίς — ‘pirms Ponta’. Marmora jūras tilpums ir ap 4000 km³. Ūdens virsējā slāņa sāļums ir 22 promiles, tas ir nedaudz vairāk, kā Melnajā jūrā bet mazāk, kā okeānos. Lielākā dziļumā ūdens kļūst sāļāks, sasniedzot 38 promiles — līdzīgi, kā Vidusjūrā. Līdzīgi, kā Melnajā jūrā, Marmora jūrā dažādie ūdens slāņi savā starpā nesajaucas (meromiktisks baseins). Ziemā ūdens temperatūra ir ap 9 °C, vasarās — līdz 29 °C. Upes ieplūst pārsvarā no Anatolijas (Āzijas) puses, no Eiropas puses, Trāķijas, plūst ļoti maz upju. Ūdens līmenis Melnajā jūrā ir augstāks nekā Egejas jūrā, kā rezultātā cauri Marmora jūrai uz Egejas jūru plūst mazāk sāļa ūdens straume. Savukārt dziļākajos ūdens slāņos straume plūst pretējā virzienā, no Vidusjūras uz Melno jūru piegādājot sāļo Vidusjūras ūdeni. Kopējā salu platība ir 182 km². Divas lielākās salu grupas ir Prinča salas un Marmaras salas. Marmaras salās atrodas bagātīgas marmora iegulas, kas devušas jūrai tās nosaukumu. Jūrā atrodas arī Imrali sala, kurā ieslodzīts Kurdistānas Darba partijas līderis Abdulla Odžalans. Jūras ustrumu galā tālu Anatolijā iesniedzas Izmitas līcis. Krasti kalnaini, pie ziemeļu krastiem daudz zemūdens klinšu. Vikikrātuvē par šo tēmu ir pieejami multivides faili. Skatīt: Marmora jūra. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Austrumeiropas enciklopēdijas raksts (vāciski)