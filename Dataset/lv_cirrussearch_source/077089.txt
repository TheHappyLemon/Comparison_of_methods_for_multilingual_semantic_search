Marks Andrē Flerī (franču: Marc-André Fleury; dzimis 1984. gada 28. novembrī Kanādā) ir kanādiešu hokejists, vārtsargs. Pašlaik (2024) spēlē NHL klubā Minesotas "Wild". Savu spēlētāja karjeru Flerī uzsāka 2000. gadā, kad pievienojas QMJHL līgas klubam Keipbretonas "Screaming Eagles". Tajā viņš spēlēja līdz pat 2002.—03. gada sezonas beigām. 2003. gada NHL draftā viņu ar kopējo 1. numuru izvēlējas Pitsburgas "Penguins", kuras rindās viņš aizvadīja 21 spēli jau nākamajā, 2003.—04. gada sezonā. Tajā pašā sezonā viņš aizvadīja arī vairākas spēles "Screaming Eagles" un Skrentonas "Penguins" rindās. Skrentonas vienībā Flerī aizvadīja arī visu 2004.—05. gada sezonu, jo NHL bija lokauts. Jau 2005.—06. gada sezonā Flerī bija nostiprinājies kā komandas pamatvārtsargs. 2008.—09. gada sezonā Pitsburgas "Penguins", ar Marku Andrē sastāvā, izcīnīja Stenlija kausu. Spēlējis 2010.—11. gada sezonas NHL Visu Zvaigžņu spēlē. 2016. un 2017. gadā kopā ar "Penguins" izcīnīja vēl divus Stenlija kausa titulus. 2017. gada jūnijā līgas paplašināšanās draftā viņu izvēlējās Vegasas "Golden Knights". Kopā ar "Golden Knights" sasniedza Stenlija kausa finālsēriju, tajā gan ar 1—4 piekāpjoties Vašingtonas "Capitals". No 2021. līdz 2022. gadam spēlējis Čikāgas "Blackhawks", bet kopš 2022. gada marta Flerī pārstāv Minesotas "Wild". 2023. gada 31. decembrī Flerī aizvadīja savu 1000. spēli NHL , kļūstot tikai par ceturto vārtsargu, kurš sasniedzis šo ievērojamo robežu. Kanādas izlases rindās spēlējis 2010. gada olimpiskajās spēlēs, tajās izcīnot zelta medaļas, kā arī 2003. un 2004. gada Pasaules čempionātos junioriem, abos turnīros izcīnot sudraba medaļas. https://www.sportsnet.ca/nhl/article/minnesota-wild-goalie-marc-andre-fleury-joins-1000-game-club/ Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)