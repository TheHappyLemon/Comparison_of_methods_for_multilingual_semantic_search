Kvarterzirgs jeb Amerikas kvarterzirgs ir viena no sprinteru zirgu šķirnēm pasaulē. Kvarterzirgs tika radīts, lai sacenstos īsajās distancēs, kas bija ceturtdaļjūdzi garas (400 metri), no tā ir cēlies zirga nosaukums. Angliski "kvarter" (quarter) nozīmē "ceturtdaļa". Zirgs īsā distancē var attīstīt ātrumu līdz 88 km/h. Kvarterzirgs ir vispopulārākā zirgu šķirne ASV, šobrīd pasaulē ir vairāk kā 3 miljoni kvarterzirgu. Kvarterzirgs ir slavens ar savu ātrumu īsās distancēs un ar savu uzstāšanos rodeo sacīkstēs. To plaši izmanto kā darba zirgu lauku saimniecībās, un tas ir neatsverams palīgs darbā ar liellopiem. Kvarterzirgam ir kompakts augums, skelets ir veidots tādā veidā, ka zirgs var attīstīt lielu ātrumu un tajā pašā laikā ātrumā viegli manevrēt, šī īpašība tiek īpaši augstu vērtēta strādājot ar liellopiem. Kvarterzirgs ir neliela auguma, augums skaustā 145—155 cm. Tam ir neliela, smalki veidota galva, ar taisnu profilu, spēcīgs, labi muskuļots augums, ar platām krūtīm un jaudīgiem krustiem. Kvarterzirgiem ir divi tipi: darba tips un sacīkšu tips. Darba kvarterzirgs ir ar īsāku, kompaktāku ķermeni, tas ir ļoti spēcīgs un muskuļains, un zirgs ir ļoti veikls manevros. Sacīkšu kvarterzirgs ir ar garāku ķermeni un tā muskuļu grupas nav tik ļoti izceltas, zirga silueta līnijas ir "plūstošākas", tas izskatā nedaudz atgādina tīrasiņu zirgu. Kvarterzirgs ir sastopams gandrīz jebkādā krāsā. Visbiežāk tie ir rudi, tumši rudi, bēri, melni, losi, palsi, sirmi, pāti, salni, perlamutra, pāli un balti. Kādreiz netika reģistrēti dārkie kvarterzirgi, bet kopš ir attīstījusies krāsu ģenētiskā analīze, arī dārki zirgi tiek reģistrēti, ja abi vecāki ir bijuši reģistrēti kvarterzirgi. 1660. gadā Amerikas kolonisti uzsāka krustot importētos angļu tīrasiņu zirgus ar vietējo indiāņu Čikaso zirgiem, kuri bija sajaukušies no spāņu konkistadoru zirgiem: arābu zirgiem, barbiem un Andalūzijas zirgiem. No importētajiem tīrasiņu zirgiem izcēlās ērzelis Janus, kas bija Godolfīna arābu zirga mazdēls, ievests Virdžīnijas štatā 1756. gadā. Janus būtiski iespaidoja kvarterzirga šķirnes izveidi. Janus bija ļoti ātrs ērzelis, lai arī bija neliela auguma. Janus pa nedēļu strādāja kā darba zirgs, ganot liellopus, bet nedēļas nogalēs piedalījās zirgu skriešanās sacīkstēs vienā ceturtdaļjūdzē - īsa, taisna distance, pa līdzenu virsmu. Distance bija īsāka nekā tradicionāli tā bija ātruma sacīkstēs Anglijā. Tās bija ļoti populāras sacīkstes kolonistu vidū. Bieži vietējie krustotie zirgi uzvarēja ievestos tīrasiņu zirgus, un tie kļuva populāri. Krustotos zirgus ar tīrasiņu zirgiem sāka saukt par kvarterzirgiem. Līdz ar ātruma sacīkšu distances pagarināšanu atbilstoši Anglijas tradīcijām, 19. gadsimtā kļuva ļoti populāri tīrasiņu zirgi, jo mazie kvarterzirgi tos vairs nespēja noskriet. Par laimi sacenšanās sprintā nebija vienīgais zirga pielietojums. Tas bija nepārspēts darbā ar liellopiem; ātrs īsā distancē, viegli apturams un spējīgs apgriezties uz vietas kaut par 360 grādiem. Kovboji zirgu slavē arī par iedzimto spēju "sajust liellopus". Zirgs kopā ar Amerikas pionieriem izpaltījās rietumu virzienā. Kovboji labākos skrējējus un labākos liellopu zirgus jauca ar dažādiem vietējiem zirgiem. Tradicionāli zirgus sauca to saimnieku vārdā, un ir grūti šajā laikā izsekot šķirnes attīstībai. Amerikas kvarterzirga reģistrs tika nodibināts 1940. gadā, no šī brīža šķirne nostiprinājās un ieguva kontroli un standartus. Šajā gadā tika arī nostiprināts šķirnes vārds - kvarterzirgs. Mūsdienās ar kvarterzirgiem piedalās populārās sacīkstēs "reinings" jeb vadības sacīkstēs. Jātnieki demonstrē savu spēju vadīt zirgu ar ķermeņa līdzsvaru, nelietojot pavadas. Iowa Quater Horse Racing Association Horse Coat Color Breeds of Livestock - Quarter Horse https://web.archive.org/web/20081219063911/http://www.imh.org/museum/breeds.php?pageid=8&breed=6&alpha=One https://web.archive.org/web/20090209010427/http://www.foundationhorses.com/pedigrees.htm https://web.archive.org/web/20080813122112/http://www.aqha.com/association/registration/handbook.html http://www.fqha.com/ http://www.nfqha.com/ kvarterzirga griešanās uz vietas video kvarterzirgu reininga jeb vadības sacīkstes, video