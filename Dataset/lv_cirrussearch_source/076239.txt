Džimijs Donals Veilss (Jimmy Donal Wales, izrunā: [ˈdʒɪmi ˈdoʊnəl ˈweɪlz], dzimis 1966. gada 7. augustā), zināms arī kā Džimbo (Jimbo), ir amerikāņu interneta uzņēmējs, wiki koncepcijas ideologs un Vikipēdijas dibinātājs. Viņš ir iesaistījies arī Nupedia dibināšanā, kas ir Vikipēdijas priekštece un pastāvēja no 2000. līdz 2003. gadam. Džimijs Veilss dzimis 1966. gada 7. augustā Hantsvilā, Alabamas štatā. Viņa tēvs ir Džimijs Veilss, bet māte — Dorisa Anna Veilsa (dzimusi Dadlija). 1986. gadā Džimijs Veilss absolvēja Oburnas Universitāti (Auburn University), kur ieguva bakalaura grādu finansēs. Pēc tam uzsāka doktora studijas Alabamas Universitātē (University of Alabama), bet pēc tam turpināja tās Indiānas Universitātē Blūmingtonā (Indiana University Bloomington). Doktora grāds netika iegūts. No 1994. līdz 2000. gadam Veilss strādāja Čikāgā. Šajā laikā viņš uzkrāja naudu, kas ļāva uzsākt uzņēmējdarbību un dibināja interneta uzņēmumu Nupedia, kas bija Vikipēdijas priekštece. Projektu Nupedia varēja papildināt tikai par konkrētām lietām zinoši cilvēki, tādēļ projekta darbība bija lēna. 2001. gada 15. janvārī kopā ar Leriju Sendžeru darbībā palaida Vikipēdiju, kas balstījās uz wiki programmatūru. Atšķirībā no Nupedia, Vikipēdiju varēja papildināt ikviens un tā strauji ieguva popularitāti. 2003. gadā Džimijs Veilss dibināja bezpeļņas organizāciju Wikimedia Foundation, kuras uzdevums ir vadīt un koordinēt arī citus uz wiki balstītos projektus, piemēram, Vikivārdnīcu un Wikinews. 2004. gada oktobrī kopā ar Andželu Bīzliju (Angela Beesley) dibināja uzņēmumu Wikia, Inc. Džimijs Veilss ir precējies trīs reizes. 20 gadu vecumā viņš apprecējās ar Pamelu Grīnu (Pamela Green). 1993. gadā izšķīrās. Nākamās laulības tika noslēgtas 1997. gadā ar Kristīnu Roanu (Christine Rohan), ģimenē piedzima meita. 1998. gadā pārcēlās uz dzīvi Sandjego, bet 2002. gadā — uz Sentpītersbērgu. 2012. gada oktobrī Džimijs Veilss apprecējās trešo reizi — ar Keitu Gērviju (Kate Garvey), un sāka dzīvot Apvienotās Karalistes galvaspilsētā Londonā. Viņu ģimenē piedzima vēl divas meitas. Hough, Stephen (March 11, 2012). "Jimmy Wales: Wikipedia chief to advise Whitehall on policy". The Daily Telegraph (London). Atjaunināts: 2012. gada 30. maijā. Amy Chozick. «Jimmy Wales Is Not an Internet Billionaire». The New York Times Magazine, 2013. gada 30. jūnijs. Arhivēts no oriģināla, laiks: 2013. gada 30. jūnijs. Skatīts: 2018. gada 31. oktobris. Claire M. Wilson. «Jimmy Wales». Encyclopedia of Alabama. Arhivēts no oriģināla, laiks: 2019. gada 20. decembris. Skatīts: 2017. gada 26. decembris. Meyer, Susan. Jimmy Wales and Wikipedia. Rosen Publishing, 2013. 27. lpp. ISBN 978-1-4488-6912-1. Laura Donnelly. «Wiki wedding: Wikipedia founder Jimmy Wales marries Tony Blair's former aide». The Daily Telegraph, 2012. gada 6. oktobris. Arhivēts no oriģināla, laiks: 2022. gada 11. janvāris. Skatīts: 2017. gada 26. decembris. Vikikrātuvē par šo tēmu ir pieejami multivides faili. Skatīt: Džimijs Veilss. Encyclopædia Britannica raksts (angliski) Brockhaus Enzyklopädie raksts (vāciski) Oficiālā tīmekļa vietne (angliski)