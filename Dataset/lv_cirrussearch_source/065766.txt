Astrida Eire Slinna (norvēģu: Astrid Øyre Slind; dzimusi 1988. gada 19. februārī) ir norvēģu distanču slēpotāja, 2023. gada Pasaules čempionāta bronzas medaļas ieguvēja skiatlonā. Pasaules kausa sacensībās debitēja 2008. gada 8. martā Holmenkollenē, ieņemot 44. vietu 30 km distancē. 2009. gada Pasaules U-23 čempionātā izcīnīja sudraba medaļu 15 km skiatlonā, tolaik sauktu par iedzīšanu. 2010. gada Pasaules U-23 čempionātā Hintercartenē tajā pašā disciplīnā ieguva zeltu. 2013. gada universiādē uzvarēja 5 km slēpojumā brīvajā stilā un ieguva bronzu 15 km distancē ar kopēju startu. Karjeras turpinājumā pievērsās slēpošanas maratoniem, startējot Ski Classics sērijā. 2022. gada martā kļuva par Vasaloppet uzvarētāju. 2022.—2023. gada sezonā atkal sāka regulāri startēt Pasaules kausā. 2023. gada 29. janvārī 20 km distancē klasiskajā stilā ieguva 3. vietu, pirmo reizi karjerā kāpjot uz goda pjedestāla Pasaules kausa posmos. 2023. gada Pasaules čempionātā Planīcā izcīnīja bronzas medaļu savās debijas sacensībās pasaules čempionātos 15 km skiatlonā. Stafetē kopā ar Tīrilu Vengu, Ingvillu Flugstadi Estbergu un Anni Hjersti Kalvo izcīnīja zeltu. «Öyre Slind vinner damklassen i Vasaloppet 2022». svt.se (zviedru). 2022. gada 6. marts. Skatīts: 2023. gada 28. februārī. «Andersson unstoppable in 20km mass start to win second race in three days». fis-ski.com (angļu). 2023. gada 29. janvāris. Skatīts: 2023. gada 28. februārī. «Andersson wins historic skiathlon gold despite fall: 'A dream come true'». fis-ski.com (angļu). 2023. gada 25. februāris. Skatīts: 2023. gada 28. februārī. FIS profils (distanču slēpošana) (angliski)