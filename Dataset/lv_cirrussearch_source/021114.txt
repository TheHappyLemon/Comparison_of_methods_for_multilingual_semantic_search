Igors Pavlovs (dzimis 1965. gada 1. janvārī) ir bijušais Latvijas hokejists, uzbrucējs, tagad treneris. Savas karjeras laikā aizvadījis sešas sezonas PSRS čempionāta komandā Rīgas "Dinamo", tāpat Latvijas hokeja izlases sastāvā piedalījies trīs Pasaules čempionātos. Profesionāļa karjeru Pavlovs sāka 1984.—85. gada sezonā PSRS 2. līgas klubā Harkivas "Dinamo". Jau pēc sezonas beigām viņš pievienojās PSRS čempionāta vienībai Rīgas "Dinamo", tās sastāvā spēlējot līdz 1991.—92. gada sezonas noslēgumam. 1990.—91. gada sezonā ar 32 punktiem 45 spēlēs bija ceturtais rezultatīvākais "Dinamo" spēlētājs. 1992. gadā uzbrucējs pievienojās Vācijas 3. līgas klubam EV Landsberg, kurš 1993.—94. gada sezonā spēlēja jau Vācijas 2. līgā. Pirmajās trīs sezonās Pavlovs bija komandas otrs rezultatīvākais spēlētājs aiz Oļega Znaroka, taču 1995.—96. un 1996.—97. gada sezonās bija rezultatīvākais EV Landsberg hokejists. 1998.—99. gada sezonu uzbrucējs aizvadīja citā 2. līgas klubā EHC Freiburg, taču tad vēl uz gadu atgriezās Landsbergā. 2000.—01. gada sezonu, pēc kuras Pavlovs beidza profesionālā spēlētāja gaitas, viņš aizvadīja Vācijas hokeja līgas vienībā Revier Löwen Oberhausen. Latvijas hokeja izlases rindās spēlējis 1996., 1997. un 1998. gada Pasaules čempionātos. Trenera karjeru Pavlovs sāka uzreiz pēc spēlētāja karjeras noslēgšanas, 2001.—02. gada sezonā strādājot par Revier Löwen Oberhausen galvenā trenera palīgu. No 2002. līdz 2005. gadam viņš bija Vācijas 2. līgas kluba Fištaunas "Penguins" trenera palīgs, taču 2005. gadā kļuva par galveno treneri, klubā strādājot līdz 2007. gadam. 2007.—08. gada sezonā viņš bija cita 2. līgas kluba EV Regensburg galvenais treneris. 2008.—09. gada sezonā bija Vācijas hokeja līgas kluba Krēfeldes "Pinguine" galvenais treneris, taču vasarā stājās pie Ķelnes "Haie" stūres. 2009.—10. gada sezonas gaitā viņš no trenera pienākumiem tika atbrīvots. 2010.—11. gada sezonu uzsāka kā Novosibirskas "Sibirj" galvenā trenera palīgs, taču oktobrī, kad no darba atlaists tika Milošs Ržīha, kļuva par Maskavas "Spartak" galveno treneri. Sezonas otrajā pusē Pavlovs bija Šveices hokeja līgas vienības HK Rapersvīla galvenais treneris, taču 2012.—13. gada sezonā trenēja Vācijas hokeja līgas klubu Hannoveres "Scorpions". Eliteprospects profils (angliski) Internet Hockey Database profils (angliski) Eurohockey profils (angliski)