Kirils Mereckovs (krievu: Кирилл Афанасьевич Мерецков; dzimis 1897. gada 7. jūnijā, miris 1968. gada 30. decembrī) bija krievu izcelsmes padomju karavadonis. Dzimis zemnieku ģimenē. 1917. gadā iestājies boļševiku partijā. Piedalījās Krievijas pilsoņu karā. 1921. gadā beidza Militāro akadēmiju. No 1936. gada septembra līdz 1937. gadam ar pseidonīmu "ģenerālis Pavlovičs" piedalījās Spānijas pilsoņu karā. Sākoties Ziemas karam, bija Ļeņingradas kara apgabala komandieris. Iesākumā vadīja kaujas operācijas pret Somijas armiju, tomēr, saistībā ar neveiksmēm frontē, kaujas operāciju vadību pārņēma Stavka. Pēc Vācijas iebrukuma PSRS Mereckovs tika nozīmēts par Stavkas padomnieku, tomēr 23. jūlijā viņu arestēja NKVD. Pēc divu mēnešu ieslodzīojuma Lubjankā, Mereckovs tika atbrīvots un tika iecelts par 4. armijas komandieri, kas cīnījās Ļeņingradas aizstāvēšanā. 1941. gada decembrī Mereckovs tika iecelts par Volhovas frontes komandieri. Šeit 1942. gada pirmajā pusē vadīja kaujasdarbību Ļubaņas operācijas laikā, kas izvērtās par vienu no lielākajiem Sarkanās armijas zaudējumiem kara laikā (šajā operācijā vāciešiem padevās Andrejs Vlasovs). Tomēr 1943. gada janvārī Mereckova komandētajai Volhovas frontei kopā ar Govorova komandēto Ļeņingradas fronti izdevās pārraut Ļeņingradas blokādi. 1944. gada februārī Mereckovs tika iecelts par Karēlijas frontes komandieri. Karoja pret Somijas un Vācijas spēkiem, tai skaitā realizējot Kirkenēsas operāciju Norvēģijas ziemeļos. 1945. gadā tika pārcelts uz Tālajiem Austrumiem, kur komandēja fronti Mandžūrijā, sakaudams Japānas spēkus. Pēc kara citu amatu starpā no 1947. līdz 1949. gadam komandēja Maskavas kara apgabalu. Vikikrātuvē par šo tēmu ir pieejami multivides faili. Skatīt: Kirils Mereckovs. Krievijas Lielās enciklopēdijas raksts (krieviski) Par Kirilu Mereckovu portālā "Герои Страны" (krieviski)