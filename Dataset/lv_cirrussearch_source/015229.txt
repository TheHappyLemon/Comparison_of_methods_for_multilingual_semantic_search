Raimo Helminens (somu: Raimo Helminen; dzimis 1964. gada 11. martā) ir bijušais somu hokejists, centra uzbrucējs, Somijas hokeja izlases dalībnieks. Pašlaik (2015) ir KHL kluba Rīgas "Dinamo" trenera palīgs. Helminens ir visu laiku rezultatīvākais Somijas hokeja izlases spēlētājs, kurš izlases rindās aizvadījis arī visvairāk spēļu. Profesionāļa karjeru Helminens uzsāka 1982.—83. gada sezonā, kad debitēja SM līgas kluba Tamperes "Ilves" sastāvā. 1984.—85. gada sezonā Helminens kopā ar komandu izcīnīja Somijas čempiona titulu, taču vasarā pārcēlās uz Ziemeļameriku. 1985.—86. gada sezonu Helminens aizvadīja NHL vienībā Ņujorkas "Rangers". Nākamajā sezonā hokejists tika pārdots Minesotas "North Stars" vienībai, kuras sastāvā Raimo aizvadīja vien sešas spēles. 1987.—88. gada sezonu Helminens aizvadīja "Ilves" rindās, taču 1988.—89. gada sezonā atgriezās "Rangers" sastāvā, pusi sezonas gan aizvadot Amerikas hokeja līgā. 1989. gada vasarā uzbrucējs pievienojās Zviedrijas klubam Malmö IF vienībai, kas jau 1990.—91. gada sezonā uzsāka spēlēt Zviedrijas Elitsērijā. 1992. un 1994. gadā Helminens kopā ar komandu izcīnīja Zviedrijas čempiona titulu. 1996.—97. gada sezonā Helminens atgriezās "Ilves" sastāvā. 1999. gadā hokejists kļuva par komandas kapteini. Pēc 2007.—08. gada sezonas, esot 44 gadus vecs, Helminens paziņoja par profesionāļa karjeras beigšanu. Somijas izlases rindās Helminens ir izcīnījis sudraba medaļu 1988., bet bronzas medaļu 1994. un 1998. gada olimpisko spēļu turnīros, kopā savas karjeras laikā piedaloties sešās Olimpiskajās spēlēs. 1995. gadā kļuvis par Pasaules čempionu, medaļas izcīnot vēl sešos Pasaules čempionātos. 2010. gada 9. martā Helminens kļuva par Tamperes "Ilves" trenera palīgu. 2012. gada vasarā Raimo uzņēmās komandas galvenā trenera pienākumus, taču jau sezonas gaitā tika atlaists. No 2013. līdz 2015. gadam bija KHL kluba Astanas "Baris" trenera palīgs. Bijis Somijas U-20 izlases galvenais treneris 2012. gada Pasaules čempionātā junioriem. 2010. un 2011. strādājis par galvenā trenera palīgu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)