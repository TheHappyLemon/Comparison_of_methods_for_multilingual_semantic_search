Amonijas (Ammonia) ir foraminīferu ģints rotaliīdu kārtā. Ģinti 1772. gadā izveidoja dāņu zoologs Mortens Brunnihs. Amoniju tipiskā suga ir Ammonia beccarii. Ģeohronoloģiski amonijas ir zināmas no miocēna (neogēna periods) līdz mūsdienām. Čaula ir brīva (nepieaugoša pie substrāta), divpusēji izliekta, zema, trohospirāliska ar 3 līdz 4 vijumiem. Šuves viegli izliektas, sabiezinātas, umbilikālajā pusē iespiestas. Septas pārsvarā dubultās. Čaulas sieniņas ir no kalcīta, smalki perforētas. Umbilikālā virsma gar šuvēm un virs umbilikālā reģiona ir nosēta ar neregulāras formas granulām. Umbiliks jauniem īpatņiem ir ar vaļējām umbilikālajām spraugām un sedzošo plātni, bet pieaugušajiem īpatņiem sadalīts daudzos saaugušos stabiņos un izciļņos, to sedzošās plātnes iespiežas iekšpusē līdz prolokulam. Čaulas atvere ir interiomargināla. Parasti amonijas dzīvo seklūdenī bagātīgā smilšaini dūņainā vidē, piemēram, upju grīvās, purvos, plūdmaiņu līdzenumos, sublitorālajos, piekrastes, šelfa rajonos ar ūdens dziļumu līdz 200 m, ūdenī ar salīdinoši augstu skābekļa koncentrāciju. Šī skaitās skābekli mīloša ģints (>2 ml/l). Amoniju ģintī ir 107 recentās sugas, bet ar izmirušajām kopā ir 174 sugas. Dažas no tām ir šādas: Ammonia aberdovevensis Haynes, 1973 Ammonia advena (Cushman, 1922) Ammonia aoteana (Finlay, 1940) Ammonia batava (Hofker, 1951) Ammonia beccarii (Linnaeus, 1758) Ammonia gigantica (LeRoy, 1939) † Ammonia italica (d'Orbigny, 1826) † Ammonia lucida (Madsen, 1895) † Ammonia moroensis Hofker, 1978 Ammonia neobeccarii Shchedrina & Mayer, 1975 Ammonia parkinsoniana (d'Orbigny, 1839) Ammonia pauciloculata (Phleger & Parker, 1951) Ammonia paucipora Zheng, 1979 Ammonia punctatogranosa (Seguenza, 1880) † Ammonia sobrina (Shupack, 1934) Ammonia tepida (Cushman, 1926) Ammonia viennensis (d'Orbigny, 1846) † (†) - izmirušu organismu grupa. LABORATORY MANUAL FOR MICROPALEONTOLOGY AND VERTEBRATE PALEONTOLOGY (GLC 508), BY PROF. AJOY KUMAR BHAUMIK ASSOCIATE PROFESSOR MICROPALEONTOLOGY LABORATORY DEPARTMENT OF APPLIED GEOLOGY IIT(ISM) DHANBAD, JHARKHAND 826004, 9. lpp World Foraminifera Database