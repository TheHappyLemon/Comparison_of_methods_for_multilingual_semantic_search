Kandži (japāņu: 漢字 (kanji), izrunā: [kaɲdʑi], no 漢 (kan) — 'haņi' un 字 (dži) — 'rakstzīme') ir ķīniešu rakstzīmes, ko līdz ar hiragana un katakana zilbju rakstiem, arābu cipariem un romadzi (latīņu alfabēts) izmanto mūsdienu japāņu rakstībā. Sākotnēji ķīniešu rakstība Japānā ienāca uz spoguļiem, zobeniem, zīmogiem, monētām un citām tirdzniecības precēm. Agrākais zināmais gadījums ir Na karaļa zelta zīmogs, kuru Japānas (tolaik va (倭)) vēstniekam iedeva Imperators Guanvu-di (漢光武帝) 57. mūsu ēras gadā.