Šeit ir uzskaitītas visas upes vai upju sistēmas, kuru garums ir vairāk nekā 1000 km. Upes garuma noteikšana ir diezgan grūts uzdevums, kurš prasa lielas zināšanas par vietām, kur upe sākas un beidzas, kā arī precīzu attāluma mērīšanu starp šīm vietām. Šī iemesla dēļ daudz upju garumi ir noapaļoti. Grūtības ar upes sākuma noteikšanu var rasties arī tad, ja upei ir daudz pieteku. No visām pietekām tā, kura sākas vistālāk no ietekas, tiek uzskatīta par upes sākumu, dodot upei maksimālo summāro garumu. Tomēr praksē šīs tālākās pietekas nosaukums ne vienmēr sakrīt ar pašas upes nosaukumu. Sezonālās izmaiņas arī apgrūtina upes garuma izskaitļošanu. Šajā uzskaitījumā ir norādīti upju sistēmu garumi ar visām pietekām. Upes ieteka, savukārt, bieži vien veido deltu, kura pakāpeniski paplašinās, kas arī traucē upes beigu noteikšanu. Dažām upēm, piemēram, Okavango, nav ietekas, tās pakāpeniski zaudē savu apjomu un beigu beigās iztvaiko — tāpēc to beigas arī ir atkarīgas no sezonas. Upes garumu bieži nosaka ar precīzas kartes palīdzību. Pēc kosmisko attēlu iegūšanas sākuma veidot kartes kļuva daudz vienkāršāk, bet jautājumi vēl joprojām ir palikuši — garums ir atkarīgs no izvēlētās attekas garuma deltā vai no tā, kā tiek izskaitļots ezera garums.