Brilles (vācu: Brille), sauktas arī par acenēm, ir optiska ierīce redzes spēju uzlabošanai — divas īpašā ietvarā iestiprinātas stikla lēcas. Brilles izmanto arī kā acu aizsargu pret ārēju iedarbību, traumām vai pārmērīgu stimulāciju. Brilles pasargā no gružu iekļūšanas acīs vai radiācijas, dod spēju redzēt spilgtā gaismā. Saulesbrilles ļauj labāk redzēt spilgtā dienasgaismā un var pasargāt no augsta ultravioleto staru starojuma. Tās var būt arī kā modes aksesuārs. Mūsdienās brilles ražo vadoties pēc standartiem un vadlīnijām. Bieži optiķi izgatavo brilles no rūpnieciski sagatavotiem elementiem, un pielāgo tās konkrētam briļļu nēsātājam. Latvijā brilles vai kontaktlēcas nēsā 54% iedzīvotāju (2005. gada dati). Pirmās brilles mūsdienu izpratnē tika izgatavotas 13. gadsimtā Itālijā. Arī pirms tam redzes korekcijai cilvēki izmantoja palielināmo stiklu, bet tas nebija nostiprināts speciālā ietvarā. Briļļu ietvaru parasti izgatavo no metāla vai plastikāta. Lēcas visbiežāk tiek izgatavotas no stikla, bet mūsdienās arī no metāliska plastikāta — polikarbonāta vai cita materiāla. Šie materiāli ir izturīgāki par stikla lēcām. Dažu veidu plastikātiem ir arī dažādas papildu iespējas — pielāgošanās gaismai, lielāka ultravioleto staru absorbcija. Tas atvieglo lēcu izgatavošanu dažādos izliekumos un palīdz koriģēt dažādas redzes slimības, piemēram, tuvredzību vai tālredzību. Primāri brilles iedala pēc to izmantošanas mērķa. To iedalījums ir šāds: korekcijas brilles aizsargbrilles saulesbrilles 3D brilles Francijas uzņēmums Essilor ar zīmolu Varilux ir pasaulē lielākais briļļu lēcu ražotājs, kam seko vācu Carl Zeiss Vision, Carl Zeiss meitasuzņēmums. Savukārt viens no lielākajiem briļļu rāmju ražotājiem ir Itālijas uzņēmums Luxottica. 2018. gada oktobrī Essilor un Luxottica izveidoja uzņēmumu EssilorLuxottica. Korekcijas brilles galvenokārt tiek tirgotas specializētos optikas veikalos ar apmācītu personālu, kas sniedz arī profesionālus padomus briļļu lietošanā un apkopē. Citu veidu brilles, piemēram, saulesbrilles un aizsargbrilles, var nopirkt arī citās tirdzniecības vietās. Līdz ar tiešsaistes veikalu izplatību brilles var iegādāties arī internetā, tomēr šeit parādās trūkumi kā kvalitatīvu konsultāciju un citu pakalpojumu trūkums, piemēram, nepieciešamā stikla biezuma mērīšana. Pirmās uz acīm liekamas brilles tika izgatavotas Pizā (varbūt iespējams Venēcijā) mūsdienu Itālijā laika posmā no 1285. līdz 1289. gadam. Pirms tam izmantoja tikai vienkāršas lēcas un palielināmo stiklu. Pirmo briļļu lēcas tika gatavotas no kalnu kristāla berila. Tieši no vārda ‘berils’ ir radies vācu vārds Brille, kas pēc tam arī pārņemts latviešu valodā. Maija Kiršteina. «Kā atbrīvoties no brillēm un kontaktlēcām». tvnet, 2005. gada 18. maijs. Skatīts: 2018. gada 26. maijā. «Eyeglasses History - Origins of Glasses and Sunglasses» (angļu). Eyeglasses History. Skatīts: 2019. gada 21. augustā. Vikikrātuvē par šo tēmu ir pieejami multivides faili. Skatīt: brilles. «Brilles | Medicīnas termins» (latviešu). Populārā medicīnas enciklopēdija.