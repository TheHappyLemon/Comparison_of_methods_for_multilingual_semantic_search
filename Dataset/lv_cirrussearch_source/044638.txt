Šis raksts ir par izplatītu kultūraugu pasaulē un Latvijā. Par graudzāļu dzimtas ģinti skatīt rakstu auzas (ģints). Sējas auzas (Avena sativa), bieži vienkārši auzas, ir graudzāļu dzimtas kultūraugs, kuru audzē graudu un zaļmasas ieguvei. Auzas plaši izmanto gan pārtikā, gan lopbarībā. No graudiem gatavo putraimus, pārslas, miltus, tos izmanto diētisko un bērnu pārtikas, kā arī konditorejas ēdienu gatavošanā, jo auzu graudu olbaltumvielām un taukvielām ir laba sagremojamība. Auzu salmi izmantojami lopbarībai labāk nekā rudzu un kviešu salmi, bet salīdzinājumā ar miežu salmiem tie labāk glabājas. Auzu ziedkopa ir skara. Auzas ir pašapputes augs, bet dažkārt var notikt arī svešappute. Auzas vislabāk aug mērenajā joslā. 63,4% no pasaules auzu ražas iegūst Eiropā. Vislielākā auzu raža tiek novākta Krievijā, Kanādā, Austrālijā, Polijā, Ķīnā un Somijā. Latvijā auzu sējplatības ir aptuveni 60 tūkstoši hektāru, citu gadu vairāk, citu mazāk. 2017. gadā sējplatība Latvijā bija 54 tūkstoši ha, novāktā raža 134 tūkstoši tonnu, līdz ar to vidējā raža aptuveni 2,5 t/ha. Auzas plaši izmanto kā lopbarību. Tām ir daudzējāda izmantošana arī cilvēka uzturā, visbiežāk kā auzu pārslas vai auzu milti. Pamatraksts: Auzu pārslas Auzu pārslās ir salīdzinoši liels šķiedrvielu un ogļhidrātu saturs, tāpēc tās iesaka lietot cilvēkiem, kas pastiprināti nodarbojas ar fiziskajām aktivitātēm, piemēram, sporto vai veic smagu darbu. Auzu pārslas tiek izmantotas arī kā līdzeklis holesterīna līmeņa samazināšanai asinīs. Agronomijas terminu vārdnīca. R. : Zinātne. 1973. «Oats production in 2017, Crops/World Regions/Production Quantity from pick lists». Pārtikas un lauksaimniecības organizācija, Statistikas nodaļa, FAOSTAT. 2017. Skatīts: 2019. gada 3. janvārī. «Oat and barley ß-glucans». Agriculture and Agri-Food Canada, Government of Canada. 2008. gada 1. augusts. Skatīts: 2019. gada 27. jūlijs. Auzas un auzu pārslas Arhivēts 2019. gada 2. decembrī, Wayback Machine vietnē., pareizs-uzturs.com. Atjaunots: 2012. gada 26. janvārī. Vikikrātuvē par šo tēmu ir pieejami multivides faili. Skatīt: Auzas.