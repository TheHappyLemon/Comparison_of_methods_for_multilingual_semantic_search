Saku Antero Koivu (dzimis 1974. gada 23. novembrī Turku, Somijā) ir bijušais somu hokejists, centra uzbrucējs, Somijas hokeja izlases dalībnieks. Nozīmīgāko karjeras daļu Koivu aizvadījis Nacionālās hokeja līgas klubos Monreālas "Canadiens" un Anahaimas "Ducks", ilgstoši bijis "Canadiens" kapteinis. Kopumā 1124 NHL spēlēs atzīmējies ar 832 rezultativitātes punktiem. Somijas izlases rindās kļuvis par 1995. gada Pasaules čempionu, kā arī četrreiz izcīnījis olimpisko spēļu medaļas. Vairākas sezonas NHL spēlē arī viņa jaunākais brālis Mikko Koivu. Koivu uzsāka savu profesionālā spēlētāja karjeru SM līgas kluba Turku "TPS" rindās, kurā viņš spēlēja no 1992. līdz 1995. gadam, trijās sezonās atzīmējoties kopā ar 137 rezultativitātes punktiem un divas reizes, 1993. un 1995. gadā, kļūstot par Somijas čempionu. Jau pēc viņa pirmās sezonas TPS viņu 1993. gada NHL draftā ar kopējo 21. numuru izvēlējās Monreālas "Canadiens". Tajā viņš sāka spēlēt vienīgi sākot ar 1995. gadu. No 1999. līdz pat 2009. gadam Koivu bija "Canadiens" kapteinis. 2004.—05. NHL sezonas lokauta laikā uzbrucējs spēlēja TPS vienībā. 2009. gada vasarā hokejists pievienojās Anahaimas "Ducks" vienībai, jau līdz ar pievienošanos tam pildot arī komandas kapteiņa palīga funkcijas. 2014. gada jūnijā "Ducks" ģenerālmenedžeris Bobs Marejs paziņoja, ka līgums ar somu uzbrucēju pagarināts netiks. Septembrī Koivu paziņoja par karjeras beigšanu. Somijas hokeja izlases sastāvā spēlējis septiņos Pasaules čempionātos, 1994. un 1999. gadā izcīnot sudraba medaļu, bet 2008. gadā - bronzas medaļu. 1995. gadā Koivu kļuva par Pasaules čempionu. Piedalījies arī 1994., 1998., 2006. un 2010. gada Olimpiskajās spēlēs, 1994., 1998. un 2010. gadā izcīnot bronzas medaļu, bet 2006. gadā - sudraba medaļu. NHL viņam 2002. gadā piešķirta Bila Mastertona balvu, savukārt 2007. gadā Koivu ieguva arī Kinga Klensija balvu. 1995. gadā, kad Koivu otro reizi, kopā ar TPS, kļuva par Somijas čempioniem, viņš jau bija komandas līderis un pēc sezonas beigām saņēma vairākus apbalvojumus. Viņam piešķīra Kultainen kypara balvu kā labākajam spēlētājam pēc citu spēlētāju balsojuma, Jari Kurres balvu kā izslēgšanas kārtas vērtīgākajam spēlētājam, Lasses Oksanena balvu kā regulārās sezonas labākajam spēlētājam un arī Veli-Pekkas Ketolas balvu kā rezultatīvākajam spēlētājam līgā. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)