Gžegožs Fitelbergs (poļu: Grzegorz Fitelberg; dzimis 1879. gada 18. oktobrī, miris 1953. gada 10. jūnijā) bija Daugavpilī (tolaik Dinaburgā) dzimis poļu diriģents, vijolnieks un komponists. Dzimis 1879. gadā Daugavpils cietokšņa kara muzikanta Hozjaša (Gošija) Fitelberga un viņa sievas Matildes Pincovas ģimenē. No 1891. līdz 1896. gadam viņš mācījās Varšavas Mūzikas institūtā. No 1896. gada bija vijolnieks Varšavas Lielā teātra, no 1901. gada Varšavas filharmonijas orķestrī. 1904. — 1905. gada un 1908. — 1911. gada sezonā diriģēja Varšavas filharmonijas orķestri, kā viesdiriģents uzstājās arī Berlīnē, Leipcigā, Drēzdenē un Vīnē. 1910. gada vasaras sezonā diriģēja orķestri Majoros, kur 12. septembrī pirmo reizi atskaņoja Karola Šimanovska 2. simfoniju. Pirmā pasaules kara laikā diriģēja Muzikālās drāmas un Marijas teātra orķestri Petrogradā (1914-1919) un Maskavas Lielā teātra orķestri (1920-1921). 1934. gadā izveidoja Polijas radio orķestri, bija tā vadītājs no 1934. līdz 1939. gadam un no 1947. līdz 1953. gadam. Otrā pasaules kara sākumā aizbrauca uz Argentīnu, pēc tam uz ASV, 1946. gadā atgriezās Polijā. Miris 1953. gadā Katovicē. Viņa dēls Ježijs Fitelbergs arī bija komponists, kas lielu daļu dzīves nodzīvoja ASV. Kopš 1979. gada Silēzijas filharmonijā notiek viens no svarīgākajiem mūzikas konkursiem Polijā — Gžegoža Fitelberga starptautiskais diriģentu konkurss. Latvijas padomju enciklopēdija. 3. sējums. Rīga : Galvenā enciklopēdiju redakcija. 321. lpp. Vikikrātuvē par šo tēmu ir pieejami multivides faili. Skatīt: Gžegožs Fitelbergs. International Music Score Library Project