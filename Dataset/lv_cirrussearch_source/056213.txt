Ilze Jākobsone (dzimusi 1994. gada 19. aprīlī) ir Latvijas basketboliste, spēlē saspēles vadītājas pozīcijā. Latvijas sieviešu basketbola izlases dalībniece. 2023. gadā pārstāv Paragvajas klubu Felix Perez Cardozo, kas spēlē Amerikas Sieviešu basketbola līgā. Basketbolā sākusi trenēties Valmierā, bet pirmais augstākā līmeņa pieaugušo klubs, kuru pārstāvēja I. Jākobsone, bija SK Cēsis. Augsta līmeņa basketboliste ir bijusi arī viņas māsa Zane Jākobsone-Pelse, māsas spēlējušas kopā Liepājas klubā. I. Jākobsone Rīgas TTT rindās debitēja 2012. gada 13. oktobrī, Latvijas-Igaunijas līgas mājas spēlē pret Raplas "AmEst" vienību (112:54). Saspēles vadītāja divu sezonu laikā aizvadīja 49 spēles, guva 354 punktus, izcīnīja 109 bumbas zem groziem un izdarīja 87 rezultatīvas piespēles. Trenera Aigara Neripa vadībā kļuva par Latvijas čempioni (2014) un Latvijas-Igaunijas līgas uzvarētāju (2014). Pēc tam spēlēja citos Latvijas klubos (Cēsīs un Liepājā) un Vācijā, bet kopš 2020. gada atkal pārstāvēja Latvijas vadošo sieviešu basketbola komandu Rīgas TTT. 2021. gada rudenī pārcēlās uz vienu no spēcīgākajiem turnīriem Eiropā, spēlējot Turcijas līgas komandā Stambulas “Beşiktaş”. Savukārt pēc sezonas beigām Turcijā I. Jākobsone kļuva par pirmo Latvijas basketbolisti, kas pārstāvējusi komandu Meksikas līgā, noslēdzot līgumu ar Agvaskaljentes "Panteras". 2022. gada vasarā I. Jākobsone pievienojās Izraēlas līgas klubam Maccabi Bnot, bet sezonas otrajā pusē, kad darba attiecības Izraēlā beidzās, atgriezās Rīgas TTT sastāvā. 2023. gada vasarā I. Jākobsone atkal spēlēja Meksikā, Agvaskaljentes "Panteras", bet pēc tam pievienojās Paragvajas klubam Felix Perez Cardozo, kas spēlē Amerikas Sieviešu basketbola līgā. Spēlējusi dažādu vecumu Latvijas jaunatnes izlasēs, taču parasti nav bijusi vadošā lomā. Jaunatnes izlasēs 48 spēlēs guvusi 237 punktus, tostarp U20 izlasē 34 spēlēs 172 punktus. Latvijas pieaugušo valstsvienībā I. Jākobsone debitēja 2016. gada 24. maijā Rīgā pret Baltkrieviju. Izlasi pārstāvējusi trijos Eiropas čempionāta finālturnīros (2017, 2019, 2023). 2023. gada Eiropas čempionātā pēc tam, kad Elīna Babkina paziņoja par basketbola karjeras beigām, I. Jākobsonei bija paredzēta Latvijas izlases pamatsastāva saspēles vadītāja loma, ko turnīra gaitā gan vairāk pildīja Ieva Pulvere. Finālturnīru Latvijas izlase noslēdza ar vienu uzvaru apakšgrupas spēlēs un 13. vietu kopvērtējumā. «Silarāja un māsas Jākobsones izkaļ Liepājai otro bronzu». liepajniekiem.lv (latviešu). Skatīts: 2023-02-04. Sportacentrs. «Ilze Jākobsone kļūst par pirmo Latvijas spēlētāju Meksikā». «Valmieras spēkstacija atgriežas Rīgā: Ilze Jākobsone pievienosies TTT». Sportacentrs.com (latviešu). 2023-01-19. Skatīts: 2023-02-04.