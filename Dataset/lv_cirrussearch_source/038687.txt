Spyker F1 bija Formula 1 autosacīkšu komanda, kura piedalījās 2007. gada sezonā. Lai arī MF1 Racing tika nopirkta 2006. gadā un komanda debitēja gadu vēlāk, saknes ir meklējamas 1991. gadā, kad debitēja Jordan Grand Prix. Kopš 2006. gada sezonas vidus padokā bija dzirdamas baumas, ka Alekss Šnaiders pārdos MF1 Racing mazāk nekā divus gadus pēc tā, kad to nopirka no Edija Džordana. Visas vietas jau bija aizpildītas, tādēļ vienīgais veids, kā tikt F1 nu vairs bija nopirkt komandu. To izdarīja nīderlandiešu uzņēmums Spyker. Tas tika paziņots 9. septembrī. Komanda paturēja MF1 pilotus Tiagu Monteiru un Kristianu Albērsu. 2007. gadā krievu MF1 vietā jau brauca holandiešu Spyker. Komanda nomainīja Toyota dzinējus pret Ferrari. Tika atlaists Tiagu Monteiru, toties viņa vietā komanda nolīga Adrianu Sutilu. Francijas Grand Prix Albērss piedzīvoja apkaunojošu incidentu, aizbraucot ar degvielas uzpildīšanas iekārtu. Viņš vēl piedalījās Lielbritānijas GP, taču pēc sacīkstes tika paziņots par to, ka Albērss tiek atlaists sakarā ar sponsoru maksātnespēju. Viņa vietā vienu sacīksti nobrauca testpilots Markuss Vinkelhoks, kurš negaidīti izvirzījās sacīkstes vadībā tad, kad sākās stiprs lietus. Pirms sarkanā karoga izkāršanas Vinkelhokam bija veselu 30 sekunžu pārsvars. Neilgi pēc sacīkstes atsākšanās Vinkelhoks tika apdzīts un vēlāk izstājās. Jūlija beigās tika paziņots par to, ka japānis Sakons Jamamoto, kurš pirms gada brauca Aguri aizvadīs visu atlikušo sezonu Albērsa/Vinkelhoka vietā. 2007. gada vidū tika atklāts, ka Spyker F1 komanda nes lielu finansiālu slogu Spyker autorūpnīcai, tāpēc komanda ir izlikta pārdošanā. Neilgi pēc tam komandas vadītājs Mihiels Mols pameta savu posteni, jo paziņoja par saviem plāniem pārpirkt šo komandu. Viņš nevarēja veikt pārrunas pats ar sevi. Vēlāk Vidžajs Malja, Kingfisher īpašnieks, pastāstīja, ka vēlas nopirkt šo komandu. 2007. gada septembrī tas arī notika. 2008. gadā komanda piedalīsies ar nosaukumu Force India.