Revazs Dzodzuašvili (gruzīnu: რევაზ ძოძუაშვილი, dzimis 1945. gada 15. aprīlī Kutaisi, Gruzijā) ir gruzīnu bijušais futbolists un futbola treneris, bijušais Latvijas un Gruzijas futbola izlases galvenais treneris. 1970. gada Pasaules čempionāta dalībnieks PSRS izlases sastāvā. Izcīnīja bronzas medaļu Minhenes olimpiskajās spēlēs. PSRS izlasē aizvadījis 49 spēles, lielāko karjeras daļu aizvadījis Tbilisi Dinamo komandā. Trenējis vairākas Gruzijas futbola komandas, līdz 1997. gadā kļuva par Skonto FC trenera palīgu. Par Latvijas futbola izlases galveno treneri Dzodzuašvili kļuva 1998. gada janvārī, nomainot iepriekšējo izlases treneri Jāni Gili. Dzodzuašvili vadībā Latvijas futbola izlase iesāka 2000. Eiropas čempionāta kvalifikācijas turnīru. Šis cikls Latvijas izlasei sākās ļoti veiksmīgi ar uzvarām pār Norvēģijas (3:1) un Gruzijas (1:0) izlasēm. Vēl šajā ciklā Dzodzuašvili vadībā izlase uzvarēja grieķus, divreiz nospēlēja bezvārtu nezšķirtus ar Albānijas un Grieķijas izlasēm, kā arī divreiz piekāpās Slovēnijas izlasēm. Pēc draudzības spēles 1999. gada jūnijā ar Brazīlijas izlasi, Revazs Dzodzuašvili devās uz Saūda Arābiju, atstājot Latvijas izlasi. Viņa vietā par galveno treneri kļuva anglis Gērijs Džonsons. Pēc darba Saūda Arābijas, Gruzijas un Krievijas klubos, 2004. gadā Dzodzuašvili atgriezās Latvijā kā Skonto FC konsultants, savukārt 2006. gadā viņš atgriezās pie Gruzijas klubu trenēšanas. Latvijas izlasi vadījis 18 spēlēs (5 uzvaras, 3 neizšķirti, 10 zaudējumi, vārtu attiecība 18:30). Olympedia profils (angliski) WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)