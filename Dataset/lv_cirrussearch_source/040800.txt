Cinga jeb skorbuts (latīņu: scorbufus) ir ilgstošs C vitamīna trūkums organismā. Šai slimībai raksturīgs nespēks, nogurums, smaganu asiņošana, sāpes kaulos un locītavās, kas rodas no saistaudu bojājumiem kolagēna biosintēzes traucējumu dēļ. Vēlāk rodas iekšēji asinsizplūdumi, muskuļu atrofija, sirdsdarbības traucējumi, sāk izkrist zobi. Ja slimība netiek ārstēta, tad tā beidzas ar nāvi. Šo slimību var novērst, uzturā lietojot dārzeņus un augļus. Visbiežāk cinga ir sastopama mērenās un aukstās joslas iedzīvotājiem, it īpaši ziemā un pavasarī. Savulaik tā bija izplatīta jūrnieku slimība. Eksperimentos ar cietumniekiem ASV un Lielbritānijā 1960.-1980. gados atklāja, ka cingas pirmie simptomi parādās 4 nedēļas pēc tam, kad ieslodzītajiem uzsāk dot pārtiku pilnīgi bez C vitamīna. Ja cietumniekiem deva 70 mg C vitamīna dienā sešas nedēļas pirms eksperimenta sākšanas, cingas agrīnās pazīmes parādījās vēlāk — 6-8 nedēļu laikā. Šajos eksperimentos noskaidrojās, ka slimības simptomi pazūd, tiklīdz cietumniekiem sāk dot 10 mg C vitamīna dienā. Atveseļošanās nenotiek ātrāk, ja dod vairāk, piemēram, 70 mg C vitamīna. Populārā Medicīnas Enciklopēdija. «Skorbuts». neslimo.lv.