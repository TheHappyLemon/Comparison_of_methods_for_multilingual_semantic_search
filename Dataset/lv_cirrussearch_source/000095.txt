Šis raksts ir par pilsētu Brazīlijā. Par citām jēdziena Sanpaulu nozīmēm skatīt nozīmju atdalīšanas lapu. Sanpaulu (arī Sanpaula; portugāļu: São Paulo) ir pilsēta Brazīlijas dienvidos pie Tjetes upes. Sanpaulu štata administratīvais centrs un Brazīlijas lielākā pilsēta. Veidojusies kā daudzkultūru metropole un arī mūsdienās pilsētā redzama itāļu (mūsdienās 60% Sanpaulu iedzīvotāju ir pilnībā vai daļēji itāļu izcelsmes), portugāļu, vācu, arābu un japāņu kultūru ietekme. Sanpaulu ir lielākais Brazīlijas biznesa un finanšu centrs. Šeit atrodas vairāk vācu un ASV kompāniju biroju kā jebkurā citā pasaules pilsētā ārpus šo kompāniju mītnes zemēm. Sanpaulu atrodas lielākā birža Latīņamerikā (Bovespa). Mākslas pasaulē Sanpaulu ir slavena ar Sanpaulu mākslas biennāli (Bienal Internacional de Arte de São Paulo). Sanpaulu piepilsētā Interlagosā notiek Formula 1 Brazīlijas GP sacensības. Pilsētu 1554. gada 25. janvārī dibināja jezuītu misionāri Hosē de Ančeta un Manuels de Nobrega, nodibinot misiju Colégio de São Paulo de Piratininga, lai pievērstu kristietībai tupi un gvaranu indiāņus. Pilsēta tika dibināta auglīgas plakankalnes malā otrpus Atlantijas okeāna piekrastes Seradumares (Serra do Mar) kalnu grēdai. Pilsētas tiesības Sanpaulu tika piešķirtas 1711. gadā. Pilsēta strauji attīstījās, sākot no 19. gadsimta otrās puses, kad apkārtnē tika izveidotas milzīgas kafijas plantācijas, kas piesaistīja daudz imigrantu no visdažādākajām pasaules vietām. Daudz imigrantu iebrauca no Itālijas. 1828. gada 1. martā Sanpaulu tika nodibināta pirmā augstskola Brazīlijā — juristu skola Largo São Francisco. Sabiedriskā transporta sistēmas pamatu veido sazarots autobusu un trolejbusu maršrutu tīkls. Darbojas metro sistēma, kurā šobrīd ir sešas līnijas. Viena no tām ir viensliedes dzelzceļa līnija. Ar 500 lidaparātiem Sanpaulu ir lielākā helikopteru flote pasaulē. Pilsētā ir 100 helikopteru pacelšanās laukumi, no kuriem daudzi ir izvietoti uz augstceltņu jumtiem. Ielu satiksmē akūta problēma ir sastrēgumi, kas dažkārt stiepjas vairāku desmitu kilometru garumā. Tāpat kā citās Brazīlijas lielpilsētās, arī Sanpaulu ir augsts kriminogēnais līmenis, bet cilvēku aplaupīšana pilsētas ielās gaišā dienas laikā tiek uzskatīta par ierastu parādību. Tūristi tiek mudināti būt piesardzīgiem, neizrādīt savu atšķirību no vidusmēra vietējās sabiedrības, nepretoties uzbrucējiem. «Pastaigāties pa Sanpaulu un priecāties par skvēriem un pilsētu ir tas pats kā papeldēties Amazonē kopā ar pirajām,» salīdzina ceļotājs [Viesturs Tamužs]. Tas, ka tūristu neaplaupīs, esot gandrīz neiespējami. (..) Parasti tas notiekot, kad kāds pienāk pie mašīnas un piedraud: «Ja tu man nesamaksāsi 10 reālus, es tev izsitīšu stiklu» vai, ja logs vaļā, piegrūž klāt nazi, un nākas maksāt. V. Tamužs stāsta, ka brazīlieši to uztverot kā kaut ko pašu par sevi saprotamu, kā oda sīkšanu. — Labākais Brazīlijā - turienes latvieši. Dienas Bizness, 1999 Sanpaulu dzīvo vairāki simti latviešu izcelsmes brazīliešu, no kuriem tikai nedaudzi pārvalda latviešu valodu. Pilsētā darbojas 1950. gadā dibinātā latviešu luterāņu draudze, kas notur regulārus dievkalpojumus latviešu valodā 1959. gadā uzbūvētajā dievnamā. Draudzes īpašumā notiek arī laicīgi pasākumi — latviešu kopienas saviesīgi sarīkojumi un kora mēģinājumi. Draudze ietilpst LELBA sastāvā. Pilsētā darbojas arī 20. gados latviešu dibināta baptistu draudze, kas ietilpst Brazīlijas Latviešu baptistu apvienībā. Tiesa gan, mūsdienās dievkalpojumi tajā notiek tikai portugāļu valodā. Jau no XX gadsimta sākuma, kad Brazīlijā lielākā skaitā uz dzīvi bija apmetušies latvieši, Sanpaulu tika izdoti preses izdevumi latviešu valodā. No 1907. līdz 1909. gadam divas reizes mēnesī Sanpaulu latviešu valodā tika izdots sabiedriski politisks laikraksts "Līdumnieks" ("Lihdumneeks"). Tā izdevējs un redaktors bija Jūlijs Malvess. 1937. un 1938. gadā iznāca Latviešu literāriskās un labdarības biedrības mēnešraksts "Jaunā Druva". No 1972. līdz 1994. gadam tika izdots latviešu luterāņu draudzes izdevums "Zem Dienvidus Krusta". Līdzās Sanpaulu izdevumiem Brazīlijas latviešu kopienai svarīgi preses izdevumi klajā nāca arī citur, arī žurnāls "Kristīgs Draugs" (1931.-2004.) Sanpaulu štata Vārpā, žurnāls "Latvija" (1937.-1959.) Argentīnā, izdevumi Novaodesā. Daiļliteratūrā norises Sanpaulu latviešu kopienas dzīvē aprakstītas Jūlija Lāča romānā "Mūža meža maldi" (nodaļas par Pāvilpili) un bijušā Sanpaulu latviešu baptistu draudzes mācītāja Andreja Arāja romānā "Dzīve palmu zemē". Sanpaulu dzimuši: Mariu de Andrade (Mário de Andrade) (1893—1945) — dzejnieks; Alvaress de Azevedo (Álvares de Azevedo) (1831—1852) — dzejnieks; Rubenšs Barikello (Rubens Barrichello) (1972-) — F-1 pilots; Artūrs Frīdenreihs (Arthur Friedenreich) (1892—1969) — futbolists; Kafu (Cafu) (1970-) — futbolists; Robertu Burle Markss (Roberto Burle Marx) (1909-) — ainavu arhitekts; Felipe Masa (Felipe Massa) (1981-) — F-1 pilots; Airtons Senna (Ayrton Senna) (1960—1994) — F-1 pilots. https://www.ibge.gov.br/estatisticas/sociais/populacao/22827-censo-demografico-2022.html?edicao=37225; pārbaudes datums: 24 oktobris 2023. LELBA draudžu saraksts. lelba.org Ķīvītis J., Rudzītis Laimonis, "18. novembris Sanpaulā"; Laikraksts "Latvija Amerikā", Toronto, 17-12-1966 Latvijas ĀM infolapa[novecojusi saite] par Brazīliju. 2016 Drazdovska, Ingrīda. Labākais Brazīlijā — turienes latvieši.[novecojusi saite] "Dienas Bizness". 1999. gada 4. maijs «"Carnival Youth" puiši brīdina: Tur ir bīstami!». tautaruna.nra.lv. 12.08.2019. Skatīts: 20.08.219. Video "Drošības ieteikumi, apmeklējot Brazīliju". Vietne "YouTube". 2014. ASV Valsts departamenta ziņojums par noziedzību Sanpaulu. Vietne "osac.gov", 2015 Tamuža, Brigita. Latviešu sabiedriskā dzīve Sanpaulu 20. gadsimta piecdesmitajos gados. Žurnāls "Ceļš", Nr. 61. Rīga, 2011. gads. «Kora mēģinājums 2017. g. Sanpaulu latviešu luterāņu baznīcā». 2017. Skatīts: 11.09.2020. "Letonia Brasil" — Novaodesas latviešu kopienas vietne sociālajā tīklā "Facebook" Brazīlijas Latviešu baptistu apvienības (Associação Batista Leta do Brasil) mājas lapa Arhivēts 2016. gada 23. jūnijā, Wayback Machine vietnē. Vēsturnieka Andra Straumaņa ieraksts un attēls "Instagram"; 15-06-2016 «LNB kopakatalogs». Arhivēts no oriģināla, laiks: 2020. gada 26. septembrī. Skatīts: 2017. gada 2. novembrī. «LNB katalogs». Skatīts: 08.10.2020. Vikikrātuvē par šo tēmu ir pieejami multivides faili. Skatīt: Sanpaulu. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) dokumentālā filma "São Paulo: South America's MEGACITY" (angļu val.) televīzijas pārraide "Latviešiem pa pēdām. Brazīlija", sērija par Sanpaulu