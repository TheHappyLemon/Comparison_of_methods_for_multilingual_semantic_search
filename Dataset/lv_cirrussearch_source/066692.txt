Stilo bāka (poļu: Latarnia Morska Stilo) atrodas Polijā, Pomožes vojevodistē, Stilo (uz atsevišķām kartēm Osetņika), Baltijas jūras krastā. 54°47′12.47″N 17°44′02.43″E﻿ / ﻿54.7867972°N 17.7340083°E﻿ / 54.7867972; 17.7340083 Bāka šajā vietā atrodas kopš 1906. gada. Pirms tam šeit atradās 20 m augsts, piramīdveida signāluguns tornis. Lēmumu par bākas celtniecību Prūsijas valdība pieņēma 1901. gadā. Bāku projektēja Prūsijas civilais inženieris Valters Koerte (Walter Koerte). Celtniecība sākās 1904. gadā un ilga divus gadus. Bākā tika uzstādīta gaismas iekārta, kura sastāvēja no Frenela lēcām un prizmām 1150 mm diametrā. Par gaismas avotu tika izmantota maiņstrāvas loka lampa, kura kopā ar optiskajām ierīcēm bija uzmontēta uz rotējošas plātnes. Lampa bija viegli nomaināma nepieciešamības gadījumā. Oriģinālā gaismas iekārta darbojās līdz 1926. gadam, kad tika modernizēta. Loka lampa tika aizstāta ar 2000 W elektrisko spuldzi, kura bija izturīgāka lietošanā. Papildus tika uzstādīti sfēriski reflektori un rezerves lampa, kura darbojās ar sašķidrinātu gāzi. Bāka darbojās visu Otrā pasaules kara laiku. Vienīgi pašās kara beigās kāda lidmašīna izšāva vairākas kārtas pa bāku, sašaujot dažus laternas paneļus. Tas nenodarīja lielu kaitējumu bākai un pēc remonta 1946. gadā tā atsāka darbību un darbojas līdz mūsdienām. 1906. gadā tika uzbūvēta arī miglas taure. Tā atradās apm. 800 m no bākas, jūras krastā uz 21 m augsta metāla torņa. Taure izdeva 3 signālus, ik pēc 35 s. Blakus atradās ēka ar kompresoru, kurš ražoja saspiestu gaisu taures darbināšanai. Jūras radītās krasta erozijas dēļ, miglas taures tornis 1950. gadā tika demontēts. Šo torni izmantoja Jastarņas bākas konstrukcijā. Šajā laikā pie bākas tika uzcelts ķieģeļu tornis, uz kura tika uzstādīta demontētā miglas taures iekārta. Tā darbojās līdz 1980. gadu vidum. Bākas augstums ir 33,4 m. Bāku veido sešpadsmitstūrains čuguna tornis ar dubultu galeriju un laternu. Torņa apakšējā trešdaļa ir melna, vidējā balta, augšējā sarkana. Gaismas elements atrodas 75 m virs jūras līmeņa. Bākā uzstādīta PRB-21 gaismas iekārta, kura sastāv no 3 paneļiem. Uz katra paneļa atrodas 8 halogēnās spuldzes (6 darbojas, 2 rezervē). Gaisma balta (0,3 s deg, 2,2 s pārtraukums, 0,3 s deg, 2,2 s pārtraukums, 0,3 s deg, 6,7 s pārtraukums). Gaismas signāls redzams 23,5 jūras jūdžu attālumā. Bāka darbojas visu gadu, diennakts tumšajā laikā. 2006. gadā Polijas pasts izdeva pastmarku ar Stilo bākas attēlu. Stilo lighthouse Centenary[novecojusi saite] «Pastmarka». Arhivēts no oriģināla, laiks: 2009. gada 24. janvārī. Skatīts: 2008. gada 10. maijā.