Centrālā Kordiljera (no spāņu: Cordillera Central — ‘centrālā grēda’) ir kalnu grēda Filipīnās. Stiepjas ziemeļu—dienvidu virzienā 320 km garumā gar Lusonas salas ziemeļrietumu krastu no Centrālās Lusonas zemienes dienvidos līdz Babujanas šaurumam ziemeļos starp Kagajanas ieleju austrumos un Dienvidķīnas jūru rietumos. Karabaljo kalni dienvidaustrumos Centrālo Kordiljeru savieno ar Sjerramadres grēdu. Augstākā grēdas virsotne ir Pulags (2928 m vjl), kas ir arī Lusonas salas augstākā virsotne. Grēdā vairāki potenciāli aktīvi vulkāni. Attīstīta kalnrūpniecība. Administratīvi lielākā daļa grēdas ietilpst Kordiljeras administratīvajā reģionā, bet austrumu un rietumu priekškalnes ietilpst Ilokosas un Kagajanas Ielejas reģionos. Centrālo Kordiljeru apdzīvo igorotu tautas, kas sadzīvē un valodās atšķiras no zemienēs dzīvojošajiem ilokiem, tagaliem un citām Filipīnu tautām. Lielākā pilsēta ir Bagio grēdas dienvidos. Grēdas teritorijā vairākas aizsargājamās dabas teritorijas. Filipīnu Kordiljeru rīsa lauku terases iekļautas UNESCO Pasaules mantojuma sarakstā. Rice Terraces of the Philippine Cordilleras Vikikrātuvē par šo tēmu ir pieejami multivides faili. Skatīt: Centrālā Kordiljera. Encyclopædia Britannica raksts (angliski)