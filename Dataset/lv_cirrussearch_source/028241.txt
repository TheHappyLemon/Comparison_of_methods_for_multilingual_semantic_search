M šūnas ir šūnas, kuras atrodas zarnu Peijera plāksnītēs, kā arī ar bronhiem saistītajos limfoīdajos audos (bronchus-associated lymphoid tissue — BALT). To galvenā funkcija ir mikroorganismu un daļiņu transports cauri epitēlija barjerai līdz imūnajām šūnām, tādējādi stimulējot gļotādas imunitāti. Atsevišķos gadījumos M šūnas var būt kā ieejas vārti dažādām baktērijām, piemēram, Shigella flexneri, Salmonella typhimurium, un Yersinia pseudotuberculosis. M šūnas atšķiras no enterocītiem, jo tām virsmas mikrobārkstiņu vietā ir mikrokrokas (no tā arī nosaukums). Gļotādā šīs šūnas ir mazāk sastopamas. Tās nepiedalās sekrēcijā un to glikokalikss ir plānāks, lai atvieglotu caur to antigēnu transportēšanu. Tās ir unikālas, jo satver antigēnus no zarnu dobuma puses ar endocitozes vai fagocitozes palīdzību un ar transcitozes palīdzību aizgādā līdz dendrītiskajām (antigēnprezentējošas šūnas) un limfocītiem. Šīs imūnās šūnas tālāk migrē uz limfmezgliem, kur var tālāk tikt veidota imūnā atbilde. Michael Ross, Wojciech Pawlina (2006). Histology a text and atlas (5. izd.). Lippincott Williams & Wilkins. ISBN 0-7817-6790-3. Cell Mol Life Sci. 2000 Feb;57(2):323-32. The role of M cells in mucosal immunity. Hathaway LJ1, Kraehenbuhl JP. PMID 10766026 http://www.ncbi.nlm.nih.gov/pubmed/10766026