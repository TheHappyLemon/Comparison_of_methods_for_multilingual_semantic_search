Tampella bija Somijas uzņēmums, kas nodarbojās ar papīra ražošanas iekārtu, lokomotīvju, šaujamieroču būvi, kā arī no koksnes gatavotu izstrādājumu ražošanu. Uzņēmuma galvenā darbības vieta bija Tampere. 1980. gadu beigās uzņēmumam radās finansiālas grūtības un tas 1990. gados tika pārdots pa daļām. 1861. gadā apvienojās divas fabrikas (linu austuve un metāla lietuve), kas atradās Tamperē Tammerkoski rajonā, izveidojot uzņēmumu Tammerfors Linne- & Jern-Manufaktur AB. Uzņēmums sākumā darbojās slikti, līdz tā īpašnieki bankrotēja. Uzņēmums izdzīvoja, pateicoties valdes priekšsēdētājam Alfredam Kīlmanam (Alfred Kihlman). Uzņēmums sākotnēji ražoja kuģus, koka smalcināšanas iekārtas un ūdens turbīnas; no 1900. gada sāka ražot tvaika lokomotīves. 1870. gados kompānija sāka ražot celulozi un papīru. 1930. gados uzņēmums sāka ražot mortīras. 1934. gadā sākta audumu ražošana. 1938. gadā Tammerfors Linne- & Jern-Manufaktur AB tika pārdēvēts par Tampereen Pellava- ja Rauta-Teollisuus Oy. 1950. gadu sākumā kompānija sāka ražot papīra ražošanas un kalnrūpniecības iekārtas. 1960. gadā uzņēmums tika pārdēvēts par Oy Tampella Ab. 1980. gadu vidū Säästöpankkien Keskus-Osake-Pankki (SKOP) banka un ar to saistītie uzņēmumi sāka uzpirkt Tampella akcijas. Tampella senais finansētājs Suomen Yhdyspankki (SYP) banka sāka sacensties ar SKOP, un arī sāka pirkt Tampella akcijas. Tajā pašā laikā abas bankas plānoja sadalīt uzņēmumu un tā daļas pārdot, līdz SKOP iegādājās SYP akcijas. 1990. gadu sākumā Tampella un SKOP izjuta nopietnas finansiālas grūtības. 1991. gada 19. septembrī Somijas banka pārņēma SKOP banku, līdz ar to Somijas banka kļuva par Tampella īpašnieci. Tampella tika sadalīta atsevišķos uzņēmumos. 1991. gadā Tampella militāro risinājumu nodaļa tika apvienota ar Aizsardzības ministrijas Vammaskosken rūpnīcu, izveidojot uzņēmumu Vammas Oy, kas vēlāk kļuva par Patria Oy daļu. Tampella paturēja 22,3 % Vammas akciju, bet 1997. gadā tās visas pārdeva Patria. 1991. gadā koksnes izstrādājumu meitas uzņēmums Tampella Forest Oy un iepakojuma materiālu uzņēmums Tambox Europe Oy tika pārdots Enso-Gutzeit Oy. Papīra iekārtu ražošanas apakšuzņēmums Tampella Papertech Oy 1992. gadā tika pardots Valmet. 1996. gadā Norvēģijas uzņēmumam Kvaerner tika pārdots ūdens turbīnu ražotājs Oy Tamturbine Ab, ka arī apkures katlu un elektrostaciju ražotājs Tampella Power Oy. Tamturbine 1999. gadā pārpirka ASV uzņēmums General Electric. Tampella Power tika iekļauts Kvaerner Pulping & Power nodaļā, līdz 2006. gadā visu nodaļu nopirka Somijas uzņēmums Metso Oyj (tagad iekļauts Valmet). 1997. gadā Zviedrijas Sandvik nopirka Tampella pēdējo lielāko sastāvdaļu kalnrūpniecības iekārtu ražotāju Tampella Tamrock Oy. Tā nosaukums tika mainīts uz Tamrock Oy un vēlāk uz Sandvik Tamrock Oy; 2006. gadā uzņēmums tika pārsaukts par Sandvik Mining and Construction Oy.