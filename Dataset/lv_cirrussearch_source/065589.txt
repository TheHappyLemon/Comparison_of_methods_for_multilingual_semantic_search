Rietumpapua (indonēziešu: Papua Barat) ir Indonēzijas pirmās pakāpes administratīvā iedalījuma vienība ar autonomu statusu. Izvietojusies valsts austrumos, aizņem Jaungvinejas salas Indonēzijas daļas rietumu daļu starp Dienvidrietumu Papua rietumos un Centrālo Papua austrumos. Administratīvi iedalās septiņos apriņķos. Provinces galvaspilsēta un lielākā pilsēta ir Manokvari. Province aizņem Doberai pussalas austrumu daļu, Bomberai pussalu, kā arī Jaungvinejas daļu starp Čendravasihas līci ziemeļos un Arafuru jūru dienvidos. Līdz 17. gadsimtam provinces teritorija atradās Tidores sultanāta ietekmē. 19. gadsimtā reģionā nostiprinājās Nīderlandes ietekme, bet visa Jaungvinejas daļa tika pārvaldīta no Ambonas. 1828. gadā tagadējā Kaimanas apriņķa teritorijā tika nodibināts pirmais holandiešu tirdzniecības postenis Fortdibisa (Fort Du Bus). Pastāvīgās apmetnes Fakfaka un Manokvari tika nodibinātas tikai 19. gadsimta beigās, kad oficiāli tika atzīta Nīderlandes suverenitāte pār Jaungvinejas rietumu daļu. Pēc Otrā pasaules kara un Indonēzijas Republikas nodibināšanās Jaungvinejas rietumu daļa palika formālā Nīderlandes kontrolē un tur tika izveidoti vairāki valstiski veidojumi. 1969. gadā Jaungvinejas rietumu daļā notika referendums par tās statusu un tā tika pievienota indonēzijai kā atsevišķa Iriandžajas province. Rietumpapuas province oficiāli izveidota 1999. gadā, nodalot no Iriandžajas, bet oficiāli inaugurēta 2003. gadā. Tās lielākā pilsēta bija naftas un gāzes ieguves centrs Sorona, bet par administratīvo centru noteica Manokvari. 2022. gadā no Rietumpapua atdalīja Dienvidrietumu Papua ar centru Soronā. Vikikrātuvē par šo tēmu ir pieejami multivides faili. Skatīt: Rietumpapua. Encyclopædia Britannica raksts (angliski)