Kitirmiuta (inuītu: ᕿᑎᕐᒥᐅᑦ, Qitirmiut) vai Kitikmjūta (Kitikmeot) ir viens no trijiem Kanādas teritorijas Nunavutas reģioniem. Reģiona administratīvais centrs ir Kembridžbejas ciems, kas atrodas Viktorijas salas dienvidos. Reģionam nav savas pašpārvaldes; tas kalpo galvenokārt administratīviem un statistiskiem nolūkiem. Reģions aizņem plašas, bet mazapdzīvotas teritorijas Nunavutas rietumos gar Ziemeļu Ledus okeāna piekrasti. Pie reģiona pieder Viktorijas salas austrumu un dienvidu daļa, Velsas Prinča salas dienviddaļa, kā arī kontinentālā daļa ar Būtijas pussalu un gar Amundsena līča, Koroneišenas līča un Karalienes Modas līča piekrasti. Reģiona teritorija atrodas arktiskā klimata joslā, kas variējas no tundras dienvidos līdz arktiskajam tuksnesim ziemeļos. Reģionā dzīvo ap 6,5 tūkstošiem iedzīvotāju, galvenokārt inuiti (90%). Iedzīvotāji koncentrēti piecos ciemos: Kembridžbeja (1766), Joaheivena (1324), Kugāruka (933), Kugliktuka (1491) un Talojoaka (1029). Ciemi veido atsevišķas municipalitātes; teritorija ārpus tām ir tā sauktā «neorganizētā teritorija», kurā atrodas kalnrūpniecības objekti un īslaicīgas apmetnes. NHS Aboriginal Population Profile, Kitikmeot, REG, Nunavut, 2011 «Expplore Nunavut. Kitikmeot Region, Nunavut». Arhivēts no oriģināla, laiks: 2012. gada 9. maijā. Skatīts: 2022. gada 8. augustā. Encyclopædia Britannica raksts (angliski)