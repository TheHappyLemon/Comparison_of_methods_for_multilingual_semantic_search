Šis raksts ir par dzelzceļa staciju Rīgā. Par ciemu Rucavas pagastā skatīt rakstu Mangaļi (Rucavas pagasts). Mangaļi ir dzelzceļa stacija Rīgas Ziemeļu rajonā, līnijā Zemitāni—Skulte. Tajā ir intensīva kravas satiksme (Mangaļi ir I klases kravas stacija) un pietur visi Skultes virziena elektrovilcieni. Rīgas virziena sliežu izvērsuma rajonā atzarojas līnija uz "Man-Tess" un citiem uzņēmumiem. Šajā atzarojumā ir Rīgā vienīgais dzelzceļa sliežu krustojums ar tramvaja līniju. Aiz "Man-Tess" sliedes turpinās līdz Rīgas elektromašīnbūves rūpnīcai. Sliedes Daudersalas virzienā ir atvienotas no atzara un netiek izmantotas. Nedaudz tālāk stacijas virzienā atzarojas liels daudzums sliežu ceļu uz Jaunmīlgrāvī esošajiem ostas termināliem un stividorkompānijām. Mangaļu stacija iedalās A un B parkā, bez tam arī Sarkandaugava ir Mangaļu stacijas parks. Mangaļu A parks ir 3 sliežu ceļi pie pasažieru stacijas ēkas, bet B parks — 9 kravas vilcieniem paredzēti ceļi Ezera ielas rajonā. Piecus B parka ceļus šķērso apsargājamā Ezera ielas pārbrauktuve. B parku sauc arī par staciju Mangaļi-Eksports. Mangaļu stacija gadā var apkalpot 3650 kravu vilcienu sastāvus un 7300 elektrovilcienu sastāvus. Stacijā biļešu kase ir slēgta. Mangaļu stacija ir 1872. gadā uzbūvētās dzelzceļa līnijas Rīga—Mīlgrāvis (Мюльграбен) galastacija. Jau pašā sākumā no stacijas ir bijis daudz atzarojumu uz rūpnīcām un noliktavām. 20. gadsimta 30. gados, uzsākot būvēt līniju Rīga—Rūjiena, jaunā līnija atzarojās nedaudz pirms toreizējās Mangaļu stacijas un netālu no tās reizē ar satiksmes uzsākšanu posmā līdz Carnikavai 1933. gadā tika atklāta pasažieru stacija Dzirnupe. 50. gados tā apvienota ar Mangaļu staciju: mūsdienās šeit ir pasažieru vilcienu pietura. Savukārt sākotnējā Mangaļu stacija atrodas slēgtā ostas teritorijā un nav brīvi pieejama. Sliežu ceļi Skultes virzienā Sliežu ceļi Rīgas virzienā Mangaļu stacijas pasažieru nojume Mangaļu stacijas ēka Cisternas Mangaļu stacijā Pasažieru nojume Atzars no Mangaļu stacijas uz Man-Tess (pa kreisi - likvidētais atzars uz Daudersalu) Atzars no Mangaļu stacijas uz Man-Tess (termināla ceļi) Atzars no Mangaļu stacijas uz Man-Tess (Tvaika ielas pārbrauktuve) «Skats uz Mangaļu B parku». Arhivēts no oriģināla, laiks: 2013-06-30. Skatīts: 2013-01-08. (krieviski) «Atļauja B kategorijas piesārņojošai darbībai Nr. RI12IB0082». Arhivēts no oriģināla, laiks: 2016. gada 5. martā. Skatīts: 2013. gada 6. janvārī. «Biļešu kasu darba laiki - AS Pasažieru vilciensAS Pasažieru vilciens». pv.lv. Skatīts: 2022-07-31. T. Altbergs, K. Augustāne, I. Pētersone. Dzelzceļi Latvijā. R: Jumava, 2009, 55. lpp. ISBN 978-9984-38-698-0