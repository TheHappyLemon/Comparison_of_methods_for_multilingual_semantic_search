Šis raksts ir par filmas tēlu. Par citām jēdziena Borats nozīmēm skatīt nozīmju atdalīšanas lapu. Borats Sagdijevs ir satīriski atveidots kazahu tautības žurnālists, filmu "Borats: Amerikas kultūras mācība par labu lieliskajai Kazahstānai" un Borat Subsequent Moviefilm galvenais varonis, ko tēlojis britu komiķis Saša Barons Koens. Borats bieži redzams pazīstamajos Ali G šovos, kur viņš parasti intervē dažādus cilvēkus, radot viņos pārliecību, ka viņš patiesi ir reportieris no Kazahstānas. Uzdodot netaktiskus un bieži pat vulgārus jautājumus un veicot darbības, kas rietumu kultūras pārstāvjiem liekas neparastas un pat nepieklājīgas, viņš veido komiskas situācijas. Boratam piemīt ļoti spilgtas un neparastas personības iezīmes. Intervijās Borats ļoti bieži piemin savus ģimenes locekļus. Lai gan dažādajos sižetos mēdz izskanēt savstarpēji pretrunīgi apgalvojumi par Sagdijevu ģimeni, tomēr kopējā aina tiek saglabāta. Viņa māsa ir prostitūta, kura Kazahstānā ieguvusi 4. vietu kategorijā "Labākais orālais sekss". Viņam ir jaunāks brālis Bilo, kurš ir garīgi nevesels un tiek turēts ieslēgts aiz metāla durvīm, jo viņam esot "ļoti mazs prāts, bet stipra roka". Borata attiecības ar māti neesot īpaši tuvas, jo mātesprāt "viņai būtu labāk paticis, ja viņu būtu izvarojis kāds cits". Boratam esot arī cūka Igors. Borata pirmā sieva Oksana gāja bojā, jo kāds mednieks esot viņu noturējis par lāci. Pēc Oksanas nāves Borats vēl vairākkārt ir apprecējies. Viņš uztur sakarus ar vismaz vienu draudzeni, mīļāko un prostitūtu. Boratam nav iebildumu ne pret asinsgrēku, ne pret zoofiliju. Viņam ir bijušas seksuālas attiecības gan ar savu māsu, gan mājlopiem. Borats ļoti ciena Josifu Staļinu, kuru viņš apraksta kā "spēcīgu un ietekmīgu". Politiķiem esot jābūt kā Staļinam, ar kārtīgu "hramu" (krievu: храм — "templis"). Boratam nepatīk ebreji. Apmeklējot bāru Tūsonā, Arizonā, viņš dziedāja dziesmu par problēmām savā valstī, bet dziesmas teksts drīz kļuva ebrejiem aizskarošs. Tā vietā, lai Boratu apklusinātu vai izsvilptu, pūlis patiesībā sāka dziedāt līdzi un pēc Borata norādījumiem ar rokām sist līdzi ritmu. Citā sižetā, kurā Borats apmeklēja pašaizsardzības instruktoru, viņš lūdza instruktoram padomu aizsardzībai pret "žīda āķi". Tad Borats imitēja uzbrukumu un instruktoram nācās rādīt aizsardzības paņēmienus. (Borata lomas tēlotājs Koens pats ir ebrejs). Sižetā par vēlēšanām Borats bija ļoti pārsteigts, uzzinot, ka Amerikas Savienotajās Valstīs sievietēm esot tiesības balsot. Viņš izmantoja izdevību citēt savu sabiedrības locekļu 'nozīmības ķēdi' — "Dievs, vīrietis, zirgs, suns, sieviete, žurka". Boratam ir arī nepatika pret melnādainiem cilvēkiem, kurus viņš sauc par "tiem ar šokolādes sejām". Šī tēla prototips esot kāds ārsts, ko komiķis Saša Barons Koens reiz saticis Krievijas dienvidu reģionos. Borata personāžs līdz šim ir apmeklējis Lielbritāniju un ASV. Vairums viņa izteikto faktu par Kazahstānu nav patiesi un drīzāk satīriskā veidā norāda uz to, cik maz zināšanu par Kazahstānu ir cilvēkiem gan Lielbritānijā, gan arī ASV. Komiķim ir būtiski savā šovā izmantot eksistējošu valsti, lai cilvēkiem nerastos aizdomas par viltus personāžu. Vairums svešvalodas vārdu, ko Borats saka šovā un kas viņaprāt ir kazahu valodā, patiesībā ir poļu valodā, piemēram: Dziękuję — Paldies Jak się masz — Kā jums iet? Dzień Dobry — Labdien Przepraszam — Piedodiet Šo vārdu izmantošana dažkārt ir gandrīz novedusi pie Borata atmaskošanas. Šova un katra raidījuma sākumā redzamai arī uzraksti kirilicā — arī tie patiesībā ir nesakarīgi savirknēti burti. Pamatraksts: Borats: Amerikas kultūras mācība par labu lieliskajai Kazahstānai Pilnmetrāžas filma "Borats: Amerikas kultūras mācība par labu lieliskajai Kazahstānai" tika pabeigta 2006. gada vasarā. Šī komēdija stāsta par to, kā Borats Kazahstānas valsts varas iestāžu uzdevumā veido filmu par ASV sasniegumiem kultūras un sociālajā jomā. Filmas režisors ir Lerijs Čārlzs. 2005. gada 3. novembrī Borats bija MTV Europe Music Awards 2005 vadītājs. Neatkāpjoties no viņam ierastās uzvedības un jokiem, viņš novadīja visu šovu, kurā pat iekļāva viltus Kazahstānas prezidenta piedalīšanos. Pēc šī notikuma Kazahstānas Ārlietu ministrija bija gatava aktieri sūdzēt tiesā. Borata neoficiālā mājaslapa Arhivēts 2020. gada 14. decembrī, Wayback Machine vietnē. (angliski) IMDb profils (angliski)