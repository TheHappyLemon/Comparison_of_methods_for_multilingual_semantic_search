Aleksis Klods Klero (franču: Alexis Claude Clairaut; dzimis 1713. gada 7. maijā, miris 1765. gada 17. maijā) bija franču matemātiķis. Aleksis Klero dzimis Parīzē 21 bērnu ģimenē. Viņa tēvs bija matemātikas pasniedzējs un Berlīnes zinātņu akadēmijas loceklis. Jau 13 gadu vecumā Parīzes zinātņu akadēmijā aizstāvēja savu pirmo darbu, bet akadēmiķi tā arī nespēja noticēt, ka to sarakstījis zēns. 16 gados viņš prezentēja pētījumu par līknēm. Drīz pēc tam Klero pārcēlās uz Bāzeli, lai mācītos pie Johana Bernulli. Atgriezies Francijā 1731. gadā, 18 gadu vecumā, Klero kļuva par akadēmiķi. Klero veicis pētījumus matemātiskajā analīzē. 1736. gadā atradis 1. kārtas diferenciālvienādojumu vispārējo un īpašo atrisinājumu. Ieviesis pilnā diferenciāļa, vairāku neatkarīgo mainīgo funkcijas jēdzienu (1741. gadā). 1736. gadā Klero piedalījās Pjēra Luī Mopertjuī Lapzemes ekspedīcijā, lai izmērītu meridiāna loka rādiusu (cita ekspedīcija 1735. gadā bija devusies uz Peru, ekvatora tuvumā). Ekspedīciju rezultātā tika pierādīts, ka zemeslode ir saplacināta polu rajonos. 1743. gadā Klero publicēja darbu "Zemes formas teorija" (Théorie de la figure de la terre), kurā formulēja teorēmu, kas tagad ir zināma kā Klero teorēma, kas rotējoša elipsoīda virsmas punktu gravitāciju sasaista ar saspiešanu un centrbēdzes spēkiem ekvatora tuvumā. Klero atrisināja trīs ķermeņu problēmu. 1750. gadā viņš saņēma Sanktpēterburgas akadēmijas balvu par eseju Théorie de la lune. 1759. gadā viņš precizēja Haleja komētas orbītu, aprēķinos ietverot Jupitera ietekmi. Miris Parīzē 1765. gadā, 52 gadu vecumā, no akūtas, strauji progresējošas slimības. Vikikrātuvē par šo tēmu ir pieejami multivides faili. Skatīt: Aleksis Klero. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Astronomu biogrāfiskās enciklopēdijas raksts (angliski)