Korejas baltegle (latīņu: Abies koreana) ir priežu dzimtas suga. Korejas baltegle aug kalnos Korejas pussalas dienvidos, kā arī Halasana kalna nogāzēs (Cheju sala), mērenās joslas lietus mežos, kur vasaras ir vēsas un ziemās ir bieza sniega sega. Korejas baltegle ir mūžzaļš skuju koks, kas sasniedz 10—15 (līdz pat 18) m augstumu. Stumbra diametrs ir līdz 0,7 m. Koka mūžs ir līdz 80 gadiem. Ziemā augs var izturēt —25…-35 °C temperatūru. Korejas baltegle visstraujāk aug gaišā vai nedaudz noēnotā vietā. Priekšroku dod skābām vai viegli bāziskām, ar barības vielām bagātām smilšmāla vai māla augsnēm. Vainags ir vidēji biezs un ar gadiem kļūst nedaudz biezāks. Tam ir nedaudz asimetriska plata konusa forma. Miza ir gluda, pelēkbrūna, ar sveķu pūslīšiem. Skujas ir strupas un plakanas, 1—2,4 cm garas, 2—2,5 mm platas un 0,5 mm biezas. Vīrišķās ziedkopas ir paslēptas starp skujām, tās ir apaļas, ar 4—5 mm diametru, bet pēc atvēršanās 1 cm diametrā. Tās ir gaiši dzeltenas. Sievišķo ziedkopu pumpuri ir konusveidīgi, 7 mm gari, un tie veidojas iepriekšējā gada dzinumu galotnēs. Čiekuri ir cilindriski, 4—7 cm gari, ar 2—3,5 cm diametru. Jauni čiekuri ir purpursarkani, bet nogatavojušies — tumšā purpura līdz brūnai krāsai, bieži ļoti sveķaini. Sēklām ir mazi spārni. Samērā mazo Korejas baltegli parasti izmanto dārzkopībā kā dekoratīvu augu. Tā nav toksiska. Vikikrātuvē par šo tēmu ir pieejami multivides faili. Skatīt: Korejas baltegle. Encyclopædia of Life raksts (angliski) «Korejas baltegle». database.smartgardens.eu. Arhivēts no oriģināla, laiks: 2022-06-10. Skatīts: 2022-06-10.