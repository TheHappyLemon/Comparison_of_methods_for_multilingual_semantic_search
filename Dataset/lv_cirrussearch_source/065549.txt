Dienvidrietumu Papua (indonēziešu: Papua Barat Daya) ir Indonēzijas pirmās pakāpes administratīvā iedalījuma vienība ar autonomu statusu. Izvietojusies valsts austrumos, aizņem Jaungvinejas salas Indonēzijas daļas rietumu galu. Provinces nosaukums «Dienvidrietumu» tās novietojumu apraksta kļūdaini — faktiski tā atrodas Papua ziemeļrietumos. Administratīvi iedalās vienā pilsētā un piecos apriņķos. Provinces galvaspilsēta un lielākā pilsēta ir Sorona. Province aizņem Doberai pussalas rietumu daļu Jaungvinejas rietumos, Radžaampatu salas rietumos no pussalas, kā arī Aju salas un Asijas salas Klusajā okeānā. Līdz 17. gadsimtam provinces teritorija atradās Bačanas un Tidores sultanātu ietekmē. Vēl Nīderlandes koloniālajā periodā līdz pat 19. gadsimtam teritoriju pārvaldīja un nodokļus iekasēja Tidore. Līdz 19. gadsimta beigām galvenās reģiona eksportpreces bija vergi un paradīzes putnu spalvas. 20. gadsimta sākumā reģionā tika atklātas naftas un dabasgāzes iegulas un sākās industriālā attīstība. 2003. gadā tika izveidota atsevišķa Rietumpapuas province, kuras lielākā pilsēta bija naftas un gāzes ieguves centrs Sorona, bet par administratīvo centru noteica Manokvari. 2022. gadā no Rietumpapua atdalīja Dienvidrietumu Papua ar centru Soronā. Vikikrātuvē par šo tēmu ir pieejami multivides faili. Skatīt: Dienvidrietumu Papua.