"Ārpus kartes" (angļu: Uncharted) ir 2022. gada ASV spraiga sižeta piedzīvojumu filma, kuras režisors ir Rubens Fleišers, scenārija autori ir Reifs Lī Džadkinss, Arts Markums un Mets Holovejs. Tā veidota pēc Uncharted videospēles motīviem, ko izstrādāja kompānija Naughty Dog un izdeva Sony Interactive Entertainment. Galvenās lomas atveidojuši Toms Holands, Marks Volbergs, Sofija Ali, Tati Gabriele un Antonio Banderass. Filmā Salivans (Volbergs) savervē Dreiku (Holands) sacensībai ar korumpēto miljardieri Santjago Monkadu (Banderass) un algotņu līderi Džo Bredoku (Gabriele), lai atrastu Magelāna ekspedīcijas dārgumu. Filmas "Ārpus kartes" izstrāde sākās 2008. gadā, kad producents Avi Arads paziņoja, ka sadarbosies ar Sony Pictures, lai izstrādātu videospēles franšīzes kino adaptāciju. Sākās sarežģīts ražošanas process, kurā atsevišķos laika posmos bija piesaistīti dažādi režisori, scenāristi un aktieri. Filmu veidotāji Deivids O. Rasels, Nīls Bērgers, Sets Gordons, Šons Levijs, Dens Trahtenbergs un Treviss Naits sākotnēji tika piesaistīti kā režisori, savukārt projekta izstrādes sākumā Dreika lomai bija paredzēts Volbergs. Holands Dreika lomai izvēlēts 2017. gada maijā, bet Fleišers nolīgts par režisoru — 2020. gada sākumā. Filmēšana sākās 2020. gada martā un drīz vien tika apturēta. To atsāka tā paša gada jūlijā un ilga līdz oktobrim. Filmēšana norisinājās Bābelsbergas studijā Berlīnē, kā arī Spānijā un Dienvidaustrumāzijā. Filmas "Ārpus kartes" pirmizrāde sākotnēji bija plānota 2020. gada 18. decembrī, bet to vairākas reizes pārcēla saistībā ar COVID-19 pandēmijas ierobežojumiem. Filmas pirmizrāde notika 2022. gada 7. februārī Coliseum teātrī Barselonā. Latvijas kinoteātros to demostrēja no 2022. gada 17. februārī, bet ASV pirmizrāde bija dienu vēlāk — 18. februārī. Filma saņēma dažādas kritiķu atsauksmes, kritizēts tika scenārijs, aktieru atlase un oriģinalitātes trūkums, bet Holanda aktierspēle tika slavēta. Filmas pasaules kases ienākumi ir vairāk nekā 401 miljons ASV dolāru. «Uncharted (2022)». Box Office Mojo. Skatīts: 2022. gada 7. jūlijā. «Uncharted (2022)». The Numbers. Skatīts: 2022. gada 20. februārī. IMDb profils (angliski) Metacritic profils (angliski) Rotten Tomatoes profils (angliski)