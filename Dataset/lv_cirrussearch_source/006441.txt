Jozefs Štimpels (slovāku: Jozef Stümpel; dzimis 1972. gada 20. jūlijā) ir slovāku hokejists, centra uzbrucējs, Slovākijas izlases dalībnieks. Pašlaik (2014) Štimpels spēlē Slovākijas Ekstralīgas kluba HK Nitra rindās. Savas dzimtās pilsētas Nitras hokeja klubā Štimpels debitēja jau 1989.—90. sezonā, kad tas spēlēja Čehoslovākijas līgas otrajā divīzijā. Nākamajā sezonā tam bija izdevies izcīnīt vietu augstākajā līgā, un Štimpels savu debijas sezonu tajā noslēdza ar 45 punktiem 49 spēlēs. Pēc sezonas beigām NHL draftā viņu ar augsto 40. numuru izvēlējās Bostonas "Bruins", un Jozefs pārcēlās uz Ziemeļameriku. Viņš debitēja "Bruins" rindās, taču lielāko daļu sezonas pavadīja Vācijas hokeja līgas klubā Ķelnes "Haie". Vietu Bostonas kluba pamatsastāvā Štimpels izcīnīja jau 1993.—94. sezonā, kas bija Jozefa trešā sezona Ziemeļamerikā. 1997. gada vasarā Štimpels pievienojās Losandželosas "Kings" vienībai. 2004.—05. sezonas NHL lokauta laikā Štimpels spēlēja Čehijas Ekstralīgas kluba Prāgas "Slavia" rindās, taču 2005. gada vasarā pievienojās Floridas "Panthers" rindām, lai tās sastāvā spēlētu līdz pat 2007.—08. sezonas beigām. 2008. gada vasarā Štimpels pievienojās jaunizveidotās Kontinentālās hokeja līgas kluba Astanas "Baris" rindām. Pēc 2009.—10. sezonas Štimpels, kopā ar vēl vairākiem "Baris" spēlētājiem, pārcēlās uz Minskas "Dinamo" vienību, kur visu nākamo sezonu kalpoja kā tās kapteinis. 2011.—12. gada sezonu uzsāka Maskavas "Spartak" sastāvā, taču ilgi tajā nenoturējās, sezonu noslēdzot SM līgas vienībā Oulu "Kärpät". 2012. gada vasarā pievienojās HK Nitra rindām. Slovākijas izlases rindās spēlējis trīs olimpisko spēļu turnīros, kā arī sešos Pasaules čempionātos, 2002. gadā izcīnot Slovākijai tās vēsturē pirmo Pasaules čempiones titulu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)