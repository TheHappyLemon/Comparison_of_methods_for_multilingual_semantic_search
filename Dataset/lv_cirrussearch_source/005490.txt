Ruslans Salejs (baltkrievu: Руслан Салей; dzimis 1974. gada 2. novembrī Minskā, miris 2011. gada 7. septembrī) bija baltkrievu hokejists, aizsargs, Baltkrievijas hokeja izlases ilggadējs spēlētājs. Savu profesionālā spēlētāja karjeru Salejs uzsāka jau 1994. gadā, spēlējot Starptautiskajā hokeja līgā, kas tolaik kalpoja kā Krievijas čempionāts. 1995. gadā Ruslans devās uz Ziemeļameriku, un pēc sezonas beigām viņu 1996. gada NHL draftā ar augsto devīto numuru izvēlējās Anahaimas "Mighty Ducks". Kluba rindās Salejs debitēja 1997.—98. sezonā, vēlāk tajā spēlējot līdz pat 2005.—06. sezonas izskaņai. 2006. gadā Ruslans nonāca Floridas "Panthers" vienībā, taču 2007.—08. sezonas gaitā tika aizmainīts uz Kolorādo "Avalanche", Floridas klubam pretī saņemot Kārli Skrastiņu. 2010. gada vasarā Salejs parakstīja līgumu ar Detroitas "Red Wings" vienību. 2011. gada vasarā Salejs atgriezās Eiropā, pievienojoties KHL klubam Jaroslavļas "Lokomotiv". 2011. gada 7. septembrī spēlētājs gāja bojā Jaroslavļas aviokatastrofā. Salejs bijis arī ilggadējs Baltkrievijas hokeja izlases spēlētājs, piedaloties deviņos Pasaules čempionātos, kā arī trīs olimpisko spēļu turnīros. Jānis Celmiņš. «Jaroslavļā nogāzusies "Lokomotiv" lidmašīna, oficiālu ziņu par Skrastiņu nav». sportacentrs.com, 2011. gada 7. septembrī. Skatīts: 2011. gada 7. septembrī. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)