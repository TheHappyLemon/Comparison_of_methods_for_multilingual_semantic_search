Kaspars Saulietis (dzimis 1987. gada 12. jūnijā Rīgā) ir latviešu hokejists, spēlē labās malas uzbrucēja pozīcijā, agrākais Latvijas hokeja izlases dalībnieks. Pašlaik (2024) spēlē Igaunijas čempionāta vienībā HK Valk 494 Tartu. 2005.—2006. gada sezonā K. Saulietis spēlēja Latvijas hokeja līgas klubā HK Rīga 2000, kļūstot par Latvijas čempionu. Nākamo sezonu viņš aizvadīja Ziemeļamerikā, 2007.—2008. gada sezonā atkal spēlēja HK Rīga 2000. 2008.—2009. gada sezonu K. Saulietis iesāka Baltkrievijas Ekstralīgas klubā Žlobinas "Metallurg" un, tikai pēc tur aizvadītām 20 spēlēm, pievienojās Minskas "Dinamo" vienībai. "Dinamo" sastāvā aizvadīja arī 2009.—2010. gada sezonas sākumu. Atlikušo sezonas daļu aizvadīja Baltkrievijas līgas klubā Saļihorskas "Šahtjor" un Čehijas Ekstralīgas klubā HC Litvínov. 2010.—2011. gada sezonu viņš aizvadīja SM līgas klubā HPK. 2014. gada vasarā Saulietis pievienojās Rīgas "Dinamo" sastāvam. Latvijas izlases rindās spēlējis četros Pasaules čempionātos. Kopumā izlases rindās aizvadījis 76 spēles, tajās atzīmējoties ar 21 (13+8) rezultativitātes punktiem. Junioru vecumā divos Pasaules čempionātos U18 jauniešiem, kā arī trijos Pasaules čempionātos junioriem. Saulietis tika iekļauts izlases sastāvā pirms pārbaudes spēlēm Minskā, 2018. gada novembrī, taču uzbrucējs atteicās no uzaicinājuma, norādot, ka viņa laiks izlasē ir pagājis. Agris Suveizda. «Saulietis vēlas dot ceļu jaunajiem un atsakās no uzaicinājuma uz Latvijas izlasi». Sportacentrs.com, 2018. gada 31. oktobrī. Skatīts: 2018. gada 31. oktobrī. Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)