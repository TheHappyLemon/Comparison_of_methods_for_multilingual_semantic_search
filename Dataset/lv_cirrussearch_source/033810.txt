Amilspirts (pentanols, butilkarbinols, C5H11OH) ir vienvērtīgs spirts ar pieciem oglekļa atomiem molekulā. Amilspirtam ir 8 struktūrizomēri. 3 no šiem izomēriem ir hirāli savienojumi un tiem katram ir 2 spoguļizomēri. Amilspirti ir bezkrāsaini šķidrumi ar asu, nepatīkamu sīveļļas smaku. Slikti šķīst ūdenī. Amilspirtu izgarojumi kairina elpceļu gļotādu un izsauc klepu. Divi no amilspirtu izomēriem (2-metil-1-butanols un 3-metil-1-butanols) ir galvenā sīveļļu sastāvdaļa (tie veidojas rūgšanas laikā no aminoskābēm leicīna un izoleicīna). Iegūst no sīveļļām, tās pārdestilējot, kā arī no naftas krekinga gāzēm. Amilspirtus lieto parfimērijā un pārtikas rūpniecībā lietojamu esteru iegūšanai, kā arī bezdūmu pulvera ražošanā un kā šķīdinātājus.