Brents Sībruks (angļu: Brent Seabrook; dzimis 1985. gada 20. aprīlī) ir bijušais kanādiešu hokejists, aizsargs. Karjeras laikā aizvadījis 1114 spēles Nacionālās hokeja līgas kluba Čikāgas "Blackhawks" sastāvā, kopā ar komandu trīs reizes izcīnot Stenlija kausu. Kanādas hokeja izlases sastāvā kļuvis par 2010. gada olimpisko čempionu. Pēc vairākām Rietumu hokeja līgā aizvadītām sezonām, profesionāļa karjeru Sībruks sāka 2004.—05. gada sezonā, tajā aizvadot vairākas spēles AHL kluba Norfolkas "Admirals" rindās. Jau 2005.—06. gada sezonu aizsargs pilnībā aizvadīja NHL vienības Čikāgas "Blackhawks" sastāvā. 2007.—08. gada sezonā Sībruks sāka pildīt arī tās kapteiņa palīga funkcijas. 2010., 2013. un 2015. gadā kopā ar klubu izcīnīja Stenlija kausu. 2014.—15. gada sezonā pirmo reizi piedalījās arī NHL Visu Zvaigžņu spēlē. 2015. gada septembrī hokejists pagarināja līgumu ar "Blackhawks" vēl uz astoņām sezonām. 2019. gada decembrā Sībruks vairāku savainojumu dēļ nevarēja turpināt sezonu. Dažas dienas pirms 2020.—21. gada sezonas sākuma Sībruks guva jaunu savainojumu, kura dēļ nevarēja pievienoties komandai. 2021. gada martā aizsargs paziņoja, ka savainojuma dēļ vairs nevarēs spēlēt NHL. Kanādas hokeja izlases sastāvā izcīnījis zelta medaļas 2010. gada Olimpisko spēļu turnīrā. Spēlējis arī 2006. gada Pasaules čempionātā. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)