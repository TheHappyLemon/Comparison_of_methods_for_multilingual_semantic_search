Olafs Kelcigs (vācu: Olaf Kölzig; dzimis 1970. gada 6. aprīlī) ir bijušais vāciešu hokejists, vārtsargs, Vācijas hokeja izlases dalībnieks. Karjeras laikā Kelcigs aizvadīja 15 sezonas Nacionālās hokeja līgas klubā Vašingtonas "Capitals". Pašlaik (2014) Kelcigs ir Rietumu hokeja līgas komandas Trisitijas "Americans" īpašnieks. Olafs Kolcigs ir dzimis Johannesburgā, Dienvidāfrikā, taču jau bērnībā ar ģimeni pārcēlies uz Kanādu, kur uzaudzis un sācis trenēties hokejā. Tomēr viņam nav Kanādas pilsonības. Kolcigs bija pirmais Āfrikā dzimušais NHL hokejists. Profesionāļa karjeru Kelcigs sāka 1989.—90. gada sezonā, kad aizvadīja divas spēles NHL kluba Vašingtonas "Capitals" rindās. Līdzīgi kā iepriekšējo sezonu, pārējo 1989.—90. gada sezonu vārtsargs aizvadīja WHL vienībā Trisitijas "Americans". No 1990. līdz 1992. gadam Kelcigs spēlēja AHL un ECHL, taču 1992.—93. gada sezonā atkal vienu spēli aizvadīja Vašingtonas "Capitals" sastāvā. Arī turpmākajā sezonās Kelcigs atsevišķas spēles aizvadīja "Capitals", taču pamatā spēlēja AHL. Lielāku lomu "Capitals" komandas Kelcigs ieguva 1995.—96. gada sezonā, kad tika izsaukts uz komandu, lai būtu tās otrais vārtsargs aiz Džima Keirija. Visbeidzot, 1997.—98. gada sezonā Kelcigs kļuva par "Capitals" pamatvārtsargu, un kopā ar komandu sasniedza Stenlija kausa finālsēriju. Tiesa, tajā "Capitals" ar 0—4 atzina Detroitas "Red Wings" pārākumu. Kelcigs nostiprinājās kā komandas pamatvārtsargs, un 2000. gadā kā līgas labākais vārtsargs ieguva Vezinas balvu un tika iekļauts NHL simboliskajā izlasē. 2004.—05. gada NHL sezonas lokauta laikā Kelcigs spēlēja Vācijas hokeja līgas vienībā Berlīnes "Eisbären", kopā ar to izcīnot Vācijas čempiona titulu. 2008. gada sākumā "Capitals" pievienojās Kristobals Iē, kurš pamazām izkonkurēja Kelcigu. Vasarā vācietis kļuva par brīvo aģentu, un pievienojās Tampabejas "Lightning". Tās rindās 2008.—09. gada sezonā hokejists aizvadīja astoņas spēles, un 2009. gada rudenī paziņoja par karjeras beigšanu. Vācijas hokeja izlases rindās Kelcigs spēlējis 1998. un 2006. gada olimpisko spēļu turnīros, kā arī divos Pasaules čempionātos. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)