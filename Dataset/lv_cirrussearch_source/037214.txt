Baltkrievijas antarktiskā stacija (baltkrievu: Беларуская антарктычная станцыя) ir būvējama Baltkrievijas vissezonas polārstacija Antarktīdā. Izvietojusies Talas pakalnu oāzē Enderbiju Zemes rietumos, Kosmonautu jūras krastā Alašejeva līča piekrastē. Stacijas būvniecība uzsākta 2015. gadā un pirmajā kārtā līdz 2018. gadam paredzēts izveidot vasaras polārstaciju 5-6 cilvēkiem. Otrajā kārtā līdz 2020. gadam plānots nodot ekspluatācijā vissezonas staciju 12 cilvēku pārziemošanai. Baltkrievija pievienojās Antarktikas Līgumam 2006. gadā un jau 2007. gadā uzsāka patstāvīgu Antarktikas izpētes programmu ciešā sadarbībā ar Krievijas antarktisko ekspedīciju programmu. Par baltkrievu ekspedīcijas atbalsta bāzi tika izvēlēta Molodjožnaja stacijas lidlauka nometne Gora Večerņaja, kura bija izbūvēta 1979. gadā, 1992. gadā slēgta un iekonservēta, bet 2006.—2009. gados daļēji demontēta. Gora Večerņaja atrodas 20 km uz austrumiem no Molodjožnaja stacijas Ņižņeje ezera krastā. Būvējamā Baltkrievijas antarktiskā stacija izvietota ap 200 m uz dienvidrietumiem no bijušās Krievijas stacijas. Stacija veidota no virs zemes piepaceltiem moduļiem, kuri tiek izgatavoti Baltkrievijā un pēc tam gatavā veidā transportēti uz Antarktīdu un ar helikoptera palīdzību uzstādīti paredzētajā vietā. Stacijas projektu izstrādāja Baltkrievijas uzņēmums MIDIVISANA Ltd. Staciju paredzēts veidot no vairākiem moduļiem (paredzētais uzstādīšanas gads): divi laboratoriju un dzīvojamie moduļi (2015—2016); darbnīcu un dzīvojamais modulis (2016); divi ražošanas un dzīvojamie moduļi (2017—2018); sanitārais un higiēnas bloks (2016); apsildāmie un neapsildāmie noliktavu paviljoni (2016 —2017); garāža un konservācijas bokss (2017). Elektrību paredzēts nodrošināt ar dīzeļģeneratoru un saules paneļu palīdzību, nākotnē paredzēts uzstādīt arī vēja ģeneratorus. Baltkrievijas antarktiskās programmas, kas tiek veidota Baltkrievijas Zinātņu akadēmijas vadībā, galvenās aktivitātes ir: visaptveroša troposfēras aerosola, mākoņu un Antarktīdas pamatvirsmas monitorēšana ar virszemes un satelītu līdzekļiem; troposfēras ozona un stratosfēras polāro mākoņu pētīšanai paredzētu instrumentu, metodoloģijas un programmnodrošinājuma izstrāde; kompleksi ozonosfēras un ultravioletā starojuma pētījumi, Baltkrievijas Antarktiskās ekspedīcijas hidrometeoroloģiskais atbalsts klimata pētījumos; ledus, sniega un atmosfēras monitorēšanas radioiekārtu izstrāde; Zemes garozas ģeofiziskie un ģeoķīmiskie pētījumi; Atjaunojamo dzīvo resursu novērtēšana Antarktikas piekrastes ekosistēmās, polārstacijas ietekme un šīm ekosistēmām; Meteoroloģiskie novērojumi pēc WMO rekomendācijām. CONSTRUCTION AND OPERATION OF BELARUSIAN ANTARCTIC RESEARCH STATION AT MOUNT VECHERNYAYA, ENDERBY LAND «Першая зімоўка на Паўднёвым полюсе можа адбыцца ў 2020 годзе». Arhivēts no oriģināla, laiks: 2019. gada 18. jūlijā. Skatīts: 2019. gada 18. jūlijā. «About the national Antarctic programme of the Republic of Belarus». Arhivēts no oriģināla, laiks: 2017. gada 19. aprīlī. Skatīts: 2017. gada 28. janvārī. Arhivēts 2017. gada 19. aprīlī, Wayback Machine vietnē. Выкананы мантаж другога аб’екта Беларускай антарктычнай станцыі[novecojusi saite]