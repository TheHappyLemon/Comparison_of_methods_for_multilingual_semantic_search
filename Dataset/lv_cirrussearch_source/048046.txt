Van Mijena fjords (norvēģu: Van Mijenfjorden) ir fjords Špicbergenas salas dienvidrietumos, Svalbārā. Stiepjas 83 km garumā (kopā ar Bellsunnu trešais garākais fjords Svalbārā) dienvidrietumu—ziemeļaustrumu virzienā starp Nordenšelda Zemi ziemeļos un Nathorsta Zemi dienvidos. Austrumos fjordam piekļaujas Hēra Zeme. Krasta līnija stipri izrobota, no Bellsunna dienvidaustrumu virzienā atzarojas Van Kēlena fjords. Pašu 62 km garo Van Mijena fjordu no Bellsunna atdala šaurā un garā Akseleja. Fjordā noplūst vairāki nelieli ledāji, ievērojamākie no kuriem ir Fritjovbrēns un Paulabrēns. Fjorda ziemeļrietumu piekraste ietilpst Nordenšelda Zemes nacionālajā parkā. Fjords nodēvēts par godu holandiešu vaļu medniekam Villemam Kornelisam van Mijdenam (Willem Cornelisz. van Muyden). Sākotnēji fjords tika dēvēts pa Lova šaurumu (Lowe Sound), bet par Van Mijdena līci (Van Muyden's Haven) sauca nelielu līci Bellsunna ziemeļos. Vēlākos gados kartogrāfisko kļūdu rezultātā nosaukums transformējās tagadējā formā un tika attiecināts uz visu fjordu. Fjorda ziemeļaustrumos, Bragancavogena līča krastā izvietojusies ogļraču pilsētiņa Sveagruva. NPDC. Van Mijenfjorden