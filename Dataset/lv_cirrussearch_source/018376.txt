Jolla Oy (zināms arī kā Jolla Mobile) Somijā reģistrēts uzņēmums, kas nodarbojas ar viedtālruņu programmatūras izstrādi. Tas ir dibināts 2011. gadā. Galvenais birojs atrodas Helsinkos. Uzņēmums izstrādā mobilo ierīču operētājsistēmu Sailfish OS, kas veidota uz Linux distributīva Mer (MeeGo) bāzes. Jolla somu valodā nozīmē "laiviņa". 2011. gadā Somijas mobilo telefonu ražotājs Nokia, kam bija lieli zaudējumi, mainīja stratēģiju, atsakoties no pašu izstrādātas programmatūras (MeeGo un Symbian) par labu Microsoft Windows Phone. Tika plānota arī daudzu darbinieku atlaišana. Lai atbalstītu atlaistos darbiniekus, aprīlī tika izveidota Bridge programma jaunuzņēmumu veidošanai. Jaunais uzņēmums tika dibināts 2011. gada 29. martā un saņēma atbalstu no Nokia Bridge programmas. Oktobrī uzņēmums ieguva nosaukumu Jolla. Tajā iekļāvās daudzi bijušie Nokia darbinieki, tai skaitā daļa no MeeGo projekta komandas. Jolla nolēma koncentrēties uz Ķīnas tirgu, ko Nokia bija zaudējusi. 2012. gada jūlijā Jolla paziņoja, ka sācis izstrādāt jaunu operētājsistēmu Sailfish OS, kas bāzēta uz Mer, MeeGo atzara. 2012. gada decembrī 6,25 % uzņēmuma kapitāldaļu tika pārdotas Ķīnas Jolla China Fortune Holdings Limited. 2013. gada 20. maijā uzņēmums prezentēja savu pirmo viedtālruni; tas darbojās ar Sailfish OS. 16. septembrī Jolla paziņoja, ka tās operētājsistēma Sailfish OS varēs darboties uz ierīcēm, kas sākotnēji bijušas paredzētas Android. Viedtālrunis tirgū laists 27. novembrī, bet sākotnēji patērētājiem pieejami tikai 450 eksemplāri. Pēc tam, kad izgāzās planšetdatora Jolla Tablet projekts sadarbībā ar Ķīnas ražotāju, 2015. gada 7. jūlijā Jolla paziņoja, ka aparatūras biznesu atdalīs atsevišķā uzņēmumā, Jolla turpmāk koncentrējoties uz Sailfish OS izstrādi un licencēšanu. Aizkavējoties finansējumam no investoriem, uzņēmums bija spiests atlaist pusi darbinieku. Šajā laikā Krievijā pēc Rietumvalstu noteiktajām sankcijām tika izveidota importa aizvietošanas programma, un par Krievijas mobilās operētājsistēmas pamatu tika izraudzīta Sailfish OS. 2016. gadā uzņēmumam tika piesaistīti jauni investori, starp tiem arī Krievijas uzņēmējs Georgijs Berjozkins ar uzņēmuma Votron starpniecību, kas ieguva 9,72 % Jollakapitāldaļu. Vēlāk Votron daļa uzņēmumā tika palielināta līdz 60 % Berjozkins izveidoja arī uzņēmumu Otkrytaja mobilnaja platforma (OMP), kas pielāgoja Sailfish OS Krievijas tirgus vajadzībām (Sailfish Mobile OS RUS, tagad Avrora). 2018. gada martā Krievijas valstij piederošais telesakaru uzņēmums Rostelekom nopirka 75 % Votron un OMP kapitāldaļu. 2019. gada decembrī Rostelekom ieguva 99,9 % Votron un OMP kapitāldaļu; vēlāk tos ieguva pilnībā. Pēc Krievijas iebrukuma Ukrainā 2022. gada 1. martā Jolla paziņoja, ka cenšas pārstrukturēt savu biznesu, lai sarautu saites ar Krievijas valsti. Sailfish OS Inside Nokia Bridge: How Nokia funds ex-employees' new start-ups MeeGo Revived: Interview With Jolla CEO Jolla promises MeeGo will live on, plans new smartphone to reward the faithful Nokia bijušie darbinieki nāk klajā ar Sailfish viedtālruni Jānis Rancāns, Dienas Bizness, 2013. gada 20. maijs Amarendra Bhushan. «Jolla Sailfish OS Now Supports Android Hardware And Applications». CEOWORLD Magazine. Skatīts: 2013-09-20. Tirgū debitē viedtelefons «Jolla» https://reviewjolla.blogspot.com/2016/05/russian-company-to-use-sailfish-os.html May 11, 2016 «Ростелеком» решил купить разработчиков операционной системы у Березкина applelavka.ru Votron tadviser.com Finland’s Jolla, maker of Sailfish OS, is trying to cut ties with Russia Natasha Lomas, techcrunch.com, March 1, 2022 Vikikrātuvē par šo tēmu ir pieejami multivides faili. Skatīt: Jolla. Jolla vietne