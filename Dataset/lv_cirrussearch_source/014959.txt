Mika Pierele (somu: Mika Pyörälä; dzimis 1981. gada 13. jūlijā) ir somu hokejists, kreisās malas uzbrucējs, Somijas hokeja izlases dalībnieks. Pašlaik (2016) Pierele spēlē SM līgas kluba Oulu "Kärpät" sastāvā. Profesionāļa karjeru Pierele uzsāka 2000.—01. gada sezonā, kad debitēja SM līgas kluba Oulu "Kärpät" sastāvā. Jau nākamajā sezonā hokejists izcīnīja vietu komandas pamatsastāvā. 2003.—04. gada sezonā Pierele kopā ar komandu izcīnīja Somijas čempiona titulu. 2006.—07. gada sezonā "Karpat" rindās Pierele kļuva jau par divkārtējo Somijas čempionu. 2007. gada vasarā hokejists pārcēlās uz Zviedrijas Elitsērijas klubu Timrå IK, tā rindās aizvadot nākamās divas sezonas, bet 2009.—10. gada sezonu hokejists aizvadīja starp NHL vienību Filadelfijas "Flyers" un tās AHL fārmklubu Adirondekas "Phantoms". 2010. gada vasarā Pierele atgriezās Zviedrijā, nākamās divas sezonas aizvadot Frölunda HC rindās. 2012.—13. gada sezonas pirmo pusi aizvadīja KHL kluba Habarovskas "Amur" rindās, taču tad atgriezās Zviedrijā, pievienojoties Luleå HF. 2013. gada pavasarī noslēdza līgumu ar SM līgas klubu Oulu "Kärpät". Tā rindās kļuva par 2014. un 2015. gada Somijas čempionu, 2014. gada izslēgšanas kārtas sērijas noslēdzot kā visas līgas rezultatīvākais spēlētājs. 2015. gada septembra nogalē pagarināja līgumu ar "Karpat" uz vēl trim gadiem. Somijas hokeja izlases sastāvā Pierele kļuvis par 2011. gada Pasaules čempionu, piedaloties vēl četros Pasaules čempionātos, 2007. gadā izcīnot sudraba, bet 2008. gadā — bronzas medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)