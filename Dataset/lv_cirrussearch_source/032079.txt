Jū Nēsbē (norvēģu: Jo Nesbø; izrunā: [ˈju ˈnɛsbø]; dzimis 1960. gada 29. martā) ir norvēģu rakstnieks, mūziķis, bijušais ekonomists un žurnālists. 2014. gada martā tika lēsts, ka Norvēģijā pārdoti vairāk nekā 3 miljoni viņa romānu eksemplāru un viņa darbi tulkoti vairāk kā 40 valodās, pārdodot 23 miljonus kopiju. Nēsbē plašāk pazīstams ar savu kriminālromānu sēriju par inspektoru Hariju Holu, kā arī ar solista un dziesmu autora darbību norvēģu rokgrupā Di Derre. 1997. gadā Nēsbē izdeva kriminālromānu “Sikspārnis” (Flaggermusmannen, 1997), kas kļuva par pirmo grāmatu sērijā par izmeklētāju Hariju Holu. Par šo grāmatu viņš saņēma Rivertona balvu par gada labāko norvēģu kriminālromānu, kā arī Stikla atslēgas balvu par labāko kriminālromānu skandināvu literatūrā. Līdz 2019. gadam Harija Hola sērijā sarakstīti 12 krimināromāni. Vairāki no tiem Norvēģijā ieguvuši balvas, tai skaitā, Rødstrupe (2000) (angļu: The Redbreast, 2006), Snømannen (2007) (angļu: The Snowman, 2010). 2007. gadā Nēsbē izdeva savu pirmo bērnu grāmatu "Doktora Proktora purkšķu pulveris" (norvēģu: Doktor Proktors Prompepulver), kurai sekoja vēl četras šīs sērijas grāmatas (līdz 2017. gadam). Sarakstījis arī savstarpēji nesaistītus romānus, tai skaitā Kongeriket (2020) (angļu: The Kingdom, 2020). Nēsbē darbi latviski izdoti izdevniecībā Zvaigzne ABC. Pēc Nēsbē romāna Hodejegerne 2011. gadā uzņemta filma Headhunters. Vēl vairāki citi viņa romāni un stāsti izmantoti filmās: Arme Riddere (2011), I Am Victor (2013), Doktor Proktors prompepulver (2014), Doktor Proktors tidsbadekar (2015). Pēc viņa romāna motīviem uzņemta filma "Sniegavīrs" (2017). Nēsbē ir idejas autors, kā arī viens no izpildproducentiem norvēģu TV seriālam "Okupācija" (Okkupert, 2015—). Nēsbē profesionālā līmenī spēlējis futbolu Molde FK sastāvā līdz sarāva ceļa krusteniskās saites un beidza karjeru. Nēsbē nodarbojas ar klinšu kāpšanu. Viņš dzīvo Oslo netālu no savas bijušās sievas un kopīgās meitas. «Headhunters by Jo Nesbø». lifeinnorway.net. «Why bestselling author Jo Nesbo avoids his fans at all costs: 'I just pretend they don’t exist'». thenationalnews.com. «Sikspārnis». Zvaigzne ABC. «Saraksts». Zvaigzne ABC. «The Official Website». Arhivēts no oriģināla, laiks: 2016. gada 5. februārī. Skatīts: 2016. gada 11. februārī. http://www.theguardian.com/theobserver/2012/mar/11/jo-nesbo-harry-hole-interview «Tax Information 2009». Arhivēts no oriģināla, laiks: 2013. gada 23. oktobrī. Skatīts: 2017. gada 12. novembrī. Vikikrātuvē par šo tēmu ir pieejami multivides faili. Skatīt: Jū Nēsbē. Oficiālā tīmekļa vietne IMDb profils (angliski) AllMovie profils (angliski) Encyclopædia Britannica raksts (angliski) Brockhaus Enzyklopädie raksts (vāciski)