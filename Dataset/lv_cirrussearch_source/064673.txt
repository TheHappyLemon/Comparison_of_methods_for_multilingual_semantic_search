Daiga Mieriņa (dzimusi Daiga Cekule 1969. gada 3. martā), agrāk Daiga Jurēvica, ir latviešu pašvaldību darbiniece un politiķe. 14. Saeimas priekšsēdētāja, pārstāv Latvijas Zemnieku savienību un Zaļo un Zemnieku savienību (ZZS). Iepriekš ilggadēji bijusi Carnikavas novada domes priekšsēdētāja, kā arī Carnikavas un Ādažu novada domes deputāte. Dzimusi kā Daiga Cekule 1969. gada 3. martā. Mācījās Ādažu astoņgadīgajā skolā un Bulduru sovhoztehnikumā. 1995. gadā absolvēja bakalaura studijas Latvijas Lauksaimniecības universitātē un ieguva dārzkopja specialitāti. Strādāja Valsts ieņēmumu dienestā, tad Satiksmes ministrijā. 2009. gadā Rīgas Tehniskajā universitātē ieguva maģistra grādu kvalitātes vadībā. 2001. gada pašvaldību vēlēšanās Daiga Jurēvica tika ievēlēta Carnikavas pagasta padomē no apvienības "Par savu pagastu". 2005. gada vēlēšanās atkal ievēlēta Carnikavas pagasta padomē, jau no Tautas partijas saraksta. 2009. gada pašvaldību vēlēšanās ievēlēta Carnikavas novada domē no Zaļo un Zemnieku savienības, "Jaunā laika” un “Visu Latvijai!" kopējā saraksta, kā arī pirmo reizi tika ievēlēta par novada domes priekšsēdētāju. Atkārtoti ievēlēta pašvaldībā arī 2013. gada vēlēšanās no Latvijas Zemnieku savienības saraksta un vēlreiz ievēlēta par domes priekšsēdētāju. 2015. gadā D. Mieriņa zaudēja Carnikavas novada domes priekšsēdētājas amatu Imantam Krastiņam, bet 2016. gadā amats tika atgūts. 2017. gada pašvaldību vēlēšanās atkal ievēlēta Carnikavas novada domē, ievēlēta par domes priekšsēdētāju. Bijusi arī Rīgas plānošanas reģiona Attīstības padomes priekšsēdētāja. Pēc administratīvi teritoriālās reformas, kad Carnikavas novads tika iekļauts Ādažu novadā, 2021. gada pašvaldību vēlēšanās D. Mieriņa tika ievēlēta Ādažu novada domē, kur darbojās opozīcijā. 2022. gadā kandidēja Saeimas vēlēšanās no Zaļo un Zemnieku savienības. Priekšvēlēšanu debatēs Rus.LSM.LV ēterā viņa, komentējot to, ka ZZS Ministru prezidenta amata kandidāts ir smagos noziegumos apsūdzētais bijušais Ventspils domes priekšsēdētājs Aivars Lembergs, teica: «Tas, ko dara Lembergs, ir «tīras rūpes»». D. Mieriņa tika ievēlēta 14. Saeimā, kur darbojās Saeimas Valsts pārvaldes un pašvaldību komisijā, kurā ir komisijas priekšsēdētāja. 2023. gada 20. septembrī D. Mieriņu ievēlēja par Saeimas priekšsēdētāju. Viņa amatā nomainīja Edvardu Smiltēnu no "Apvienotā saraksta", kurš, apstiprinot Evikas Siliņas valdību, palika opozīcijā. Par D. Mieriņu nobalsoja 55 deputāti, pret bija 34. CVK.lv «Mieriņa pirms gada: Tas, ko dara Lembergs, ir «tīras rūpes»». www.lsm.lv. 2023. gada 22. septembrī. Skatīts: 2023. gada 21. septembrī. «Saeimas spīkera amatā apstiprina Daigu Mieriņu». www.lsm.lv. 2023. gada 20. septembrī. Skatīts: 2023. gada 20. septembrī.