Klods Žiljēns (franču: Claude Julien; dzimis 1960. gada 23. aprīlī) ir bijušais kanādiešu hokejists, aizsargs, tagad treneris. Pašlaik (2017) Žiljēns ir Nacionālās hokeja līgas kluba Monreālas "Canadiens" galvenais treneris. 2011. gadā kopā ar "Bruins" izcīnījis Stenlija kausu, 2009. gadā ieguvis Džeka Adamsa balvu, ko pasniedz līgas labākajam trenerim. Lielāko daļu karjeras Žiljēns aizvadījis dažādos Amerikas hokeja līgas klubos. 1984.—85. un 1985.—86. gada sezonās Žiljēns kopā aizvadīja 14 spēles NHL klubā Kvebekas "Nordiques". 1996.—97. gada sezonā Žiljēns bija QMJHL vienības Hull Olympiques galvenais treneris. 2000. gadā kā Kanādas U-20 izlases galvenais treneris izcīnīja Pasaules čempionāta bronzas medaļas. 2000. gada augustā Žiljēns kļuva par AHL vienības Hamiltonas "Bulldogs" galveno treneri, taču 2002.—03. gada sezonas vidū tika apstiprināts par Monreālas "Canadiens" galveno treneri. 2003.—04. gada sezonā Žiljēns aizveda "Canadiens" līdz konferences pusfinālam, taču 2005.—06. gada sezonas vidū tika atlaists. 2006.—07. gada sezonu Žiljēns sāka kā Ņūdžersijas "Devils" galvenais treneris, taču arī "Devils" sezonas vidū Žiljēns no amata atbrīvoja. 2008. gada jūnijā Žiljēns kļuva par Bostonas "Bruins" galveno treneri. Jau pēc 2008.—09. gada sezonas Žiljēns ieguva Džeka Adamsa balvu. 2011. gadā kopā ar "Bruins" izcīnīja Stenlija kausu. Ar "Bruins" Žiljēns strādāja 10 sezonas, līdz 2017. gada februārī tika atbrīvots. Pāris dienas vēlāk kļuva par "Canadiens" treneri. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)