Margarita Drobjazko (krievu: Маргарита Александровна Дробязко, lietuviešu: Margarita Drobiazko; dzimusi 1971. gada 21. decembrī Maskavā) ir Krievijā dzimusi un dzīvojoša bijusī Lietuvas daiļslidotāja. Startēja dejās uz ledus ar partneri no Lietuvas Povilu Vanagu. 2023. gadā Lietuvas pilsonība atņemta par Krievijas iebrukuma Ukrainā atbalstīšanu. M. Drobjazko ir dzimusi Maskavā, bet līdz sešu gadu vecumam dzīvoja Magadanā, Krievijas galējos ziemeļaustrumos. 1993. gadā ieguvusi Lietuvas pilsonību. M. Drobjazko un P. Vanaga lielākie starptautiskie panākumi bija bronzas medaļas 2000. gada Pasaules čempionātā Nicā, kā arī divas bronzas medaļas Eiropas čempionātos (2000, 2006). Piedalījušies piecās olimpiskajās spēlēs, augstākā sasniegtā vieta — 5. vieta 2002. gada olimpiādē Soltleiksitijā, kas ir viens no augstākajiem sasniegumiem Lietuvai ziemas olimpiskajās spēlēs. 2006. gada ziemas olimpiskajās spēlēs pāris palika 6. vietā, kas arī bija labākais sasniegums Lietuvai šajā olimpiādē. Pēc 2022. gada Krievijas iebrukuma Ukrainā M. Drobjazko ir atbalstījusi invāziju. 2022. gada 10. augustā Lietuvas prezidents Gitans Nausēda viņai un P. Vanagam atņēma Lietuvas Dižkunigaiša Ģedimina ordeni pēc dalības iebrukumu atbalstošā daiļslidošanas šovā Sočos, bet 2023. gada vasarā Lietuvas Iekšlietu ministrija aicināja viņai atņemt Lietuvas pilsonību. 2023. gada 15. septembrī M. Drobjazko Lietuvas pilsonība tika atņemta. RFE/RL's North.Realities. «Lithuanian Figure Skaters Lose State Award After Taking Part In Event In Russia». RadioFreeEurope/RadioLiberty (angļu). Skatīts: 2023-08-02. «https://twitter.com/nexta_tv/status/1684914781768081408?t=YD3ObDKjE9KUkwAUYR_nrA&s=03». Twitter (angļu). Skatīts: 2023-08-02. «President strips Russian ice dancer Drobiazko of Lithuanian citizenship». www.baltictimes.com. Skatīts: 2023-09-17. Vikikrātuvē par šo tēmu ir pieejami multivides faili. Skatīt: Margarita Drobjazko. Olympedia profils (angliski) ISU profils (angliski)