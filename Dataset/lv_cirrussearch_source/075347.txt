Sergejs Mozjakins (dzimis 1981. gada 30. martā; krievu: Мозякин, Сергей) ir krievu hokejists, kreisās malas uzbrucējs, Krievijas hokeja izlases dalībnieks. Pašlaik (2017) Mozjakins spēlē Kontinentālās hokeja līgas kluba Magņitogorskas "Metallurg" rindās un ir komandas kapteinis. Savu profesionālā spēlētāja karjeru Mozjakins uzsāka 1999-00 sezonā, kad pievienojās Krievijas Superlīgas klubam Maskavas CSKA. 2002. gadā viņu draftēja NHL klubs Kolumbusas "Blue Jackets", bet Mozjakins turpināja spēlēt CSKA rindās. Tajā viņš spēlēja līdz pat 2006. gadam, kad pievienojās Mitišču "Atlant" vienībai. Mozjakins bija 2007.—08. gada sezonas Superlīgas rezultatīvākais spēlētājs. "Atlant" rindās 2009.—10. un 2010.—11. gada sezonās pildīja arī tās kapteiņa funkcijas, taču tad pievienojās Magņitogorskas "Metallurg" rindām. Bijis 2008.—09., 2009.—10. un 2012.—13. gada sezonu KHL rezultatīvākais spēlētājs. Viņš ir spēlējis četrās līgas zvaigžņu spēlēs, 2013. gadā kā līgas vērtīgākais spēlētājs ieguvis arī Zelta nūju. 2013.—14. gada sezonā kopā ar "Metallurg" izcīnīja Gagarina kausu, finālsērijā ar 4—3 pārspējot Prāgas "Lev", tika atzīts par visas sērijas vērtīgāko spēlētāju. 2015.—16. gada sezonā Mozjakins piekto reizi karjerā bija KHL rezultatīvākais spēlētājs un kopā ar komandu otro reizi izcīnīja Gagarina kausu. Krievijas hokeja izlases sastāvā spēlējis 2006., 2008., 2009., 2010., 2013., 2015. un 2016. gada Pasaules čempionātos, 2008. un 2009. gadā kopā ar izlasi kļūstot par pasaules čempionu, 2010. un 2015. gadā izcīnot sudraba medaļas, bet 2016. gadā - bronzas medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)