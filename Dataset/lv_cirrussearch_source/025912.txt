Fēniksa salas (angļu: Phoenix Islands) ir koraļļu salu un atolu arhipelāgs Klusā okeāna centrālajā daļā. Sastāv no astoņiem atoliem, divām atsevišķām salām un diviem pārplūstošiem koraļļu rifiem. Arhipelāgs ietilpst Kiribati valsts sastāvā, bet tam ģeogrāfiski tiek pieskaitītas ASV neinkorporētās teritorijas Haulenda sala un Beikera sala. Apdzīvots ir tikai Kantonas atols. 2008. gadā izveidotā Fēniksa salu aizsargājamā teritorija (Phoenix Islands Protected Area) ir lielākā jūras aizsargājamā teritorija Klusajā okeānā (408 250 km²), un 2010. gadā tā tika iekļauta UNESCO Pasaules mantojuma sarakstā. Arheoloģiskie izrakumi liecina, ka dažus Fēniksa salu atolus periodiski apdzīvojuši polinēzieši (Manra) un mikronēzieši (Orona) vēl pirms eiropiešu ierašanās. Atkārtoti salas tika atklātas 1820. gados, kad tās apmeklēja un nokartēja amerikāņu un eiropiešu vaļu mednieki. Tagadējo nosaukumu arhipelāgam piešķira ASV izpētes ekspedīcija (1838-1842), aizgūstot to no vienas no salām (Ravaki vai Fēniksa sala). Fēniksa salu lielāko daļu anektēja Lielbritānija 19. gadsimta beigās un iekļāva to Gilberta un Elisa salu kolonijā, bet ASV 1935. gadā anektēja Haulenda salu un Beikera salu. 1938. gadā ASV izteica pretenzijas arī uz Kantonu un Enderberija salu, un 1939. gadā Lielbritānija un ASV noslēdza līgumu par kopīgu pārvaldi uz 50 gadiem un izveidoja Kantonas un Enderberija Salu Kondomīniju. 1979. gadā, Kiribati iegūstot neatkarību, Fēniksa salas tika iekļautas tās sastāvā. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 206. lpp. «Phoenix Islands Protected Area». Arhivēts no oriģināla, laiks: 2011. gada 10. augustā. Skatīts: 2014. gada 28. oktobrī. Vikikrātuvē par šo tēmu ir pieejami multivides faili. Skatīt: Fēniksa salas. Encyclopædia Britannica raksts (angliski)