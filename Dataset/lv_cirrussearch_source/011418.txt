Jūliuss Šuplers (slovāku: Július Šupler; dzimis 1950. gada 27. oktobrī Popradā, Čehoslovākijā) ir slovāku bijušais hokejists, tagad treneris. No 1993. līdz 1996. gadam un no 2006. gada 4. jūlija līdz 2008. gadam viņš bija Slovākijas izlases galvenais treneris. Vairākas sezonas trenējis Latvijas klubus, tostarp no kluba izveidošanas 2008. gadā līdz 2011. gadam trenēja KHL komandu Rīgas "Dinamo". Pašlaik (2013) ir bez darba. Spēlējis dzimtās Popradas hokeja klubā, pēc tam Liptovský Mikuláš, Bratislavas "Slovan" un Košices VSŽ. 1979. gadā J. Šuplers pievērsās trenera darbam. 1990. gadu sākumā, trenējot komandu Trenčīnas "Dukla", divreiz atzīts par Čehoslovākijas gada labāko treneri. 1993. gadā J. Šuplers kļuva par pirmo Slovākijas hokeja izlases treneri pēc valsts neatkarības pasludināšanas. 1996. gada Pasaules čempionātā Vīnē viņa vadītā Slovākijas izlase ieguva 10. vietu. Viņš ir trenējis arī Latvijas klubu HK Rīga 2000, vairākus klubus Slovākijā, arī komandu WHL līgā ASV. No 2006. gada līdz 2008. gadam J. Šupleram vēlreiz tika uzticēts vadīt Slovākijas hokeja izlasi, ar kuru 2008. gada Pasaules čempionātā Kanādā tika iegūta zemā 13. vieta (Latvija bija 11. vietā) un pēc turnīra izlases vadību pārņēma Jans Filcs. Laika posmā no 2008. gada 22. maija līdz 2011. gada 29. martam J. Šuplers bija KHL kluba Rīgas "Dinamo" galvenais treneris (pirmais kopš komandas izveidošanas). Pēc tam kļuva par Maskavas CSKA galveno treneri, taču tika atlaists 2012. gada februārī. Aprīļa beigās J. Šuplers noslēdza līgumu ar KHL jaunpienācēju no Ukrainas Doneckas "Donbass", to vadot visu nākamo sezonu. «Šuplers apstiprināts». eSports. 22.05.2008. Arhivēts no oriģināla, laiks: 24.06.2008. Skatīts: 28.05.2008. Šuplers - jaunais CSKA treneris, sportacentrs.com