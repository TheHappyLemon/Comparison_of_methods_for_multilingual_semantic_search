Hustle ir 2022. gada ASV sporta komēdijdrāmas filma, kuras režisors ir Džeremaija Zeigars. Filmā galveno lomu atveido Ādams Sendlers, kurš kā skauts Spānijas ielās atrod talantīgu spēlētāju (Huanačo Ernangomess), kuram viņaprāt ir iespējas nokļūt NBA. Pārējās lomas atveido Kvīna Latifa, Bens Fosters, Kenijs Smits, Entonijs Edvardss un Roberts Djuvals. Gan Ernangomess, gan Edvardss filmas izdošanas brīdī bija NBA spēlētāji. Viens no filmas producentiem bija Lebrons Džeimss. Filmas Hustle pirmizrāde straumēšanas platformā Netflix notika 2022. gada 8. jūnijā. Filma saņēma pozitīvas kritiķu atsauksmes, īpaši izceļot Sendlera aktierspēli, par ko viņu nominēja Ekrāna aktieru ģildes balvai. Tīmekļa vietnē Rotten Tomatoes filmai ir 93% vērtējums. Filmā epizodiskas lomas atveido tādi bijušie vai pašreizējie NBA spēlētāji kā Trē Jangs, Kriss Midltons, Ārons Gordons, Dirks Novickis, Kails Laurijs, Sets Karijs, Luka Dončičs, Džūljuss Īrvings, Čārlzs Bārklijs, Šakils O'Nīls, Elens Aiversons, Hosē Kalderons, Leandru Barbosa, Doks Riverss, Bobans Marjanovičs un Villijs Ernangomess. «Hustle - Rotten Tomatoes». www.rottentomatoes.com (angļu). 2022-06-03. Skatīts: 2023-10-14. IMDb profils (angliski) Metacritic profils (angliski) Rotten Tomatoes profils (angliski)