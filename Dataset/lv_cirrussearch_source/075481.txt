Nensija Deivisa Reigana (Nancy Davis Reagan, dzimusi Anna Frensisa Robinsa (Anne Frances Robbins) 1921. gada 6. jūlijā, mirusi 2016. gada 6. martā) bija amerikāņu aktrise, ASV prezidenta Ronalda Reigana sieva un no 1981. līdz 1989. gadam bija ASV pirmā lēdija. Nensija ar vārdu Anna Frensisa Robinsa piedzima 1921. gadā Ņujorkā, mašīnu tirgotāja un aktrises ģimenē. Drīz pēc Nensijas piedzimšanas viņas vecāki izšķīrās. Viņa uzauga Mērilendā, kur dzīvoja pie tēvoča un tantes, kamēr Nensijas māte aktīvi meklēja darbu. 1929. gadā māte apprecējās ar neiroķirurgu L. E. Deivisu, kas ģimeni pārveda uz Čikāgu. 1935. gadā patēvs oficiāli adoptēja meiteni, un viņa ieguva uzvārdu Deivisa. 1939. gadā pabeidza meiteņu latīņu skolu Čikāgā, bet 1943. gadā Šmita koledžu Masačūsetsā. Nensija ieinteresējās par aktrises karjeru, sāka darboties Čikāgas teātrī, kur strādāja viņas māte. 1949. gadā pēc veiksmīgām kinoprovēm, Metro-Goldwyn-Mayer studija ar viņu parakstīja 7 gadu līgumu. Pseidonīmu Nensija Deivisa viņa ieguva 1940. un 1950. gados, kad viņa strādāja par aktrisi. Viņa ir filmējusies tādās filmās, kā Night into Morning (1951), Donovan's Brain (1953) un Hellcats of the Navy (1957). 1949. gadā Nensija iepazinās ar Ronaldu Reiganu, kurš tajā laikā bija aktieru ģildes prezidents. 1952. gadā viņi apprecējās, viņiem piedzima divi bērni. No 1967. līdz 1975. gadam Nensija bija Kalifornijas štata pirmā lēdija, jo viņas vīrs Ronalds Reigans šajā laikā bija štata gubernators. 1980. gadā, kad Ronalds Reigans pretendēja uz ASV prezidenta posteni, Nensijai bija liela loma vīra vēlēšanu kampaņas organizēšanā. Līdz ar Ronalda Reigana uzvaru vēlēšanās, Nensija kļuva par ASV pirmo lēdiju. Viņa bija šajā statusā no 1981. līdz 1989. gadam. 1982. gadā Nensija Reigana aizsāka kampaņu pret narkotikām, kuras lozungs bija "Vienkākši saki nē" (Just Say No). Viņa ceļoja pa ASV, apmeklēja narkotiku rehabilitācijas centrus, uzstājās televīzijā. Kampaņa pārauga starptautiskā līmenī, kad Nensija uzaicināja citu valstu pirmās lēdijas piedalīties konferecē par cīņu pret narkotikām. 1988. gadā Nensija Reigana kļuva par pirmo starp pirmajām lēdijām, kas tikusi uzaicināta runāt no ANO Ģenerālā asamblejas tribīnes. «Nancy Reagan > Her Life & Times». Ronald Reagan Presidential Foundation. Arhivēts no oriģināla, laiks: 2006. gada 24. oktobrī. Skatīts: 2016. gada 6. martā. Vikikrātuvē par šo tēmu ir pieejami multivides faili. Skatīt: Nensija Reigana. First Lady Biography: Nancy Reagan Arhivēts 2012. gada 9. maijā, Wayback Machine vietnē. National First Ladies Library Encyclopædia Britannica raksts (angliski) IMDb profils (angliski) Internet Broadway Database profils (angliski) AllMovie profils (angliski)