Belfāsta (angļu: Belfast, īru: Béal Feirste) ir ostas pilsēta Apvienotajā Karalistē. Tā ir lielākā pilsēta Ziemeļīrijā un ir tās galvaspilsēta. Otrā lielākā Īrijas salas pilsēta. Pilsētas iedzīvotāji gandrīz vienādi sadalās protestantos (unionistos) un katoļos (nacionālistos). Kopš 1960. gadu beigām, kad Ziemeļīrijā sākās nopietnas kopienu sadursmes, pilsēta ir sadalīta katoļu un protestantu rajonos, ieeja kuros pretējās puses pārstāvjiem bieži vien faktiski ir liegta. Protestanti pārsvarā apdzīvo pilsētas austrumu rajonus, bet katoļi — pilsētas rietumus. Lai izvairītos no sadursmēm, bieži varas iestādes pretējo pušu apdzīvotos rajonus ir atdalījuši ar mūriem. Vārds Belfāsta ir radies no īru valodas vārdiem — Béal Feirste, kas nozīmē "smilšains sēklis upes grīvā". Kaut arī pilsētas apkārtnē cilvēki dzīvojuši gadu tūkstošiem, pilsēta radās 17. gadsimtā kā ieceļojošo angļu un skotu apmetne. Pilsēta attīstījās kā tirdzniecības centrs, bet 18. un 19. gadsimtā kļuva par svarīgu rūpniecības centru. 19. gadsimta beigās Belfāstas kuģubūves rūpnīca Harland and Wolff bija viena no lielākajām pasaulē. Šajā rūpnīcā 1911. gadā tika uzbūvēts pasažieru laineris Titāniks. Pēc Īrijas Brīvvalsts nodibināšanās Belfāsta līdz ar Olsteras provinces lielāko daļu palika Apvienotās Karalistes sastāvā, un Belfāsta kļuva par Ziemeļīrijas galvaspilsētu. Otrā pasaules kara laikā pilsēta smagi cieta vācu aviācijas uzlidojumos. Belfāstā dzimuši: Gerijs Adamss (Gerry Adams; 1948), politiķis; Džoselīna Bella Barnela (Jocelyn Bell Burnell; 1943), astrofiziķe; Džons Stjūarts Bells (John Stewart Bell; 1928—1990), fiziķis; Tonijs Benkss (Tony Banks; 1943—2006), politiķis; Džordžs Bests (George Best; 1946—2005), futbolists; Kenets Brana (Kenneth Branagh; 1960), aktieris un kinorežisors; Tomass Endrūss (Thomas Andrews), ķīmiķis; Deivs Finlejs (Dave Finlay; 1958), cīkstonis; Džeimss Golvejs (James Galway; 1939), flautists; Kjerens Haindzs (Ciarán Hinds; 1953), aktieris; Haīms Hercogs (Chaim Herzog; 1918—1997), Izraēlas politiķis; Deivids Holmss (David Holmes; 1969), mūziķis; Meirīda Korigana (Mairead Corrigan; 1943), aktīviste; Klaivs Steiplss Lūiss (C. S. Lewis; 1898—1963), rakstnieks; Mērija Makalēzija (Mary McAleese; 1951), Īrijas politiķe; Aleksandrs Makdonels (Alexander McDonnell; 1798—1835), šahists; Vens Morisons (Van Morrison; 1945), dziedātājs; Gerijs Mūrs (Gary Moore; 1952), ģitārists; Ovens Nolans (Owen Nolan; 1972), Kanādas hokejists; Stīvens Rī (Stephen Rea; 1946), aktieris; Viljams Tomsons (lords Kelvins) (William Thomson, 1st Baron Kelvin; 1824—1907), fiziķis; Normans Vaitsaids (Norman Whiteside; 1965), futbolists; Džons Votsons (John Watson; 1946), Formula 1 pilots; Betija Viljamsa (Betty Williams; 1943), aktīviste. Vikikrātuvē par šo tēmu ir pieejami multivides faili. Skatīt: Belfāsta. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Tīmekļa vietne