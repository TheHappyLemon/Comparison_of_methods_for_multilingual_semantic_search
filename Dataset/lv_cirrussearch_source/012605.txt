Elektriskā saules bura, saukta arī par E-Sail (no angļu: Electric Sail) ir kosmiskā aparāta virzīšanas veids, kas izmanto saules vēja dinamisko spiedienu paātrinājuma iegūšanai. Tas izmanto elektrisko lauku, lai atstarotu saules vēja protonus un iegūtu impulsu no tiem. Elektriskās saules buras koncepciju 2006. gadā izgudroja Peka Janhunens no Somijas Meteoroloģijas institūta, un tā ir patentēta. E-Sail principa darbību nodrošina sintezēta bura, ko veido pozitīvs elektriskais lauks, kas tiek izveidots ap daudziem gariem, tieviem pavedieniem. Pavedieni tiek iztīti no kosmiskā aparāta, izmantojot centrbēdzes spēku. Tas tiek nodrošināts, iegriežot kosmisko aparātu tā, ka rotācijas ass ir perpendikulāra plaknei, kurā tiek iztīti pavedieni. Elektriskais lauks ap pavedieniem tiek radīts ar borta elektronu lielgabalu. Elektriskās buras efektivitāti nodrošina tas, ka lietderīgais buras laukums (sintezētais elektriskais lauks) var būt miljonu reižu lielāks par fizisko laukumu, ko veido pavedieni. Tādā veidā tiek kompensēts fakts, ka Saules vējš ir ļoti vājš. Atšķirībā no klasiskās saules buras, kurā tiek izmantoti no Saules izstaroto fotonu impulsi, elektriskā bura izmanto daudz lēnākā saules vēja daļiņu impulsus. Ar elektrisko buru iespējams manevrēt, mainot elektrisko lādiņu pavedienos. E-Sail piedāvā ātru un ekonomiski izdevīgu ceļošanu Saules sistēmā. Elektrisko saules buru varētu izmantot šādās misijas: asteroīdu apmeklēšana un atgriešanās; Saules polārās orbītas apgūšana; ne Keplera orbītu apgūšana, piemēram, orbītas plaknes pacelšana; misijas ārpus Saules sistēmas. Elektriskās saules buras prototipa pirmos eksperimentus kosmosā plānots izpildīt ar Igaunijas pavadoni ESTCube-1 un Somijas pavadoni Aalto-1. Pilna izmēra elektriskā saules bura varētu sastāvēt no 20 km gariem 50—100 pavedieniem. E-Sail mājas lapa Arhivēts 2012. gada 14. martā, Wayback Machine vietnē. (angliski) E-Sail patents (angliski) EU project to build Electric Solar Wind Sail (angliski) Electric solar wind sail: Toward test mission (angliski) Kosmiskā aparāta virzīšana ESTCube-1 ESTCUBE programma