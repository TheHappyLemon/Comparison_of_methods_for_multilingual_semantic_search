Sergejs Nariškins (krievu: Серге́й Евге́ньевич Нары́шкин; 1954) ir Krievijas valsts un drošības dienestu darbinieks. Ārējās izlūkošanas dienesta (SVR) direktors (no 2016) un Krievijas Federācijas Drošības padomes pastāvīgais loceklis. Dzimis 1954. gada 27. oktobrī Ļeņingradā strādnieka ģimenē. Bērnībā dzīvoja Vsevoložskā, Ļeņingradas apgabalā, mācījās Ļeņingradas 190. vidusskolā un studēja Ļeņingradas Mehānikas institūtā, pēc kura beigšanas ieguva inženiera radiomehāniķa specialitāti. No 1978. līdz 1982. gadam viņš mācījās VDK Ārējās izlūkošanas skolā Maskavā, kur 1980. gadā iepazinās ar Vladimiru Putinu. Līdz PSRS sabrukumam 1991. gadā viņš kā zinātnes un tehnikas eksperts nodarbojās ar spiegošanu Padomju Savienības vēstniecībā Beļģijā. Pēc atgriešanās Krievijā Nariškins bija Pēterburgas pašvaldības Ekonomikas attīstības komitejas departamenta vadītājs (1992—1995) un Promstroibank Ārējo sakaru nodaļas vadītājs (1995—1997), Ļeņingradas apgabala valdības Ekonomikas un investīciju komitejas priekšsēdētāja vietnieks (1997—1998), Ļeņingradas apgabala valdības Ārējo ekonomisko un starptautisko attiecību komitejas priekšsēdētājs (1998—2004) un cigarešu uzņēmuma Philip Morris Ižoras fabrikas valdes loceklis (1996—2004). 2004. gadā viņu Krievijas Federācijas prezidents Vladimirs Putins iecēla par savas administrācijas Ekonomikas valdības vadītāja vietnieku, tad par prezidenta biroja vadītāja vietnieku (2004—2007). 2007. gadā Nariškins kļuva par Krievijas Federācijas valdības vadītāja Viktora Zubkova vietnieku, 2008. gadā par Krievijas Federācijas prezidenta Dmitrija Medvedeva administrācijas vadītāju. 2011. gada 21. decembrī Nariškins kļuva par Krievijas Valsts domes priekšsēdētāju. 2016. gada 5. oktobrī viņu iecēla par Krievijas Federācijas Ārējās izlūkošanas dienesta direktoru. Vikikrātuvē par šo tēmu ir pieejami multivides faili. Skatīt: Sergejs Nariškins. Krievijas Lielās enciklopēdijas raksts (krieviski)