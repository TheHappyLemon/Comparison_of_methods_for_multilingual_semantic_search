Pāvests Gregors X (latīņu: Gregorius X), dzimtajā vārdā Teobalds Viskonti, (itāļu: Tebaldo Visconti; dzimis ap 1210. gadu, miris 1276. gada 10. janvārī) bija Romas pāvests no 1271. gada līdz savai nāvei 1276. gadā. Aktīvi organizēja Devīto krusta karu Tuvajos Austrumos un mēģināja noslēgt militāru savienību ar Čingishana mazdēlu Kublaihanu, pie kura diplomātiskā misijā devās Marko Polo. Bija Livonijas, Kursas un Prūsijas feodālais seniors, viņa laikā zemgaļi 1272. gadā parakstīja padošanās līgumu. Krusta karš pret zemgaļiem gan atsākās no jauna un turpinājās līdz 1290. gadam, tomēr Romas pāvestu interese par krusta kariem manāmi atslāba. Dzimis kā Teobalds Viskonti dižciltīgā lombardiešus ģimenē ap 1210. gadu Piačencas pilsētā (Piacenza), tagadējā Emīlija-Romanjas reģionā Ziemeļitālijā. 1248.-1252. gadā studēja Parīzes Universitātē, kur viņa profesors bija Akvīnas Toms. Bija Ljēžas arhidiakons tagadējās Beļģijas teritorijā un piedalījās Devītajā krusta karā (1271.—1272.) Palestīnā. Aizmuguriski ievēlēts par pāvestu 1271. gada 1. septembrī līdz šim ilgākajā kardinālu konklāvā (1268—1271) Viterbo katedrālē. Jauno pāvestu kardināli ievēlēja tikai pēc trīs dienu ilgas ieslēgšanas pie ūdens un maizes. Sava pontifikāta laikā Gregors X organizēja Otrā Lionas koncila sasaukšanu 1274. gadā. Viņa galvenās rūpes bija par Austrumu — Rietumu kristīgās baznīcas šķelšanās pārvarēšanu, mongoļu hanu kristīšanu un iesaistīšanu karā pret musulmaņiem. Viņš mira mājupceļā no Lionas 1276. gada 10. janvārī. Pēc viņa nāves iecerētais krusta karš Tuvajos Austrumos tika atcelts un savāktā nauda sadalīta. 1271. gadā pāvests atkārtoja aicinājumu visiem katoļu prelātiem respektēt Vācu ordenim izdotās privilēģijas un aizliedza nepatiesi sūdzēties par Vācu ordeni Romas kūrijā. Romas pāvestu hronoloģisks uzskaitījums Livonijas krusta kari Vikikrātuvē par šo tēmu ir pieejami multivides faili. Skatīt: Gregors X. Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski) Katoļu enciklopēdijas raksts (angliski) Pareizticīgo enciklopēdijas raksts (krieviski) Latvijas vēstures avoti. 2.sējums: Senās Latvijas vēstures avoti. 2.burtnīca. Red. Švābe, A. Rīga: Latvijas Vēstures institūta apgādiens, 1940.