Aleksandrs Abergs (igauņu: Aleksander Aberg; dzimis 1881. gada 11. jūlijā, miris 1920. gada 15. februārī) bija igauņu profesionāls cīkstonis. Viņš bija viens no ievērojamākajiem 20. gadsimta sākuma atlētiem kopā ar tādiem pasaulslaveniem igauņu sportistiem kā Georgs Lūrihs un Georgs Hakenšmits. Abergs ir dzimis 1881. gadā Igaunijas ziemeļos, Kolgā. 1891. gadā Aberga vecāki, kas iepriekš bija muižas strādnieki, pārcēlās uz Tallinu. Abergs mācījās Tallinas Nikolaja ģimnāzijā, pēc tās beigšanas bija students un pēc tam strādnieks Tallinas mašīnu rūpnīcā. Tajā pašā laikā viņš trenējās svarcelšanas klubā "Linda Aida" un 1899. gada sāka piedalīties sacensībās dažādās Krievijas impērijas pilsētās — Tallinā, Sanktpēterburgā, Rīgā un citās. 1913. gadā kopā ar savu draugu, citu pasaulslaveno igauņu cīkstoni Georgu Lūrihu, viņš devās turnejā uz Ameriku, kur piedalījās cīņas sacensībās, uzvarot 50 mačos ar Amerikas sportistiem. 1917. gadā Lūrihs un Abergs atgriezās Krievijā. 1918. gadā viņi jau uzstājās Petrogradā Ciniselli cirkā. Bet pilsētā bija bads, un draugi devās uz dienvidu reģioniem — Ukrainu, Ziemeļkaukāzu, kur 1920. gada sākumā Armavirā abi saslima ar tīfu, kas ar mēneša starpību abus aizveda kapā. Abergs nomira 38 gadu vecumā, 1920. gada 15. februārī Armavirā. Aberga profils vietnē ESBL (igauniski) Vikikrātuvē par šo tēmu ir pieejami multivides faili. Skatīt: Aleksandrs Abergs. CageMatch profils (angliski) Wrestlingdata profils (angliski) «Pasaules cīņas sporta leģendas». cinas-sports.webnode.lv. Skatīts: 2020-09-25.