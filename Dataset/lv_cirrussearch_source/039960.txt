Bihoveca hronika (poļu: Kronika Bychowca, baltkrievu: Хроніка Быхаўца, lietuviešu: Bychovco kronika) ir viena no 16. gadsimta Lietuvas dižkunigaitijas hronikām, kas nosaukta tās pirmā īpašnieka Volkoviskas apriņķa muižnieka Aleksandra Bihoveca vārdā. Hronika sākas ar stāstu par 500 dižciltīgo ģimeņu bēgšanu no Romas impērijas teritorijas uz Lietuvu, detalizētāk aprakstot notikumus 13.-15. gadsimtā, un beidzas ar stāstu par tatāru armijas sakāvi kaujā pie Kļeckas 1506. gadā. Anonīma autora rakstīto hroniku A. Bihoveca bibliotēkā uzgāja skolotājs Ipolits Kļimaševskis, Novembra sacelšanās periodā 1830. gadā viņš nopublicēja nelielu hronikas fragmentu. 1834. gadā Bihovecs šo 20 burtnīcās uz 159 lappusēm uzrakstīto manuskriptu atdeva vēsturniekam Teodoram Narbutam, kas 1846. gadā Viļņā iespieda pilnu hronikas tekstu ar nosaukumu "Bihoveca hronika" (Kronika Bychowca). Tā kā hronikas oriģinālais teksts nebija pieejams, tad T. Narbuta izdoto hroniku reizēm uzskatīja par viltojumu. 1907. gadā hronika tika izdota Pēterburgā kā daļa no "Krievu hroniku pilnā krājuma", 1966. gadā to Maskavā izdeva krievu tulkojumā, bet 1971. gadā Viļņā lietuviski kā "Lietuvas metriku". Vēsturnieki uzskata, ka hronika ir vairāku senāku hroniku kompilācija, kas tapusi Lietuvas dižkunigaitijas lielkanclera Alberta Goštauta uzdevumā laika posmā starp 1519. un 1542. gadu, pie kam atsevišķi fragmenti pievienoti līdz 1574. gadam. Hroniku tekstu analīze liecina, ka Bihoveca hronikas pamatā ir Galīcijas-Volīnijas kņazistes hronika. Noworocznik litewski na rok 1831. Wilno: 1830, str. 93 — 102 Pomaiki do dziejów litewskich. Wilno: 1846 Полное Собрание Русских Летописей, т. 17 (Западно-русские летописи). СПб., 1907. Lietuvos Metraštis. Bychovco Kronika. Vilnius: 1971. S. C. Rowell (1994). Sources. In: Rosamond McKitterick: Lithuania Ascending A Pagan Empire Within East-Central Europe. 1295-1345. Cambridge: Cambridge University Press. 43 lpp. ISBN 0-521-45011-X. George A. Perfecky: The Galician-Volynian Chronicle as a source of the Bykovets' Chronicle. Studia Ucrainica. 2 (1984). 111-118 lpp. Хроніка Биховця. Том 32. Литовсько-білоруські літописи. No: Полное Собрание Русских Летописей, т. 17 (Западно-русские летописи). СПб., 1907 Ukraiņu enciklopēdija par Bihoveca hroniku