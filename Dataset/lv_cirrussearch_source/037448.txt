Zebrzivju dzimta (Danionidae) ir viena no karpveidīgo kārtas (Cypriniformes) dzimtām, kas apvieno 341 saldūdens zivju sugu un kas tiek iedalītas 38 ģintīs. Savvaļā šīs grupas zivis sastopamas Āzijā un Āfrikā. Lielākā ģints dzimtā ir rasboras (Rasbora), kas apvieno 86 zivju sugas, bet otra lielākā — īsūsu zebrzivis (Devario) ar 40 sugām. Vairākas ģintis ir monotipiskas, un tajās ir tikai viena suga. Līdz ar jaunākajām iespējām ģenētikas zinātnē zebrzivju dzimtas klasifikācija, līdzīgi kā citu dzīvnieku klasifikācijas, piedzīvo biežas izmaiņas — ik pa brīdim kādas ģintis tiek atdalītas, citas pievienotas vai izveidotas jaunas. Balstoties uz ģenētiskajiem atklājumiem, 2016. gadā tika izdalīta zebrzivju dzimta. Pirms tam šī zivju grupa tika sistematizēta kā karpu dzimtas apakšdzimta. Zebrzivju dzimtas zivis ir maza auguma, un lielākā daļa sugu ir ļoti dekoratīvas un krāšņas ar garenvirziena vai šķērsvirziena svītrām, tādēļ kļuvušas par populārām akvāriju zivtiņām visā pasaulē. Šīs zivtiņas ir plēsīgas un barojas tikai ar dzīviem kukaiņiem un nelieliem vēžveidīgajiem. Vairošanās sezona savvaļā sakrīt ar lietus sezonu dabā. Zebrzivju dzimtas zivis ir aktīvas peldētājas, uzturas ūdens augšējos slāņos. Barojas ar jebkuru akvāriju zivtiņām domāto barību, bet nebarojas ar augiem vai aļģēm. Lai arī tām patīk vienai otru patrenkāt, tomēr ir draudzīgas un parasti viena otrai neuzbrūk, kā arī neuzbrūk citu sugu zivīm. Tomēr tās apēdīs zivju ikrus vai kāpurus, ja tie būs pietiekami mazi, lai varētu ietilpt mazajās mutītēs. Zebrzivīm nepieciešams garenas formas akvārijs, pietiekami garš, lai tām būtu vieta aktīvai un ātrai peldēšanai. Ieteicams akvārijā ar spēcīgu filtru palīdzību ierīkot aktīvu straumi, jo savvaļā tās dzīvo ātri tekošos ūdeņos. Tā kā zivtiņas savvaļā mājo subtropos, akvārija ūdenim jābūt siltam (20—22°C). Aktīvās zebrzivis mēdz lēkt, tādēļ akvārijam jābūt nosegtam ar cieši pieguļošu vāku. Zebrzivju dzimta (Danionidae) «Phylogenetic classification of bony fishes, 2016». Arhivēts no oriģināla, laiks: 2019. gada 22. martā. Skatīts: 2019. gada 19. februārī. FishBase: Subfamily: Danioninae FishBase: Genus: Rasbora FishBase: Genus: Devario