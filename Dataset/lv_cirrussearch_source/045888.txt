Suntažu muižas pils (vācu: Schloß Sunzel) atrodas Ogres novada Suntažu pagasta Suntažos, Mazās Juglas krastā. Mūsdienās tajā atrodas Suntažu vidusskola. No 1566. līdz 1763. gadam Suntažu pils piederēja Meku dzimtai. Lielā Ziemeļu kara laikā senā Suntažu viduslaiku pils tika nopostīta un muižas īpašnieki fon Meki uz vecajiem pamatiem uzcēla Suntažu muižas kungu māju. 1764. gadā Suntažu muiža pārgāja barona Honalda Gustava Ingelstroma īpašumā (viņa māte dzimusi Meka). 1780. gadā muižā valdīja grāfs fon Mengdens, 1782. gadā - majors Magnuss Johans fon Grothuss. 1816. gadā muiža nonāca Hānenfeldu dzimtas īpašumā. 19. gadsimtā ēkai piebūvēja divus kvadrātiskus torņus Tjūdoru stilā. 1905. gada revolūcijas laikā (27. novembrī) pili daļēji nodedzināja. 1909. gadā muižas pēdējais īpašnieks fon Hanenfelds to atjaunoja, uzbūvējot otro stāvu. Kvadrātiskā torņu augšdaļa tika pārveidota par astoņstūrainu. Pēc agrārās reformas 1920. gadā Suntažu muižas pili atsavināja iepriekšējiem īpašniekiem un tajā iekārtoja Suntažu pamatskolu, kas 1952. gadā pārtapa par Suntažu vidusskolu. 1984. gadā ēkai uzcēla piebūvi ar mācību kabinetiem un sporta zāli, kas vizuāli pazemina tās arhitektonisko izteiksmību. Muižas vēsturiski izveidojās kā savdabīgs lauku uzņēmums mūsdienu izpratnē, tādēļ kungu jeb pils ēku ieskāva arī vairāku citu būvju komplekss - pienotava, stallis, kūts, klētis, kalpu mājas, veļas, putnu un dārzkopja mājas. Atsevišķas no šīm ēkām ir saglabājušās arī līdz pat mūsu dienām, dažas atrodas sliktā stāvoklī, bet citas gājušas bojā. Kaut gan sliktā stāvoklī, bet vēl ir saglabājies arī muižas akmeņu žogs, kas kādreiz ieskāva visu muižas teritoriju. «Suntažu muiža no www.pilis.lv». Arhivēts no oriģināla, laiks: 2013. gada 29. oktobrī. Skatīts: 2012. gada 28. septembrī. Latvijas piļu un muižu asociācija Koordinātas: 56°54′26″N 24°55′31″E﻿ / ﻿56.90722°N 24.92528°E﻿ / 56.90722; 24.92528