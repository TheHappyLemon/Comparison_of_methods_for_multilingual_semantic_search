Šaurlapu āboliņš (Trifolium angustifolium) ir viengadīgs tauriņziežu dzimtas lakstaugs. Tā pamatizplatība ir Vidusjūras reģionā un Makaronēzijā. Šaurlapu āboliņam ir stāvs stublājs, kas parasti izaug 20—30 cm, bet var sasniegt arī 50 cm augstumu. Trīsstaraini salikto lapu plātnes daudz šaurākas nekā citām āboliņu ģints sugām: to garums 3—5 cm, bet platums 0,2—0,5 cm. Gan stublājs, gan lapu apakšpuse klāti ar sīkiem, baltiem matiņiem. Sārti vai purpursārti ziedi sakārtoti 3—8 cm garās galviņās. Tās atrodas pa vienai stublāja galā. Ziedkopas šaurā, cilindriskā forma atgādina vārpu. Zieda vainags (ga 1—1,4 cm) ir divas reizes garāks par kausu, taču kausam ir gari, mataini, īlenveidīgi zobiņi. Tas rada iespaidu, ka vainags tikai nedaudz pārsniedz kausa garumu. Auglis — olveida pāksts ar vienu gaiši brūnu vai rūsganu sēklu — nogatavojas pilnīgi noslēgtā zieda kausā. Kausa zobiņi atliecas zvaigznes formā un sacietē saros, kas pieķeras dzīvnieku vilnai un palīdz augļiem izplatīties. Piemēram, Austrālijā novērots, ka aitas šādi var pārvietot āboliņa sēklas lielos attālumos. Šaurlapu āboliņa dabiskais izplatības areāls ir visās Vidusjūras valstīs un Makaronēzijā, ziemeļos tas sasniedz Alpus, bet austrumos sastopams Kaukāza valstīs, Irākas ziemeļos un Irānā. Suga ir ievesta Austrālijā, Jaunzēlandē, Japānā, Kalifornijā un citur. Tas aug zemienēs un paugurainās vietās, nabadzīgās augsnēs. Sastopams skrajos krūmājos, mežmalās, ceļmalās un nenoēnotās kalnu nogāzēs, aizņem no veģetācijas brīvus, atklātus augsnes klajumus. Kalnos atrasts līdz 1300 m augstumam virs jūras līmeņa. Trifolium angustifolium Plants of the World Online. Royal Botanic Gardens, Kew. Skatīts: 2024.02.08. N. Priedītis Enciklopēdija Latvijas augi. Rīga : Gandrs, 2014. 306. lpp. ISBN 978-9934-8015-2-5 K. Brown, K. Bettink Trifolium angustifolium Florabase. Skatīts: 2024.02.08. E. Bayer, K. P. Buttler, X. Finkenzeller, J. Grau: Pflanzen des Mittelmeerraums (= Steinbachs Naturführer. Band 17). Mosaik, München 1987, ISBN 3-570-01347-2, S. 72.