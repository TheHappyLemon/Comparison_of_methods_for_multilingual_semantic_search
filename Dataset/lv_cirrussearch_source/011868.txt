Linda Dinsberga (dzimusi Linda Amantova 1980. gada 3. martā), plašāk pazīstama ar skatuves vārdu Anmary, ir Latvijas dziedātāja un vokālā pedagoģe. Izglītību ieguvusi Gulbenes bērnu mūzikas skolā, Jāņa Ivanova Rēzeknes mūzikas koledžā, Jāzepa Vītola Latvijas Mūzikas akadēmijā un Rīgas Pedagoģijas un Izglītības vadības augstskolā. Gulbenē un Rēzeknē apguvusi klavierspēli. Viņa ir strādājusi kā vokālā pedagoģe gan dažādos TV šovos, gan vairākās popmūzikas studijās, tai skaitā AMPS, "Dzirnas". 2003. gadā piedalījusies TV šovā "Talantu Fabrika 2", kurā ieguva 2. vietu, zaudējot vienīgi Snake. Piedalījusies mūzikla "Vestsaidas stāsts" uzņemšanā, atveidojusi Karlitu. 2008. gadā piedalījusies TV3 šovā "Koru Kari 1" Arņa Medņa vadītajā Rīgas korī. Grupas Policistas sastāvā piedalījusies 2009. gada Eirodziesmā ar dziesmu In Love We Trust un ieguva 11. vietu pusfinālā, tādējādi nekvalificējoties finālam. 2012. gada Eirodziesmas pusfinālam kvalificējās Anmary izpildītā dziesma Beautiful Song. Finālā viņa guva uzvaru, tādējādi kļūstot par Latvijas pārstāvi 2012. gada Eirovīzijas dziesmu konkursā Baku, Azerbaidžānā. Anmary kļuva par trešo sievieti pēc Marijas Naumovas un Aijas Andrejevas (Aishas), kas uzvarējusi Eirodziesmā. Eirovīzijas pusfinālā Baku viņa ierindojās 16. vietā ar 17 punktiem. Anmary piedalījusies dažādos muzikālos projektos - koncertos, koncertuzvedumos, atveidojusi Mātes lomu Jāņa Lūsēna un Māras Zālītes rokoperā "Kaupēn, mans mīļais", duetā ar Uģi Rozi dziedājusi Jāņa Lūsēna muzikālajā apvienībā "Promenāde", sadarbojusies ar daudziem Latvijas mūziķiem, 2021. gadā kā Saulesmeita piedalījās TV3 šovā "Balss Maskā". 2022. gada 9. augustā pēc ilgākas pauzes solodarbībā Anmary pie klausītājiem atgriezās ar jaunām oriģināldziesmām, minialbumu "Laidies ar mani" un tituldziesmas video. Minialbuma tituldziesmas “Laidies ar mani” mūzikas autori ir Anmary un Juris Ludženieks, viņš ir arī singla producents. Dziesmas vārdus sarakstījusi Anmary, tās tapšanā piedalījies ģitārists Jānis Griķis. Dziesmas videoklips tapis sadarbībā ar “Mūzikas Video Kanālu”, tā režisors ir Jānis Štāls, producents Igors Linga. Minialbumā “Laidies ar mani” iekļautas četras dziesmas – “Laidies ar mani”, “Tik tev tiek”, “Tu man prātu jauc” un duetā ar Mārtiņu Strodu iedziedātā “Nakts mums”. Anmary ir visu dziesmu vārdu autore, kā arī palīdzējusi mūzikas un dziesmu aranžējumu izveidē. Dziesmu mūzikas autors un producents ir Juris Ludženieks. Dziesmas mix un master – “JL ierakstu studija”. Šīs dziesmas iecerētas priekšvēstnesis 2023. gada pavasarī plānotajam pilnapjoma albumam. «Mikuss, Indrra, Anmary un Šons izveido grupu «Reality»». Apollo.lv. Skatīts: 2012. gada 14. janvārī.[novecojusi saite] «Anmary pēc kāzām pieņēmusi vīra uzvārdu». Delfi.lv. Skatīts: 2013. gada 6. septembrī. «Ticu zvaigznēm un liktenim». Ieva. Arhivēts no oriģināla, laiks: 2016. gada 4. martā. Skatīts: 2012. gada 16. maijā. Kaspars Zaviļeiskis. «Anmary: man ir dots uzticības kredīts». Tvnet.lv, 2012. gada 24. februārī. Skatīts: 2012. gada 24. februārī. «Konkursā ‘Talantu fabrika 2’ uzvar dalībnieks ar iesauku ‘Snake’». Delfi.lv. Skatīts: 2012. gada 14. janvārī. Mango.lv. «"Eirovīzijas" kandidāti #7: grupa "Policistas"». Delfi.lv. Skatīts: 2012. gada 14. janvārī. «Arņa Medņa koris rīko labdarības koncertu City Jazz Club». TV3.lv. Arhivēts no oriģināla, laiks: 2008. gada 23. decembrī. Skatīts: 2012. gada 14. janvārī. Dziedātāja Anmary: „Paldies, dēliņ, ka izvēlējies mani par mammu!” «Latviju 'Eirovīzijā' šogad pārstāvēs Anmary». Delfi.lv. 2012. gada 18. februārī. Skatīts: 2012. gada 18. februārī. Facebook profils Draugiem profils Twitter profils