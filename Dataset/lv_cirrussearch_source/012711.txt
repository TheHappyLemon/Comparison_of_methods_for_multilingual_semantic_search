Ansi Salmela (somu: Anssi Salmela; dzimis 1984. gada 13. augustā) ir somu hokejists, aizsargs, Somijas hokeja izlases dalībnieks. Pašlaik (2018) spēlē Šveices hokeja līgas kluba EHC Biel sastāvā. Profesionālā spēlētāja karjeru Salmela uzsāka 2003.—04. sezonā, kad debitēja Somijas hokeja līgas klubā Tamperes "Tappara". "Tappara" rindās Salmela aizvadīja arī visu nākamo sezonu, taču 2005.—06. sezonas ievadā jaunais aizsargs pievienojās Lahti "Pelicans" rindām. 2007.—08. sezonā, būdams atgriezies "Tappara" sastāvā, Salmela noslēdza sezonu kā labākais līgas vārtu guvējs starp aizsargiem. 2008. gada vasarā Salmela parakstīja līgumu ar Ņūdžersijas "Devils" vienību, oktobrī debitējot NHL. Tiesa, lielāko daļu laika Ansi pavadīja AHL. Martā somu hokejists tika aizmainīts uz Atlantas "Thrashers" vienību, kopumā savā pirmajā NHL sezonā uz laukuma izejot 26 spēlēs. 2010. gada februārī Salmela tika aizmainīts atpakaļ uz "Devils" vienību, tās rindās aizvadot visu 2010.—11. sezonu. 2011. gada vasarā somu aizsargs pievienojās KHL klubam Omskas "Avangard", 2011.—12. gada sezonā kopā ar to sasniedzot Gagarina kausa finālu, kurā gan "Avangard" piekāpās Maskavas "Dinamo" priekšā. 2013. gada vasarā Salmela pārcēlās uz Doneckas "Donbass", taču nevienu spēli neaizvadījis no tās rindās tika atlaists. 2013.—14. gada sezonu sāka Zviedrijas hokeja līgas klubā MODO Hockey, savukārt noslēdza HV71 rindās. Somijas izlases rindās spēlējis 2008., 2009. un 2011. gada Pasaules čempionātos, 2011. gadā kopā ar izlasi izcīnot zelta, bet 2008. gadā — bronzas medaļas. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)