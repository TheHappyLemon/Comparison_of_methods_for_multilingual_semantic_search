Lidosta "Ventspils" (IATA: VNT, ICAO: EVVA) ir vispārējās aviācijas lidosta Ventspilī 3,5 km no Ventspils pilsētas centra un 190 km no Latvijas galvaspilsētas Rīgas. Lidostu ar Ventspils pilsētu savieno autoceļš V1308. Ventspils lidostas apsaimniekotājs ir SIA Ventspils lidosta. Ventspils lidlauks izveidots pirms Otrā pasaules kara, līdz 1939. gadam plānoja atklāt gaisa satiksmes līniju Rīga - Ventspils - Liepāja, kas tomēr netika realizēta. Pēc bāzu līguma nosacījumiem 1940. gadā to pārņēma PSRS karaspēka kontingents. 1941. gada jūnijā šeit bija stacionēti 54 padomju bumbvedēji СБ, kas bija 40. ātrā bumbvedēju aviācijas pulka (40-й скоростной бомбардировочный авиационный полк) sastāvā. Civilā lidosta tika uzbūvēta 1975. gadā un tā piedāvāja lidojumus uz divām pilsētām (Ļeņingradu, Rīgu). Tika izbūvēts asfaltbetona seguma skrejceļš 1300 m x 35 m, kā arī lidlaukā atradās vadības dispečeru punkts. Lidlauku izmantoja gaisa kuģi AN-24, AN-2, YAK-40, MI-2. Bez regulārajiem reisiem tika veikti lidojumi dažādu resoru uzdevumā: valsts robežas aizsardzība, naftas vada uzraudzības aplidojumi, mežu patrulēšana, satiksmes uzraudzība, zivju inspekcija u.c. Lidostas darbība tika pārtraukta 1983. gadā. 1997. gadā lidostas darbība tika atsākta. 2008. gadā Ventspils lidosta nodrošināja gaisa savienojumus, un no Ventspils bija iespējams aizlidot uz Rīgu. Lidostas pakalpojumus izmantoja airBaltic un lidojumiem uz Rīgu izmantoja Fokker 50 tipa lidmašīnu, no 11. aprīla līdz 30. septembrim notika 476 lidojumi, pārvadājot 6607 pasažierus. Pēc 2008. gada regulāri lidojumi nav veikti. Lidostas ICAO kods ir EVVA, bet IATA kods ir VNT. Tā atrodas 5 metrus virs jūras līmeņa. Sertificēta (2016) vizuālajiem lidojumiem diennakts gaišajā un tumšajā laikā. Lidostas teritorija aizņem 43,96 ha platību, tai ir viens 1298 m garš un 32 m plats betona/asfalta seguma skrejceļš. Lidosta aprīkota ar modernu meteoroloģijas (ATIS) un gaismas sistēmām. 2005. gada 25. janvārī KESCO Bermuda Limited pasažieru lidmašīna Raytheon 390 Premier 1 (cn RB-66) ar reģistrācijas numuru VP-BAE bija ceļojumā no Vnukovas lidostas uz Ventspils lidostu. Pēc nosēšanās pilots piespieda bremzes un turpināja turēt pastāvīgo spiedienu uz bremžu pedāļiem. Viņš turēja pedāļa spēku visu laiku pēc pieskāriena līdz avārijas bremzēšanas sākumam pirms skrejceļa 03 beigām. Tajā pašā laikā pilots ziņoja par ļoti vāju bremzēšanas efektivitāti. Tuvojoties skrejceļa beigām, pilots secināja, ka nav atlicis pietiekami daudz skrejceļa, lai apturētu lidmašīnu, un divas reizes izmantoja avārijas bremzēšanu. Lidmašīna pārbrauca 86 metrus no skrējceļa beigām. Lidmašīna guva nelielus bojājumus, taču vēlāk tika salabota. No Ventspils lidostas ir iespējams izsaukt taksometru. Pie pašas lidostas ir pieejama bezmaksas sagaidītāju un pavadītāju automašīnu stāvvieta. 2014. gadā bija plānots veikt lidostas rekonstrukciju un skrejceļu paplašināšanu, taču joprojām darbi nav sākušies. «Civilās aviācijas aģentūra. Civilās aviācijas lidlauki». Arhivēts no oriģināla, laiks: 2020. gada 28. oktobrī. Skatīts: 2014. gada 27. jūnijā. «Diplomdarbs "Aviācijas attīstība Latvijā"». Arhivēts no oriģināla, laiks: 2010. gada 11. martā. Skatīts: 2014. gada 3. jūlijā. Latvian AIP «Incidentu raksts.». Lidostas mājaslapa