Oroluka (ponpejiešu: Oroluk) ir neapdzīvots koraļļu atols Klusajā okeānā, Karolīnu salu arhipelāga centrālajā daļā. Ietilpst Mikronēzijas Federatīvo Valstu Ponpejas pavalstī, administratīvi pakļauta Sokēsas municipalitātei Ponpejas salas ziemeļrietumos. Oroluka ir koraļļu atols Karolīnu salu austrumu daļā 300 km uz ziemeļrietumiem no Ponpejas. Atolā 1 sala, tās sauszemes platība ir 13 ha. Koraļļu rifs ieskauj 420 km² lielu līdz 75 m dziļu lagūnu; kopējā atola platība ir 453 km². Vienīgā sala Oroluka izvietojusies atola ziemeļrietumu stūrī, blīvi apaugusi ar mežu. Atols kopā ar apkārtējo akvatoriju līdz 600 m dziļumam iekļauts Orolukas jūras rezervāta teritorijā. Salu kopš 15. gadsimta periodiski apdzīvojuši mikronēzieši no citām tuvējām salām. Pirmais no eiropiešiem atolu 1565. gadā atklāja spāņu jūrasbraucējs Alonso de Areljano (Alonso de Arellano) 1565. gadā ar kuģi San Lucas un atzīmēja to kartē ar nosaukumu Mira Cómo Vas — ‘skaties, kā tev ies’. 1737. gadā atolu apmeklēja cits spānis Felipe Tompsons un atzīmēja to kartē kā Bajo Triste — ‘skumjais sēklis’, bet Orolukas salu — kā San Agustín. 1914. gadā atolu ieņēma japāņi un tā nedaudzos iedzīvotājus deportēja. 1950. gados bija mēģinājumi uz salu pārcelt cilvēkus no pārapdzīvotā Kapinamarani atola. 1954. gadā 10 vīri no Kapinamarani Orolukas sala uzbūvēja pastāvīgu apmetni. 1967., 1973., 1985. un 2000. gada tautas skaitīšanā atols tika uzskaitīts kā neapdzīvots. 1980. gada tautas skaitīšanā tika saskaitīti seši cilvēki. 1980. gadā Oroluka tika uzskaitīta kā atsevišķa municipalitāte, kurai pakļauts bija arī netālais Minto rifs, bet jau 1985. gadā atols un rifs skaitās Sokēsas municipalitātes pakļautībā. Pohnpeian-English dictionary «Office of Fisheries and Aquaculture. Oroluk Marine Sanctuary». Arhivēts no oriģināla, laiks: 2023. gada 13. aprīlī. Skatīts: 2023. gada 13. aprīlī. Pohnpei State Census Report. 2000 FSM Census of Population and Housing