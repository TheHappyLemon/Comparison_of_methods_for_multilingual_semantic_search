Karels Rahūneks (čehu: Karel Rachůnek, dzimis 1979. gada 27. augustā, miris 2011. gada 7. septembrī) bija čehu hokejists, aizsargs, Čehijas hokeja izlases dalībnieks. Savu profesionālā spēlētāja karjeru Rahūneks uzsāka, kad 1997-98 sezonā iekļuva Čehijas Ekstralīgas kluba HK Zlīna pieaugušo klubā, aizvadot tajā 27 spēles. 1997. gadā viņu draftēja arī NHL - viņu, ar kopējo 229. numuru, izvēlējās Otavas "Senators", kura rindās Rahūneks pirmoreiz spēlēja 1999-00 sezonā. "Senators" rindās viņš spēlēja līdz pat 2003-04 sezonas vidum, kad tika aizmainīts uz Ņujorkas "Rangers". Tiesa, 2002-03 sezonā 9 spēles Karels aizvadīja arī Krievijas Superlīgas klubā Jaroslavļas "Lokomotiv". 2004-05 sezonas NHL lokauta laikā Rahūneks atgriezās dzimtenē, sezonas pirmo pusi aizvadot HK Znojmo "Orli", bet sezonas otro pusi - "Lokomotiv" rindās. Jaroslavļas kluba rindās Rahūneks spēlēja arī 2005-06 sezonā, bet 2006-07 atgriezās "Rangers" sastāvā. 2007-08 sezonu Rahūneks aizvadīja Ņūdžersijas "Devils" vienībā. 2008. gada decembrī Karels tika atzīts par mēneša labāko KHL aizsargu. 2009. gada 10. janvārī spēlēja Pirmajā Kontinentālās hokeja līgas Zvaigžņu spēlē. 2010.—11. sezonu Rahūneks noslēdza kā līgas rezultatīvākais aizsargs. 2011. gada 7. septembrī spēlētājs gāja bojā Jaroslavļas aviokatastrofā. Čehijas hokeja izlases rindās Rahūneks spēlējis trijos Pasaules čempionātos, 2010. gadā kopā ar izlasi izcīnot Pasaules čempiona titulu. Vikikrātuvē par šo tēmu ir pieejami multivides faili. Skatīt: Karels Rahūneks. «Pruseks - labākais vārtsargs decembrī». Arhivēts no oriģināla, laiks: 2009. gada 18. janvārī. Skatīts: 2009. gada 8. janvārī. Jānis Celmiņš. «Jaroslavļā nogāzusies "Lokomotiv" lidmašīna, oficiālu ziņu par Skrastiņu nav». sportacentrs.com, 2011. gada 7. septembrī. Skatīts: 2011. gada 7. septembrī.