SpaceX CRS-8 jeb SpaceX Commercial Resupply Services 8 bija ASV uzņēmuma SpaceX bezpilota kravas kosmosa kuģa Dragon lidojums uz Starptautisko kosmosa staciju NASA Commercial Resupply Services (CRS) programmā. Tas orbītā palaists 2016. gada aprīlī; nolaižamais aparāts uz Zemes atgriezās maijā. Dragon hermētiskais nodalījums bija iepildīts ar 1723 kg kravas. Transportkuģa hermētiskajā sekcijā atradās: mantas un pārtika apkalpei (547 kg), zinātnisko eksperimentu aparatūra un materiāli (640 kg), stacijas rezerves daļas un aprīkojums amerikāņu segmentam (306 kg), aprīkojums Krievijas segmentam (33 kg), ārpuskuģa aktivitāšu aparatūra (12 kg), datoru piederumi (108 kg). Nehermētiskā kravas sekcijā bija piepūšams stacijas modulis Bigelow Expandable Activity Module (BEAM). Dragon tika palaists 2016. gada 8. aprīlī 20:43:32 UTC ar nesējraķeti Falcon 9 v1.2 no Kanaveralas zemesraga Gaisa spēku stacijas starta laukuma SLC-40. Pēc otrās pakāpes atdalīšanās raķetes pirmo pakāpi bija paredzēts kontrolēti nosēdināt uz īpašas platformas okeānā. Deviņas minūtes pēc starta, 20:52:10 UTC raķešpakāpe vertikāli nosēdās uz platformas Of Course I Still Love You. Šī bija otrā reize, kad Dragon raķešpakāpe veiksmīgi nolaidusies, bet pirmā reize, kad tas noticis okeānā. Šī raķešpakāpe atkārtoti tika izmantota 2017. gada martā, palaižot pavadoni SES-10. Dragon SKS sasniedza 10. aprīlī. 11:23 UTC to satvēra ar stacijas manipulatoru Canadarm2, kuru vadīja Timotijs Pīks. Kosmosa kuģis tika pārvietots uz Harmony moduļa apakšējo pieslēgvietu; pilnībā pieslēgts 13:57 UTC. 16. aprīlī 06:15 UTC ar Canadarm2 no Dragon kravas nodalījuma tika izņemts BEAM. Tas pārvietots uz Tranquility moduļa aizmugurējo pieslēgvietu. Pieslēgšana pabeigta 09:36 UTC. 11. maijā 11:02 UTC Dragon ar Canadarm2 palīdzību tika atvienots no stacijas; brīvā lidojumā palaists 13:19 UTC. Pēc tam tas veica noiešanu no orbītas, un 18:51 UTC nolaižamais aparāts nolaidās Klusajā okeānā 420 km no Kalifornijas krasta. Lidojuma ilgums 32 dienas 21 stundas 48 minūtes. SpaceX return Dragon to space as Falcon 9 nails ASDS landing William Graham, NASASpaceFlight, 2016-04-08 Expandable room installed on space station spaceflightnow, Stephen Clark, 2016-04-16 Vikikrātuvē par šo tēmu ir pieejami multivides faili. Skatīt: SpaceX CRS-8. CRS-8 press kit, SpaceX