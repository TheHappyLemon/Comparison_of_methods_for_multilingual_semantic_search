Ēriks Lindross (angļu: Eric Lindros; dzimis 1973. gada 28. februārī) ir bijušais kanādiešu hokejists, centra uzbrucējs, Kanādas hokeja izlases dalībnieks. 2016. gadā uzņemts Hokeja slavas zālē. Lindross sešus gadus bija NHL kluba Filadelfijas "Flyers" kapteinis, 1995. gadā ieguva Harta balvu. 1989.—90. sezonā Lindross uzsāka spēlēt Ontārio hokeja līgas kluba Ošavas "Generals" rindās. 1991. gada NHL draftā ar kopējo pirmo numuru Lindrosu izvēlējās Kvebekas "Nordiques", taču Lindross jau iepriekš bija paziņojis, ka "Nordiques" rindās nespēlēs, attiecīgi pēc ilgām kluba vadības, līgas vadības un spēlētāja cīņām gadu vēlāk Lindross tika aizmainīts uz Filadelfijas "Flyers". "Generals" sastāvā Ēriks spēlēja līdz pat 1992. gada vasarai, kad visbeidzot pievienojās "Flyers" rindām. Jau savā pirmajā sezonā Filadelfijā Lindross kļuva par komandas vadošo spēlētāju. 1994.—95. sezonā, būdams vien 21 gadus vecs, Ēriks kļuva par "Flyers" kapteini, bet sezonas noslēgumā saņēma arī prestižās Harta un Lestera Pīrsona balvas. 1994.—95. sezonā pirmo reizi pēc sešu sezonu pārtraukuma "Flyers" iekļuva izslēgšanas kārtā, bet 1996.—97. sezonā sasniedza pat Stenlija kausa finālu, tajā gan piekāpjoties Detroitas "Red Wings" priekšā. Tiesa, Lindross bieži guva traumas, to skaitā vairākus smadzeņu satricinājumus. Spēlētāja attiecības ar "Flyers" ģenerālmenedžeri Bobiju Klārku pasliktinājās. Traumas dēļ Lindross izlaida visu 2000.—01. sezonu, un 2001. gada vasarā tika aizmainīts uz Ņujorkas "Rangers" vienību. Lai gan 2002.—03. bija pirmā sezona, kurā Lindross traumu dēļ neizlaida nevienu spēli, viņa rezultativitāte jau bija krietni zemāka nekā agrāk. Taču 2003.—04. sezonā, astoto reizi karjerā gūstot smadzeņu satricinājumu, Lindross aizvadīja vien 39 spēles. Pēc 2004.—05. sezonas NHL lokauta Lindross pievienojās Toronto "Maple Leafs" rindām, bet 2006.—07. sezonu uzbrucējs aizvadīja Dalasas "Stars" rindās. 2007. gada 8. novembrī Lindross paziņoja par savas profesionālās karjeras beigšanu. Kanādas izlases rindās Lindross spēlējis trijos olimpisko spēļu turnīros, 2002. gadā kļūstot par Olimpisko čempionu, bet 1992. gadā kopā ar izlasi izcīnot sudraba medaļas. Lindross spēlējis arī 1993. gada Pasaules čempionātā, kļūstot par turnīra rezultatīvāko spēlētāju. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Hockey-Reference profils (angliski)