Benedikts IX (latīņu: Benedictus IX), pilsoniskais vārds — Teofilato, bija Romas pāvests trīs reizes laikā no 1032. līdz 1048. gadam. Vienīgais pāvests, kas amatu ieņēmis vairākas reizes, kā arī vienīgais, kas to pārdevis citai personai. Pēdējais pāvests no ietekmīgās Tuskulāni dzimtas. Divu iepriekšējo pāvestu (Benedikts VIII un Jānis XIX) brāļadēls. Vēl būdams jaunieša vecumā, Teofilato 1032. gadā kļuva par pāvestu, tiek uzskatīts, ka tas noticis 20 gadu vecumā (daži vēsturnieki min, ka, iespējams, bija 12 gadus vecs). Benedikta vardarbība un izvirtīgā rīcība izraisīja romiešu sacelšanos. Benedikts pameta Romu, un 1045. gada janvārī par pāvestu tika ievēlēts Silvestrs III. Silvestru ātri izdzina Benedikta brāļi, pēc kā Benedikts pārdeva pāvesta amatu savam krusttēvam romiešu priesterim Džovanni Gracjāno (pieņēma Gregora VI vārdu). Tiek uzskatīts, ka dievbijīgais un godīgais Gracjāno to pieņēma, lai pasargātu Svēto krēslu no Benedikta skandalozās uzvedības. Nākamajā gadā Romā atgriezās gan Silvestrs, gan Benedikts. Katrs no viņiem uzskatīja, ka pāvesta amatā jāatrodas viņam, nevis Gregoram. Silvestrs vēlāk tika atzīts par viltus pretendentu uz amatu un ieslodzīts, Benedikts tika gāzts no amata, savukārt Gregors tika apsūdzēts simonijā, viņam tika atņemts pāvesta amats — amatā nomainīja Klements II. Pēc Klementa nāves 1047. gada oktobrī Benedikts atkal ieradās Romā un pašpasludināja sevi par Romas pāvestu. Visbeidzot 1048. gada 17. jūlijā Toskānas Bonifācijs pēc Svētās Romas imperatora Heinriha III rīkojuma izveda Benediktu no Romas un viņa vietā pāvesta amatā iecēla Damasiju II. Benedikts vairs netika redzēts Romā, atlikušo dzīvi pavadījis klosterī Grotaferatā. Vikikrātuvē par šo tēmu ir pieejami multivides faili. Skatīt: Benedikts IX. Encyclopædia Britannica raksts (angliski) Brockhaus Enzyklopädie raksts (vāciski) Katoļu enciklopēdijas raksts (angliski) Pareizticīgo enciklopēdijas raksts (krieviski)