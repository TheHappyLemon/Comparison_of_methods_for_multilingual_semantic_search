Mlada Boleslava (čehu: Mladá Boleslav) ir pilsēta Čehijā, Centrālčehijas apgabala Mlada Boleslavas apriņķa centrs pie Jizeras upes. Autobūves centrs (Škoda). Kā karaļa pili dibinājis kņazs Boleslavs II 10. gadsimta otrajā pusē. Nosaukta par Jauno (Mladá), jo netālu atradās cita Boleslavas pils (mūsdienās Brandīsa pie Labas - Stara Boleslava). Strauji attīstījās, jo atradās pie Prāgas ceļa uz Brandenburgu. 1334. un 1436. gadā ieguva pilsētas tiesības. 1526. gadā Mlada Boleslava iekļāvās Hābsburgu impērijas sastāvā. 16. gadsimtā tā kļuva par ievērojamu brāļu draudžu centru. Šeit rezidēja brāļu draudžu bīskaps un atradās grāmatu spiestuve. Pēc katolisma nostiprināšanās pilsētas iedzīvotāju skaits saruka, tomēr 17. un 18. gadsimtā Mlada Boleslava izveidojās par ebreju kultūras centru. 1895. gadā Mlada Boleslavā nodibināja kompānijas Laurin & Klement autorūpnīcu. Mūsdienās tā pazīstama kā autobūves kompānijas Škoda galvenais centrs. 1919. gadā pilsēta iekļāvas Čehoslovākijā. Kopš 1993. gada — Čehijā. Pilsētā bāzēta Čehijas Ekstralīgas hokeja komanda BK Mladá Boleslav. Mlada Boleslava ir hokejista Martina Havlāta (Martin Havlát, 1981), hokejista Radima Vrbatas (Radim Vrbata, 1981) un šķēpmetēja Jana Železnija (Jan Železný, 1966) dzimtā pilsēta. Škoda Auto Pašvaldību iedzīvotāju skaits 2023. gada 1. janvārī; pārbaudes datums: 25 maijs 2023.