Indijas mazais ērglis (Clanga hastata) ir vidēja auguma vanagu dzimtas (Accipitridae) plēsīgais putns, kas pieder vidējo ērgļu ģintij (Clanga). Ģeogrāfisko variāciju nav. Tas sastopams Dienvidāzijas tropu un subtropu sausajos mežos un atklātās ainavās: Indijā, Bangladešā, Nepālā, Mjanmā un Kambodžā. Reizēm novērojams Pakistānā. Saskaņā ar Starptautiskās dabas un dabas resursu aizsardzības savienības (IUCN) datiem Indijas mazais ērglis ir iespējami apdraudēta putnu suga (angļu: vulnerable). Nesenā pagātnē Indijas mazais ērglis tika klasificēts kā mazā ērgļa (Clanga pomarina) pasuga. Tomēr pēdējo gadu morfoloģiskajos un DNS pētījumos atklājies, ka šī suga nav tuvāk radniecīga mazajam ērglim kā vidējais ērglis (Clanga clanga). Indijas mazais ērglis no visu vidējo ērgļu kopīgā priekšteča atdalījies pliocēna vidū, apmēram pirms 3,6 miljoniem gadu. Aizvēsturiskais vidējais ērglis ir dzīvojis Afganistānas teritorijā. Tam ir bijušas divas apakšgrupas: ziemeļu un dienvidu. Indijas mazais ērglis ir vidēji liels dienas plēsīgais putns ar samērā īsiem, platiem spārniem. Tā ķermeņa garums ir 50—67 cm, spārnu izplētums 154–168 cm. Ārēji ļoti līdzīgs mazajam ērglim, bet ar nedaudz garākiem spārniem. Indijas mazajam ērglim ir relatīvi liela, plata galva ar platu muti (platāko no visiem vidējiem ērgļiem). Knābis samērā smalks, tumši pelēks, vaskādiņa dzeltena. Tam ir proporcionāli garš ķermenis un īsa aste. Apspalvojums gaiši brūns, ar kontrastējoši tumšākām lidspalvām. Acis tumši brūnas, tumšākas par apspalvojumu. Salīdzinoši ziemeļos dzīvojošam mazajam ērglim acis ir gaišākas par apspalvojumu. Spārni un aste no apakšas raibumoti. Jaunajiem putniem ķermeņa apspalvojums vienmērīgi gaiši brūns, bet uz galvas un krūtīm spalvu galiņi krēmīgi gaiši, radot raibumojuma efektu. Sasniedzot 18 mēnešu vecumu, jaunie putni maina apspalvojumu, kļūstot nedaudz tumšāki un zaudējot lielāko daļu raibumojuma. Indijas mazais ērglis ir nometnieks un atšķirībā no vidējā ērgļa, kurš Indijā ziemo, nav novērojams lietus mežos. Tas izvēlas atklātas ainavas, kas atrodas meža tuvumā, skrajus mežus, klajumus mežos un arī purvainas teritorijas. Sastopams arī mazāk intensīvi izmantotās lauksaimniecības zemēs vai pat pilsētu parkos. Indijas mazais ērglis ir spēcīgs mednieks, kas galvenokārt medī sauszemes zīdītājus, bet ķer arī putnus, rāpuļus un abiniekus. Tas apkārtni vēro un medījumu nosakta no kāda augsta koka zara. Indijas mazā ērgļa vairošanās sezona ir no marta līdz maijam. Putni veido monogāmus pārus, riesta laikā izpildot sarežģītus lidojumus. Ligzda ir samērā lēzena, platformai līdzīga konstrukcija, kas būvēta augsta koka zaru žāklē. Ligzdu pamatā būvē mātīte, bet tēviņš mēdz reizēm pienest materiālus. Dējumā ir 1—2 olas (visbiežāk viena), kuras perē abi vecāki, lai gan mātīte perē galvenokārt. Inkubācijas periods ilgst apmēram 31 dienu. Kad putnēns izšķīlies, galvenais mednieks ir tēviņš, bet mātīte paliek pie mazuļa līdz tas sasniedz 7 nedēļu vecumu. Barība tiek atdota mātītei, kura putnēnu pēc tam baro. Apspalvojums jaunajiem putniem izaug 71 dienas vecumā. Phylogeny of eagles, Old World vultures, and other Accipitridae based on nuclear and mitochondrial DNA Accipitriformes genus tree «IOC World Bird List: Hoatzin, New World vultures, Secretarybird, raptors, 2020». Arhivēts no oriģināla, laiks: 2020. gada 24. aprīlī. Skatīts: 2020. gada 12. janvārī. IUCN: Clanga hastata Väli, Ülo (2006): Mitochondrial DNA sequences support species status for the Indian Spotted Eagle Aquila hastata. Bull. B.O.C. 126(3): 238-242. Bulletin of the British Ornithologists' Club 126 (3): 238-242. Parry, S.J., Clark, W.S., Prakash, V. (2002) On the taxonomic status of the Indian Spotted Eagle Aquila hastata. Ibis Volume 144 Issue 4: 665 - 675 Rasmussen, P.C., Anderton, J.C. (2005) Birds of South Asia: The Ripley Guide. Smithsonian Institution and Lynx Edicions, Washington, DC and Barcelona. «Eagle Directory: Indian Spotted Eagle - Aquila hastata». Arhivēts no oriģināla, laiks: 2015. gada 7. aprīlī. Skatīts: 2015. gada 1. februārī. Alive: Indian Spotted Eagle (Clanga hastata) Oiseaux: Clanga hastata - Aigle lancéolé Anderson A (1875). "Corrections of and Additions to "Raptorial Birds of North-western India" Proceedings of the Zoological Society of London: 16–27. «The Peregrine Fund: Indian Spotted Eagle Clanga hastata». Arhivēts no oriģināla, laiks: 2014. gada 22. aprīlī. Skatīts: 2015. gada 1. februārī. Vikikrātuvē par šo tēmu ir pieejami multivides faili. Skatīt: Indijas mazais ērglis. Avibase: Indian Spotted Eagle (Clanga hastata) (Lesson, 1831) Richard Grimmett, Carol Inskipp, Tim Inskipp. Birds of the Indian Subcontinent. Indian Spotted Eagle (Clanga hastata) Planet of Birds: Indian Spotted Eagle (Aquila hastata)