Justuss Štrelovs (vācu: Justus Strelow; dzimis 1996. gada 30. decembrī Dipoldisvaldē) ir vācu biatlonists. Ar biatlonu sāka nodarboties 2003. gadā. Starptautiskā līmenī debitēja 2015. gada Pasaules čempionātā jauniešiem Raubičos. Labāko rezultātu sasniedza 12,5 km individuālajā distancē, kur ieņēma 6. vietu, arī sprintā un iedzīšanā iekļuva labāko desmitniekā. 2016. gada Pasaules čempionātā junioriem, kas risinājās Rumānijā, startēja tikai 15 km individuālajā distancē un ieņēma 7. vietu. Pēc gada Pasaules čempionātā junioriem Brezno, Slovākijā, izcīnīja bronzas medaļu stafetē. Individuāli labāko rezultātu uzrādīja iedzīšanā, finišējot 16. vietā. 2018.—2019. gada sezonā sāka piedalīties IBU kausā un jau savās otrajās sacencībās 2018. gada 1. decembrī Idrē izcīnija trešo vietu sprintā. 2020. gada Eiropas čempionātā Raubičos 1+1 jauktajā stafetē kopā ar Stefāniju Šēreri izcīnīja sudraba medaļu. Nākamā gada Eiropas čempionātā Dušņikizdrojā tādā pašā sastāvā šajā disciplīnā uzvarēja, kļūstot par Eiropas čempionu. Pasaules kausa sacensībās debitēja 2021. gada 19. martā sezonas pēdējā posmā Estešundā ar 37. vietu sprintā. Nākamajā dienā iedzīšanā ieņēma 30. vietu. 2021.—2022. gada sezonas pirmajā posmā turpat Estešundā 20 km individuālajā distancē ieņēma 13. vietu. Sezonas turpinājumā pārsvarā startēja IBU kausā. 2022. gada Eiropas čempionātā atkal izcēlās 1+1 jauktajā stafetē, izcīnot bronzas medaļu, šoreiz kopā ar Francisku Hildebrandi. 2022.—2023. gada sezonas pirmajā posmā Kontiolahti Štrelovs tika iekļauts Vācijas komandas sastāvā stafetē, veica pirmo posmu, un komanda, kurā startēja arī Johanness Kīns, Benedikts Dolls un Romāns Rēss, finišēja otrajā vietā pēc Norvēģijas. Štrelovs aizvadīja pilnu Pasaules kausa sezonu, startējot visos posmos un kopvērtējumā ierindojoties 21. vietā. Piedalījās arī 2023. gada Pasaules čempionātā Oberhofā, kas viņam bija pirmās šāda līmeņa sacensības. Labāko rezultātu individuāli sasniedza iedzīšanā, ieņemot 11. vietu, piedalījās arī stafetē, kurā Vācijas komanda ieguva 5. vietu. 2023.—2024. gada sezonas pirmajā posmā Estešundā 20 km individuālajā distancē ieguva 2. vietu, pirmo reizi individuāli izcīnot vietu uz pjedestāla Pasaules kausa posmos. «Aristide Begue and Elisabeth Hoegberg Win Second IBU Cup Sprints». biathlonworld.com (angļu). 2018. gada 1. decembris. Skatīts: 2023. gada 28. novembrī. «Norway and Germany claim Gold medals in mixed relays». biathlonworld.com (angļu). 2021. gada 31. janvāris. Skatīts: 2023. gada 28. novembrī. «Norway and Russia claim the IBU OECH Mixed Relays». biathlonworld.com (angļu). 2022. gada 29. janvāris. Skatīts: 2023. gada 28. novembrī. «Roman Rees, Justus Strelow 1-2 in Oestersund 20 km». biathlonworld.com (angļu). 2023. gada 26. novembris. Skatīts: 2023. gada 28. novembrī. Vikikrātuvē par šo tēmu ir pieejami multivides faili. Skatīt: Justuss Štrelovs. The Sport.org profils (angliski) IBU profils (angliski) biathlon.com.ua profils (ukrainiski)