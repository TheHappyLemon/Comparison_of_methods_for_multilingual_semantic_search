Zigms Zinkevičs (lietuviešu: Zigmas Zinkevičius; dzimis 1925. gada 4. janvārī Jodaušos (Juodausiai), Ukmerģes apriņķī, miris 2018. gada 20. februārī Viļņā) bija lietuviešu valodnieks (lituānists, baltists, dialektologs un onomasts) un Viļņas Universitātes profesors, kā arī vairāku ārvalstu zinātņu akadēmiju loceklis un vairāku universitāšu goda doktors. Kopš 1995. gada arī Latvijas Zinātņu akadēmijas ārzemju loceklis. Zinkevičs pavisam sarakstījis 15 monogrāfijas, no kurām ievērojamākais darbs ir viņa no 1984. līdz 1994. gadam sešu sējumu apjomā izdotā „Lietuviešu valodas vēsture” (Lietuvių kalbos istorija). Viņš sarakstījis arī vairākus simtus zinātnisko rakstu. Papildus savai dzimtajai lietuviešu valodai Zinkevičs prata arī latviešu, poļu, krievu, vācu, angļu, franču, ukraiņu un baltkrievu valodu. Zinkevičs dzimis 1925. gada 4. janvārī Ukmerģes apriņķī. Izglītību ieguva Viļņas Universitātē, kurā pēc tam nostrādāja līdz 1994. gadam. No 1973. līdz 1988. gadam Zinkevičs bija universitātes Filoloģijas fakultātes Lietuviešu valodas katedras vadītājs, savukārt no 1988. līdz 1991. gadam — Baltu filoloģijas katedras vadītājs. No 1995. līdz 1996. gadam Zinkevičs strādāja kā Lietuviešu valodas institūta direktors, bet 1996. līdz 1998. gadam bija Lietuvas izglītības un zinātnes ministrs. Latvijas Zinātņu akadēmijas ārzemju loceklis Zigms Zinkevičs (04.01.1925 – 20.02.2018). 1. numurs. 72. sējums. Latvijas Zinātņu akadēmija. 2018. Atjaunināts: 2020. gada 21. martā. "Miris ievērojams baltu valodnieks Zigms Zinkevičs". Latvijas Avīze. 2018. gada 21. februāris. Atjaunināts: 2020. gada 21. martā. «Miris lietuviešu akadēmiķis, baltu valodnieks Zigms Zinkevičs». tvnet.lv. LETA. 2018. gada 21. februāris. Skatīts: 2020. gada 21. martā.