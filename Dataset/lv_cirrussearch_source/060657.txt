Stāvais žibulītis, arī ārstniecības žibulītis (latīņu: Euphrasia stricta) ir augu suga brūnkāšu dzimtā. Savvaļā tā ir plaši sastopama Eiropā, tostarp visā Latvijas teritorijā — pļavās, atmatās, ceļu un dzelzceļu malās. Stāvais žibulītis ir viengadīgs, 5—30 cm garš lakstaugs, kuram ir stāvs, stingrs, vienkāršs vai zarojošs stublājs ar stāviem zariem. Stublājs ir klāts ar īsiem, skrajiem matiņiem — parasti ar brūnganu nokrāsu. Lapas ir kailas vai gandrīz kailas, olveidīgas, aptuveni 0,6—1,1 cm garas un 0,4—0,7 cm platas, ar 3—5 dzeloņsmailiem zobiņiem katrā lapas pusē. Lapas plātnes pamats ir plati ķīļveidīgs, un lapas gals ir smails. Ziedi ir izvietoti blīvā ziedkopā stublāja un zaru galā. Kauss ir smailzobains un parasti kails. Vainags ir aptuveni 0,6—1 cm garš, ar tumšākām svītrām un dzeltenu plankumu uz apakšlūpas. Seglapu dzīslas ir apmatotas. Ziedēšanas laikā stublāja apakšējās lapas ir jau atmirušas. Auglis ir divvāršņu pogaļa. Zied no jūnija līdz septembrim. «stāvais žibulītis - Euphrasia stricta D.Wolff ex J.F.Lehm. - Augi - Latvijas daba». www.latvijasdaba.lv. Skatīts: 2022-03-14.