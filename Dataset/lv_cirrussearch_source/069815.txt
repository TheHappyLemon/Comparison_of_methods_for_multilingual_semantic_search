Johanness Mertsons (igauņu: Johannes Märtson; 1868— 1935) bija igauņu aptiekārs un politiķis. Valkas pilsētas galva (1902—1917), vēlāk Rīgikogu deputāts. Dzimis 1868. gada 25. augusts Līves (Lõve) pagastā. 1896. gadā pabeidza farmācijas studijas Tērbatas Universitātes Medicīnas fakultātē, iestājās studentu korporācijā Fraternitas Estica. No 1896. līdz 1902. gadam viņš strādāja Tervas aptiekā, 1902. gadā viņu ievēlēja par Valkas pilsētas galvu, līdztekus bija Valkas aptiekas īpašnieks un goda miertiesnesis. Pēc Februāra revolūcijas Mertsons bija Igaunijas Zemes padomes loceklis, šajā laikā viņš pārcēlās uz dzīvi Tartu. 1921. gada 11. februārī viņš kļuva par pirmā un 1923. gadā par otrā Igaunijas parlamenta Rīgikogu deputātu no Kristīgās tautas partijas saraksta. No 1926. līdz 1929. gadam bija Tartu pilsētas domnieks, bet no 1927. gada vadīja Tartu pilsētas darba un labklājības departamentu. Miris 1935. gada 9. janvārī Tervā, apglabāts Helmes kapsētā.