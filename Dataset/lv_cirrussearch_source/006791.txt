Tāllēkšana ir vieglatlētikas lēkšanas disciplīna, kurā dalībniekiem pēc iespējas tālāk jāaizlec speciāli sagatavotā bedrē. Tāllēkšana ir viena no vīriešu desmitcīņas un sieviešu septiņcīņas disciplīnām. Lēciena atzīme ir dēlītis, kuram mūsdienu čempionātos ir uzlikta maza plastilīna strīpiņa, lai varētu redzēt pēdas, ja sportists ir pārkāpis atspēriena dēlīti. Lēciens netiek ieskaitīts, ja sportists pārkāpj atspēriena dēlīti vai neveic lēcienu atvēlētajā laikā (parasti vienā minūtē). Tāllēkšana ir iekļauta olimpisko spēļu vieglatlētikas sacensību programmā. Vīrieši olimpiskajās spēlēs sacenšas kopš 1896. gada, sievietes — kopš 1948. gada. Tāpat tā bija iekļauta arī Antīko olimpisko spēļu programmā. Pasaules rekords tāllēkšanā vīriešiem ir 8,95 m un pieder Maikam Pauelam no ASV, uzstādīts 1991. gada 30. augustā. Pasaules rekords tāllēkšanā sievietēm ir 7,52 m un pieder Gaļinai Čistjakovai no PSRS, uzstādīts 1988. gada 11. jūnijā. Latvijas rekords tāllēkšanā vīriešiem ir 8,08 m un to 2016. gada 12. jūlijā uzstādīja Elvijs Misāns. Latvijas rekords tāllēkšanā sievietēm ir 6,92 m un tas pieder Inetai Radēvičai, uzstādīts 2010. gada 28. jūlijā, Eiropas čempionātā Barselonā, kur ar šo rezultātu I. Radēviča kļuva par čempioni. Vikikrātuvē par šo tēmu ir pieejami multivides faili. Skatīt: Tāllēkšana. Encyclopædia Britannica raksts (angliski) Tāllēkšanas vēsture Arhivēts 2010. gada 9. jūnijā, Wayback Machine vietnē. (angliski) Rekordi (angliski) IAAF sacensību noteikumi Arhivēts 2009. gada 25. martā, Wayback Machine vietnē. (angliski)