Šis raksts ir par pilsētu Krievijā. Par pilsētu Ukrainā skatīt rakstu Ržiščiva. Ivangoroda (krievu: Ивангород), no 1920. līdz 1945. gadam — Jānilinna (igauņu: Jaanilinn Igaunijas sastāvā), ir pilsēta Krievijā, Ļeņingradas apgabala rietumos pie Igaunijas robežas. Ivangoroda atrodas Narvas upes krastā iepretim Igaunijas pilsētai Narvai, 147 kilometrus uz dienvidrietumiem no Sanktpēterburgas un 212 kilometru attālumā no Tallinas. Ivangorodas sadraudzības pilsēta ir Narva. Pēc tam, kad 1478. gadā Maskavija pakļāva Novgorodas republiku, Maskavas lielkņazs Ivans III 1492. gadā iepretim Livonijas pilsētai Narvai lika uzbūvēt cietoksmi, ko nosauca savā vārdā. No 1581. līdz 1590. gadam un no 1612. līdz 1704. gadam cietoksnis bija Zviedrijas Ingrijas provinces sastāvā. No 1649. līdz pat 1945. gadam tika uzskatīts par Narvas daļu. 1700. gada novembrī pie Ivangorodas notika viena no pirmajām lielajām kaujām Lielā Ziemeļu kara laikā - Narvas kauja. No 1920. līdz 1944. gadam - Igaunijas Republikas sastāvā. No 1941. līdz 1944. gadam - Vācijas okupācijā. Pie Ivangorodas 1944. gadā notika smagas kaujas un pēc Sarkanās armijas okupācijas to, līdzīgi kā Latvijas Abrenes un Igaunijas Petseru apvidu, pievienoja KPFSR. Pēc neatkarīgās Igaunijas Republikas atjaunošanas sākās starpvalstu sarunas par Ivangorodas apkaimes valstisko piederību, kas beidzās 2005. gada 18. maijā ar robežlīguma parakstīšanu, kurā Igaunija oficiāli atteicās no pretenzijām uz šo teritoriju. Tomēr pēc nepilna mēneša Krievijas Federācija atsauca savu lēmumu, jo līguma tekstam bija pievienota preambula ar atsauci uz 1920. gada Tartu miera līgumu. Atkārtotas sarunas beidzās ar Igaunijas-Krievijas robežlīguma parakstīšanu Maskavā 2014. gada 18. februārī. 1956. gadā pie pilsētas uzcēla Narvas HES. Mūsdienās tās ūdenskrātuve ir gan Krievijas, gan Igaunijas teritorijā. Narva, Igaunija https://www.gks.ru/storage/mediabank/Численность%20по%20МО_Site.xlsx; arhivēšanas datums: 24 aprīlis 2020; arhīva URL: http://web.archive.org/web/20200424113056/https://www.gks.ru/storage/mediabank/Численность%20по%20МО_Site.xlsx. Igaunija un Krievija paraksta robežlīgumu LETA 2014. gada 18. februārī Vikikrātuvē par šo tēmu ir pieejami multivides faili. Skatīt: Ivangoroda. Krievijas Lielās enciklopēdijas raksts (krieviski) Ivangoroda enciklopēdijā "Mana pilsēta" (krieviski)