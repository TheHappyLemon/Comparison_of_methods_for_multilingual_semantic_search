Hāfizs al Asads (arābu: حافظ الأسد, Ḥāfiẓ al-ʾAsad, dzimis 1930. gada 6. oktobrī, miris 2000. gada 10. jūnijā) bija Sīrijas valstsvīrs, politiķis un militārpersona, no 1971. līdz 2000. gadam bija Sīrijas prezidents. Viņš ir bijis arī Sīrijas premjerministrs (1970—1971), Arābu sociālistiskās atdzimšanas partijas (Sīrijas nodaļas) ģenerālsekretārs (1970—2000), Sīrijas aizsardzības ministrs (1966—1972) un ģenerālis. Viņa prezidentūras laikā Sīrijā tika nostiprināta stabilitāte un valstij pieauga loma Tuvo Austrumu reģionā. Hāfizs al Asads ir dzimis 1930. gada 6. oktobrī nabadzīgā alavītu ģimenē, Kardāhā (mūsdienu Sīrijas rietumos). 1946. gadā kā studentu aktīvists kļuva par Arābu sociālistiskās atdzimšanas partijas biedru. 1952. gadā iestājās Himsas Militārajā akadēmijā, trīs gadus vēlāk kļūstot par gaisa spēku pilotu. 1963. gadā Hāfizs al Asads piedalījās valsts apvērsumā, kā rezultātā Sīrijā pie varas nonāca Arābu sociālistiskās atdzimšanas partija. Tā rezultātā Hāfizs al Asads kļuva par Sīrijas Gaisa spēku komandieri. Pēc trim gadiem piedalījās 1966. gada valsts apvērsumā, kurā no valdības tika gāzta atdzimšanas partijas dibinātāji un viņu vietā stājās ģenerālis Salahs Džadīds, bet Hāfizs al Asads kļuva par Sīrijas aizsardzības ministru. 1970. gada beigās kļuva par Sīrijas premjerministru. 1971. gadā tika ievēlēts par Sīrijas prezidentu. Nokļuvis pie varas, Asads deradikalizēja partijas politiku, samazinot kontroli pār privātīpašumu un uzlaboja attiecības ar valstīm, ar kurām viņa priekštečiem nebija tās labākās attiecības. Aukstā kara laikā Hāfizs al Asads nostājās Padomju Savienības pusē, apmaiņā saņemot atbalstu pret Izraēlu. Sīrijā ieviesa vienas partijas valdīšanu, sadalot varu pēc reliģiskajiem principiem, tas ir, sunnīti nomināli vadīja politiskās institūcijas, bet alavītu kontrolē nonāca bruņotie spēki, izlūkošana un specdienesti, kā arī valstī ieviesa personības kultu. Hāfizs al Asads vienpersoniski vadīja valsti, sākotnēji kā padomdevēju uzklausot savu brāli Rifatu al Asadu. 1983 un 1984. gadā Hāfiza veselības stāvokļa pasliktināšanos brālis centās izmantot, lai pārņemtu varu valstī, bet tas viņam neizdevās, un Rifats tika izraidīts no Sīrijas. Kā nākamais pēctecis tika izvēlēts Hāfiza vecākais dēls Bāsils al Asads, bet 1994. gadā viņš gāja bojā autoavārijā. Pēc tam par pēcteci tika izvēlēts jaunākais dēls Bašārs al Asads, kas kļuva par Sīrijas prezidentu pēc Hāfiza al Asada nāves 2000. gadā. «Ḥafiz al-Assad, president of Syria» (angļu). Encyclopedia Britannica. Skatīts: 2019. gada 5. decembrī. Vikikrātuvē par šo tēmu ir pieejami multivides faili. Skatīt: Hāfizs al Asads. «Ḥafiz al-Assad, president of Syria» (angļu). Encyclopedia Britannica. «Асад» (krievu). Большая российская энциклопедия. Arhivēts no oriģināla, laiks: 2019. gada 16. novembrī. Skatīts: 2019. gada 4. decembrī.