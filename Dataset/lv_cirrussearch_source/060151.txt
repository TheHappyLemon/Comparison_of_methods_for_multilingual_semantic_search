Trejziedu madara (Galium triflorum) ir augu suga rubiju dzimtas madaru ģintī. Savvaļā tā ir sastopama Eirāzijā un Ziemeļamerikā polam tuvās teritorijās, kur tā aug ēnainos, mitros egļu un jauktos mežos nelielās grupās. Latvijā trejziedu madara ir ļoti reti sastopama gandrīz visā valsts teritorijā. Tā ir ierakstīta Baltijas jūras reģiona Sarkanajā grāmatā un Latvijas Sarkanajā grāmatā 1. kategorijā. Trejziedu madara ir daudzgadīgs, 15—80 cm garš lakstaugs ar gulošu vai pacilu, četršķautņainu, vienkāršu vai nedaudz zarojošu stublāju. Uz stublāja ir lejupvērsti un āķveidīgi dzeloņi. Lapas ir iegareni eliptiskas, aptuveni 2—5 cm garas un 0,4—1,2 cm platas. Tās ir izvietotas neīstos mieturos pa 6. Lapas gals ir dzeloņsmails, mala ir kopumā gluda, taču tai pie pamata ir sīki āķveida dzeloņi un vidusdzīslai lapas plātnes apakšpusē ir lieli, āķveidīgi un lejupvērsti dzeloņi. Ziedi pa 3 saliktās, šaurās skarveida ziedkopās lapu žāklēs. Pats zieds ir četrdaļīgs un zaļganbalts, ziedkāts ir garš. Auglis ir divu riekstiņu skaldauglis un riekstiņi ir klāti ar gariem, āķveidīgi atstāvošiem matiņiem. Zied no jūnija līdz augustam. «trejziedu madara - Galium triflorum Michx. - Augi - Latvijas daba». www.latvijasdaba.lv. Skatīts: 2022-02-09. Vikikrātuvē par šo tēmu ir pieejami multivides faili. Skatīt: Trejziedu madara. Encyclopædia of Life raksts (angliski)