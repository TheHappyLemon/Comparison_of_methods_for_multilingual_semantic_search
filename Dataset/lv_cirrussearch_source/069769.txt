I Čandons (korejiešu: 이창동; dzimis 1954. gada 4. jūlijā) ir Dienvidkorejas kinorežisors un scenārists, kā arī rakstnieks un politiķis. Režisējis sešas pilnmetrāžas filmas: Chorok Mulgogi (1997), Bakha Satang (1999), Oasiseu (2002), Miryang (2007), "Poēzija" (Si, 2010) un "Dedzināšana" (2018). Filma "Dedzināšana" kļuva par pirmo Dienvidkorejas filmu, kas Amerikas Kinoakadēmijas balvas kategorijā "Labākā filma svešvalodā" iekļuva deviņu finālistu sarakstā. Filma saņēma arī FIPRESCI kritiķu balvu Kannu kinofestivālā, kā arī vairākas citas balvas. I Čandona pirmā pilnmetrāžas filma Chorok Mulgogi izdota 1997. gadā, un, pēc paša režisora vārdiem, filma ir kritika par Korejas sabiedrību caur jauna vīrieša acīm, kurš iesaistās noziedzīgajā pasaulē. Filma saņēma pozitīvas kritiķu atsauksmes, tā pat kā viņa nākamā filma, drāma Bakha Satang (1999). Vēl lielākus panākumus guvis ar nākamo filmu Oasiseu (2002), kas ir stāsts par garīgi slimu vīrieti un sievieti ar cerebrālo trieku. I Čandons par šo filmu saņēma Sudraba lauvas balvu kā labākais režisors Venēcijas kinofestivālā. Filmu izraudzīja kā Dienvidkorejas kandidatūru Amerikas Kinoakadēmijas balvai kategorijā "Labākā filma svešvalodā". Filma saņēma FIPRESCI balvu, kā arī tika nominēta Independent Spirit Awards balvai kā labākā starptautiskā filma. No 2003. līdz 2004. gadam bijis Dienvidkorejas kultūras un tūrisma ministrs. 2006. gadā no Francijas valdības saņēmis Goda Leģiona ordeni. I Čandona ceturtā filma Miryang, kas stāsta par dēlu zaudējušu sērojošu māti, pabeigta 2007. gadā. Filmas galvenā aktrise Čona Dojona par savu lomu saņēma Kannu kinofestivāla labākās aktrises balvu. Arī šī bija Dienvidkorejas kandidatūra Kinoakadēmijas balvai kategorijā "Labākā filma svešvalodā". Korejas kino balvu pasniegšanas ceremonijā Miryang saņēma labākās filmas un labākā režisora balvas. 2009. gadā I Čandons bija Kannu kinofestivālā žūrijas loceklis. Nākamgad izdeva viņa piekto filmu "Poēzija" (Si), kas stāsta par sievieti 60 gadu vecumā, kura sāk interesēties par dzeju, cīnoties ar Alcheimera slimību un savu bezatbildīgo mazdēlu. Filma 2010. gada Kannu kinofestivālā saņēma labākā scenārija balvu, kā arī I Čandons saņēma Āzijas kino balvu kā labākais režisors. 2018. gadā I Čandons atgriežas pēc astoņu gadu pārtraukuma ar psiholoģiskā trillera mistērijas filmu "Dedzināšana", kas balstīta uz Haruki Murakami īso stāstu Barn Burning. Filma pirmizrādi piedzīvoja 71. Kannu kinofestivālā, saņemot FIPRESCI balvu. "Dedzināšna" kļuva par pirmo Dienvidkorejas filmu, kas Amerikas Kinoakadēmijas balvas kategorijā "Labākā filma svešvalodā" iekļuva deviņu finālistu sarakstā. Filma saņēma arī vairākas citas kritiķu balvas, kā arī bija viena no piecām National Board of Review izraudzītajām gada labākajām starptautiskajām filmām. 2019. gadā par filmu "Dedzināšana" viņš saņēma Āzijas kino balvu par mūža ieguldījumu, kā arī savu otro labākā režisora balvu. I Čandons uzauga ģimenē ar sociālistiskiem uzskatiem, kas ietekmējuši viņa filmu stilu. Visām viņa filmām raksturīgi melodramatiski elementi, lai gan izņēmums ir filma "Dedzināšana", kas ir trilleris. Visas viņa filmas ir tumši stāsti par zaudēto nevainību, ciešanām un atsvešinātību. Viņa galvenās filmu tēmas galvenokārt ir par psiholoģiskām traumām. Viņa filmas var arī interpretēt kā traģēdijas, jo gandrīz vienmēr stāstu varoņi piedzīvo ciešanas. Šīs filmas ir Dienvidkorejas sociālā un politiskā klimata atspoguļojums, kā arī atstumto parasto korejiešu attēlojums. Filmu varoņi ir raksturīgi kā antiheroiski, taču viņš tos attaisno savas izcelsmes dēļ. Bijan Tehrani. «"Secret Sunshine"at Palm Springs International Film Festival». Cinema Without Borders (angļu), 2008-01-06. Skatīts: 2023-11-11. «All Juries 2009». festival-cannes.fr. Arhivēts no oriģināla, laiks: 2015-10-05. Skatīts: 2023-11-11. «Festival de Cannes - Remise des prix au Festival de Cannes 2007 - Ina.fr». Festival de Cannes. Skatīts: 2023-11-11. «All Juries 2009». festival-cannes.fr. Arhivēts no oriģināla, laiks: 2015-10-05. Skatīts: 2023-11-11. «Awards 2010: All Awards». festival-cannes.fr. Arhivēts no oriģināla, laiks: 2012-02-04. Skatīts: 2023-11-11. Sonia Kil. «Lee Chang-dong Lights Up Haruki Murakami Adaptation ‘Burning’». Variety (en-US), 2017-09-05. Skatīts: 2023-11-11. John Hopewell. «Cannes: ‘Burning’ Wins Fipresci Top Prize». Variety (en-US), 2018-05-19. Skatīts: 2023-11-11. T. H. R. Staff. «Academy Unveils 2019 Oscar Shortlists». The Hollywood Reporter (en-US), 2018-12-17. Skatīts: 2023-11-11. nbr_admin. «NATIONAL BOARD OF REVIEW ANNOUNCES 2018 AWARD WINNERS». National Board of Review (en-US), 2018-11-27. Skatīts: 2023-11-11. Lee Hyo-won. «Hong Kong Film Fest: South Korean Director Lee Chang-dong to Get Lifetime Honor». The Hollywood Reporter (en-US), 2019-02-27. Skatīts: 2023-11-11. Vivienne Chow. «‘Shoplifters’ Wins Best Picture at Asian Film Awards». Variety (en-US), 2019-03-17. Skatīts: 2023-11-11. Panos Kotzathanasis. «Lee Chang-dong Retrospective: The Realistically Melodramatic Cinema of the "Marginalized" - Part 1». hancinema.net, 2018-04-21. Skatīts: 2023-11-11. «Interview: Lee Chang-dong». Film Comment (angļu). 2018-10-25. Skatīts: 2023-11-11. Joseph Pomp. «Lee Chang-dong – Senses of Cinema» (en-US), 2022-01-31. Skatīts: 2023-11-11. Vikikrātuvē par šo tēmu ir pieejami multivides faili. Skatīt: I Čandons. IMDb profils (angliski) AllMovie profils (angliski)