Aleksandrs Frolovs (krievu: Александр Александрович Фролов; dzimis 1982. gada 19. jūnijā) ir krievu hokejists, malējais uzbrucējs, Krievijas hokeja izlases dalībnieks. Pašlaik (2016) spēlē Kontinentālās hokeja līgas kluba Ņižņijnovgorodas "Torpedo" sastāvā. Savu profesionālā spēlētāja karjeru Frolovs uzsāka 1998. gadā, kad aizvadīja vienu spēli Krievijas Superlīgas kluba Maskavas "Spartak" rindās. 2000. gada NHL draftā Frolovu izvēlējās Losandželosas "Kings" vienība, taču pats spēlētājs pievienojās Krievijas Augstākās līgas kluba Maskavas "Krylia Sovetov", kas jau nākamajā 2001.—02. sezonā bija atgriezusies Superlīgā. 2002. gada vasarā Aleksandrs visbeidzot pievienojās Losandželosas "Kings" rindām, savā debijas sezonā atzīmējoties ar 31 rezultativitātes punktu. 2004.—05. NHL sezonas lokauta laika Aleksandrs spēlēja Maskavas CSKA rindās, taču tad atgriezās Losandželosā. "Kings" rindās Frolovs spēlēja līdz pat 2010.—11. sezonas sākumam, kad spēlētājs pievienojās Ņujorkas "Rangers" vienībai. 2011. gada janvārī Frolovs guva nopietnu ceļa traumu, kas viņam liedza spēlēt līdz pat nākamās sezonas sākumam. 2011. gada vasarā Frolovs pievienojās Kontinentālās hokeja līgas klubam Omskas "Avangard", sākot ar 2012.—13. gada sezonu pildot arī tās kapteiņa funkcijas. 2013.—14. gada sezonas pirmajā pusē Frolovs pārcēlās uz Maskavas CSKA. Pēc sezonas beigām ceļgala traumu dēļ paziņoja par karjeras beigšanu, taču gadu vēlāk atgriezās hokejā, noslēdzot līgumu ar Ņižņijnovgorodas "Torpedo". Krievijas izlases rindās spēlējis 2006. gada olimpisko spēļu turnīrā, kā arī četros Pasaules čempionātos, 2009. gadā kopā ar komandu izcīnot zelta medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)