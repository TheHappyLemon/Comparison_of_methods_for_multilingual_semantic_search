"Indiana Džonss un Likteņa rats" (angļu: Indiana Jones and the Dial of Destiny) ir 2023. gada ASV piedzīvojumu filma, kuras režisors ir Džeimss Mengolds, bet scenārija autori Mengolds, Džezs Batervorts, Džons Henrijs Batervorts un Deivids Keps. Šī ir piektā un noslēdzošā daļa filmu sērijā par Indianu Džonsu. Filmā galvenās lomas atveido Harisons Fords, Džons Raiss-Deiviss un Kārena Allena, kuri arī iepriekšējās filmās atveidoja Indianu Džonsu, Sallu un Merionu Reivenvudu. Citas lomas atveido Fēbe Volere-Bridža, Antonio Banderass, Tobijs Džonss, Boids Holbruks, Ītans Aizdors un Madss Mikelsens. Filmas darbība norisinās 1969. gadā, kad Indiana Džonss un viņa atsvešinātā krustmeita Helēna Šova cenšas atrast ierīci, kas var mainīt vēstures ritējumu, pirms to atrod Jirgens Follers, par NASA zinātnieku pataisīts nacists. "Likteņa rats" ir vienīgā sērijas filma, kuras režisors nav Stīvens Spīlbergs un kuru neveido Džordžs Lūkass. Abi ir filmas izpildproducenti. Šī ir arī vienīgā filma, kuru neizplata Paramount Pictures, pēc tam, kad Walt Disney Studios Motion Pictures iegādājās Lucasfilm. Piektā "Indiana Džonss" filma bija jau iecerēta 1970. gados, kad Lūkass un Spīlbergs vienojās ar Paramount Pictures par četriem "Pazudušā šķirsta meklējumos" (1981) turpinājumiem. Lūkass darbu pie potenciālā scenārija uzsāka jau 2008. gadā. Visbeidzot, 2016. gadā nolīga Deividu Kepu, lai sarakstītu filmai scenāriju. Filmu bija paredzēts izdot 2019. gadā ar Spīlbergu kā režisoru, tomēr pirmizrādes datumu vairākkārt pārcēla, scenārija pārrakstīšanas un COVID-19 pandēmijas dēļ. 2018. gadā Džonatanu Kasdanu nolīga Kepa vietā, tomēr nākamgad Keps atgriezās pie scenārija rakstīšanas. 2020. gadā Spīlbergs paziņoja, ka viņš nebūs jaunās filmas režisors un viņa vietā apstiprināja Mengoldu. Filmēšana sākās 2021. gada jūnijā un aizritēja vairākās vietās, tai skaitā Apvienotajā Karalistē, Itālijā un Marokā. Filmēšana noslēdzās 2022. gada februārī. Tā pat, kā iepriekšējās daļās, arī šīs filmas mūzikas autors ir Džons Viljamss. Filmas kopējais budžets ir 295 miljoni ASV dolāru, padarot to par dārgāko "Indiana Džonss" filmu, kā arī par vienu no dārgākajām filmām vispār. "Indiana Džonss un Likteņa rats" pirmizrāde notika 2023. gada 18. maijā 76. Kannu kinofestivālā. Latvijā filmas pirmizrāde notika 2023. gada 28. jūnijā. Filma saņēma galvenokārt viduvējas kritiķu atsauksmes. Uzmanību! Turpmākajā tekstā var tikt atklātas nozīmīgas detaļas par filmas saturu! 1944. gadā, Otrā pasaules kara noslēgumā, nacisti sagūsta Indianu Džonsu un Oksfordas Universitātes arheologu Bazilu Šovu, kad viņi cenšas atgūt Longina šķēpu no Nirnbergas pils. Astrofiziķis Jirgens Follers informē nacistus, ka šķēps ir viltots, bet viņš ir atradis pusi no "Arhimēda rata", Antikitiras mehānisma, ko uzbūvēja matemātiķis Arhimēds un kas spēj paredzēt laika plaisas. Esot vilcienā, Džonss atbrīvo Bazilu un atgūst ratu. Viņi izlec no vilciena, īsi pirms Sabiedrotie to uzspridzina. 1969. gadā Ņujorkā Džonss aiziet pensijā no darba universitātē. Viņš un Meriona ir šķīrušies pēc tam, kad viņu dēls ir miris Vjetnamas kara laikā. Indianu negaidīti apciemo viņa krustmeita, Bazila meita Helēna, kura arī ir arheoloģe. Viņa grib atrast ratu, bet Indiana viņu brīdina, ka viņas tēvs gandrīz sajuka prātā, mēģinot to izpētīt. Pēc tam, kad Džonss parāda Helēnai ratu, Follera rokaspuiši viņiem uzbrūk. Folleram, kurš tagad strādā NASA, palīdz CIP komanda. Džonsam nezinot, Helēna strādā par nelegālo relikviju pārdevēju. Viņa ar ratu aizbēg, cerot to pārdot melnajā tirgū. Parādē, kurā svin Apollo 11 nosēšanos uz Mēness, Džonsam izdodas izbēgt no Follera rokaspuišiem. Viņam palīdz senais draugs Salla, kurš tagad ir taksometra vadītājs. Tanžerā Džonss attur Helēnu no Rata pārdošanas. Follers un viņa rokaspuiši ierodas un nozog ratu, liekot Džonsam, Helēnai un viņas pusaudžu pāriniekam Tedijam apvienoties. Pēc pakaļdzīšanās, CIP aģenti notver Folleru ar domu viņu neitralizēt, tomēr Follera vīri aģentus nogalina un nozog viņu helikopteru. Džonss, Helēna un Tedijs dodas uz Grieķiju un apvienojas ar Džona senu draugu Renaldo, lai nogrimušā kuģī atrastu norādes, kas ved pie rata otras puses. Ierodas Follers, nogalina Renaldo un dzenās pakaļ Džonam līdz Arhimēda kapam Sicīlijā. Džonss ar grupu atrod rata otru pusi, kā arī Arhimēda skeletu ar modernu rokaspulksteni. Follers notver Džonsu, ievainojot viņu. Savienojot abas daļas, Follers atklāj, ka gatavojas aizceļot laikā uz 1939. gadu, noslepkavot Ādolfu Hitleru, kļūt par fīreru un aizvest Vāciju līdz uzvarai karā. Follers aktivizē ierīci, kas atver laika plaisu. Džonss ir Follera gūstā lidmašīnā, kopā ar Helēnu, kas tajā ir ielavījusies. Tedijs tikmēr nozog citu lidmašīnu un seko viņiem. 1939. gada vietā viņi nokļūst 212. gadā p.m.ē., pūniešu karu laikā Sirakūzās. Romiešu kareivji notriec lidmašīnu, domājot, ka tas ir pūķis. Džonss un Helēna pagūst izlekt ar izpletņiem, pirms lidmašīna ietriecas zemē. Tikmēr Tedijs droši lidmašīnu nolaiž. Arhimēds izpēta notriekto lidmašīnu un paņem Follera rokaspulksteni. Džonss un Helēna uzzina, ka Arhimēds ratu radīja, lai tā lietotāju nogādātu tieši 212. gadā p.m.ē. Plaisai veroties ciet, Helēna uzstāj uz došanos prom, kamēr Džonss vēlas palikt. Baidoties, ka Džonss savainojuma dēļ neizdzīvos vai varētu mainīt vēstures gaitu, Helēna viņam iesit un bezsamaņā, izmantojot Tedija lidmašīnu, nogādā viņu atpakaļ 1969. gadā. Džonss pamostas savā dzīvoklī, kur ir Helēna, Tedijs, Salla un arī Meriona, kura palīdz viņam atveseļoties. Džonss un Meriona atkal apvienojas. «Indiana Jones and the Dial of Destiny (2023)». Box Office Mojo. Skatīts: 2024. gada 10. janvārī. «The Complete Making of Indiana Jones by J. W. Rinzler, Laurent Bouzereau: 9780345501295 | PenguinRandomHouse.com: Books». PenguinRandomhouse.com (en-US). Skatīts: 2023-07-06. «Harrison Ford is a portrait of rugged individualism - USATODAY.com». usatoday30.usatoday.com. Skatīts: 2023-07-06. «Frank Marshall on Jason Bourne, Jurassic World 2 and Indiana Jones». Collider (angļu). 2016-07-29. Skatīts: 2023-07-06. Den of Geek Staff. «Jurassic Park screenwriter David Koepp on Indiana Jones 5, Spider-Man and his debut novel». Den of Geek (en-US), 2019-09-19. Skatīts: 2023-07-06. Adam B. Vary,Justin Kroll,Brent Lang, Adam B. Vary, Justin Kroll, Brent Lang. «Steven Spielberg Won’t Direct ‘Indiana Jones 5,’ James Mangold in Talks to Replace (EXCLUSIVE)». Variety (en-US), 2020-02-26. Skatīts: 2023-07-06. «Indiana Jones 5 Set Photos Reveal Motorcycle Stunt, Nazi Train and a Creepy Harrison Ford Mask». MovieWeb (angļu). 2021-06-07. Skatīts: 2023-07-06. «Indiana Jones 5 Wraps Filming». Movies (angļu). Skatīts: 2023-07-06. «Indiana Jones and the Dial of Destiny - Rotten Tomatoes». www.rottentomatoes.com (angļu). 2023-06-30. Skatīts: 2023-07-06. «Indiana Jones And The Dial Of Destiny». Empire. 2023. Skatīts: 2023-07-06. Peter Bradshaw. «Indiana Jones and the Dial of Destiny review - Harrison Ford cracks the whip in taut sequel». The Guardian (en-GB), 2023-06-28. ISSN 0261-3077. Skatīts: 2023-07-06. Bilge Ebiri. «Indiana Jones and the Dial of Destiny Is Too Entertaining to Dismiss». Vulture (en-us), 2023-06-29. Skatīts: 2023-07-06. IMDb profils (angliski) AllMovie profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)