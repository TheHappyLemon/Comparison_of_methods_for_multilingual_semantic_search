Mārtiņš Antons (1888—1941) bija advokāts un politiķis. Tautas padomes un Satversmes sapulces loceklis. Dzimis 1888. gada 7. janvārī (pēc vecā stila — 1887. gada 25. decembrī) Koku pagasta Dūķeru muižas "Gaičās" saimnieka un būvuzņēmēja Mārtiņa (Mārča) Antona un Marijas, dzimušas Ansbergas ģimenē. 1912. gadā beidza Pēterburgas Universitātes juridisko fakultāti, pēc tam strādāja par advokātu Rīgā. Pirmā pasaules kara laikā Antons bija Baltijas bēgļu komitejas priekšsēdētāja biedrs, Latviešu strēlnieku bataljonu organizācijas komitejas pilnvarnieks. 1917. gadā bija Rīgas sabiedrisko organizāciju padomes priekšsēdētājs, Vidzemes Zemes padomes sekretārs, vēlāk priekšsēdētājs. Pēc Latvijas valsts pasludināšanas kļuva par Tautas padomes locekli no Latvijas Radikāldemokrātiskās partijas. Darba partijas prezidija loceklis, 1920. gada 1. maijā ievēlēts Satversmes sapulcē, kur tika izvēlēts par Satversmes sapulces sekretāra biedru. No 1921. gadā laikraksta „Jaunais Vārds” redaktors. 1931. gadā ar Zariņa un Zviedrijas sūtņa P. fon Reitersvērda galvojumu uzņemts Stokholmas ložā „Den Nordiska Första”. Stokholmas brīvmūrnieku Andreja ložas „Den Nordiska Cirkeln” brālis (1938). 1940. gada 22. oktobrī apcietināts. 1941. gada jūnijā deportēts no Rīgas Centrālcietuma uz Vologdas apgabala cietumu. Miris 1941. gada 11. novembrī. Latvijas advokatūra. 1919 - 1945. Biogrāfiskā vārdnīca. (2007). - 90.-91.lpp. Valmieras - Veides ev. lut. draudzes kristīto reģistrs. - 1888.g. - Nr.27. Latvijas Satversmes Sapulces stenogramu satura rādītājs[novecojusi saite]