UEFA Eiropas konferences līga (angļu: UEFA Europa Conference League, UECL) ir gadskārtējas futbola sacensības Eiropas futbola klubiem, ko no 2021. gada organizē UEFA. Klubi kvalificējas sacensībām, pamatojoties uz sniegumu nacionālajās līgās un kausa izcīņas sacensībās. Tas ir trešais Eiropas klubu futbola līmenis pēc Čempionu līgas un Eiropas līgas. Pirmā sezona notika 2021.—2022. gadā. Par pirmajiem uzvarētājiem kļuva Itālijas kluba AS Roma futbolisti. Sacensībās galvenokārt piedalās komandas no zemāk rangā esošām UEFA dalībnieku asociācijām. Neviena komanda nekvalificējas tieši grupu turnīram, 10 komandas grupu turnīrā nonāk pēc zaudējuma Eiropas līgas kvalifikācijas izslēgšanas kārtā, bet pārējās — no Eiropas Konferences līgas kvalifikācijas. Kopējā klubu pārstāvniecība Eiropas klubu turnīros netiek palielināta, turnīrs tika izveidots, samazinot Eiropas līgas dalībnieku skaitu. Jau kopš 2015. gada UEFA apsvēra trešā līmeņa Eiropas futbola klubu sacensību pievienošanu, lai klubiem no zemāka ranga UEFA dalībvalstīm dotu lielāku iespēju spēlēt grupu turnīros. 2018. gada 2. decembrī UEFA izpildkomiteja apstiprināja trešā līmeņa turnīra izveidi 2021.—2024. gada klubu sacensību ciklā. Sacensību provizoriskais nosaukums bija "Eiropas līga 2" (UEL2). Tika apstiprināts formāts ar 32 komandām grupu turnīrā, vienlaikus samazinot Eiropas līgas grupu turnīra dalībnieku skaitu no 48 uz 32. Sacensību oficiālais nosaukums "UEFA Eiropas konferences līga" tika paziņots 2019. gada 24. septembrī. Līdzīgi kā UEFA Čempionu līgā, Eiropas Konferences līgas kvalifikācija tiks sadalīta divos "zaros" — čempionu zarā un līgas zarā. Čempionu zarā piedalīsies komandas, kas būs zaudējušas Čempionu līgas kvalifikācijā. Komandu skaits, kas no katras valsts piedalīsies tieši Eiropas Konferences līgas kvalifikācijā, ir atkarīgs no vietas UEFA koeficientu rangā: 1. līdz 5. vietai rangā būs viena komanda; 6. līdz 15. vietai rangā būs divas komandas; 16. līdz 50. vietai rangā būs trīs komandas; 51. līdz 55. vietai rangā būs divas komandas; Lihtenšteinai nav vietējās līgas, to pārstāvēs tikai Lihtenšteinas kausa ieguvēji, neatkarīgi no vietas koeficientu rangā. Ir paredzēts, ka grupu turnīrā piedalīsies 32 komandas, kas tiks sadalītas astoņās grupās pa četrām komandām katrā. Grupu pirmo vietu ieguvēji kvalificēsies astotdaļfinālam, bet otro vietu ieguvēji — izslēgšanas priekšsacīkšu kārtai, kurā sacentīsies ar komandām, kas iegūs trešās vietas Eiropas līgas grupu turnīrā. Šīs kārtas uzvarētāji arī iekļūs astotdaļfinālā, kam sekos ceturtdaļfināli, pusfināli un fināls. Eiropas konferences līgas uzvarētājiem būs tiesības nākamajā sezonā piedalīties UEFA Eiropas līgas grupu turnīrā. Plānots, ka spēles tiks aizvadītas ceturtdienās. Eiropas līgas grupu turnīra 3. vietu ieguvēji nonāk Eiropas konference līgas izslēgšanas priekšsacīkšu kārtā, kur tiekas ar Eiropas konferences līgas grupu turnīra 2. vietu ieguvējiem. «UEFA Executive Committee approves new club competition». UEFA.com (angļu). UEFA. 2018. gada 2. decembrī. Skatīts: 2020. gada 2. augustā. «Format change for 2020/21 UEFA Nations League». UEFA.com (angļu). UEFA. 2019. gada 24. septembrī. Skatīts: 2020. gada 2. augustā. «Access list 2021-24». UEFA.com (angļu). UEFA. Skatīts: 2020. gada 2. augustā. UEFA oficiālā mājaslapa (angliski) UEFA sacensību formāts 2021/24