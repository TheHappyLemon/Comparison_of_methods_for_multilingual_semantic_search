Veloorientēšanās (MTB-O vai MTBO) ir orientēšanās izturības sacensību sporta veids. Tajā tiek izmantoti kalnu velosipēdi un navigācija notiek pa takām un stigām. Atšķirībā no ierastajām orientēšanās disciplīnām, dalībniekiem parasti nav atļauts nobraukt no ceļiem un takām, tomēr to nosaka organizējošās valsts orientēšanās federācija. Navigācijas taktika ir līdzīga ziemas orientēšanās ar slēpēm, kur galvenais uzsvars ir uz maršruta izvēli. Lielākā atšķirība no slēpju orientēšanās ir tāda, ka navigācija notiek lielākā ātrumā, jo ar velosipēdu var sasniegt lielāku ātrumu. Braucējam sasniedzot lielāku ātrumu, kartes lasīšana kļūst izaicinošāka. Biežāk izmantotais velosipēdu veids ir kalnu velosipēds, kas paredzēts krosa (XC) disciplīnai, taču drīkst izmantot jebkura veida velosipēdus. Atkarībā no apvidus var tikt izvēlēts velosipēdi ar un bez amortizācijas. Daļa sportistu izmanto arī kontaktpedāļus ar speciāliem riteņbraukšanas apaviem, kas uzlabo efektivitāti un velosipēda kontroli. Sacensībās parasti obligāta ir aizsargķiveres lietošana. Veloorientēšanās tiek izmantots kartes turētājs, kas tiek stiprināts pie velosipēda stūres, vairums no to modeļiem ļauj rotēt karti. Šādus turētājus ražo uzņēmumi Mapdec, Miry, Devotech, Nordenmark, Autopilot, Windchill un citi. Daļa sportistu izmanto arī trosi ar ievilkšanas mehānismu, pie kā tiek stiprinātas elektroniskās kontrolpunktu atzīmēšanās iekārtas. Kompasu izmantošana ir atļauta, bet elektroniskās navigācijas iekārtas (piemēram, GPS sporta pulksteņi) ir aizliegtas. Dalībnieki sacensību distancē var ņemt līdzi remonta instrumentus un rezerves daļas. Kartes parasti izmanto mazāku mērogu (1:10 000 – 1:30 000) un detalizāciju kā ierastās orientēšanās kartes. Ceļi un takas kartēs tiek atzīmēti pēc to izbraukšanas sarežģītības ar četrām kategorijām: viegla, lēna, sarežģīta un neiespējama. Kartē tiek atzīmēti arī šķēršļi, kas prasa nokāpšanu no velosipēda. MTB-O ir viens no četriem orientēšanās veidiem, ko pārvalda Starptautiskā orientēšanās federācija. Pirmais Pasaules čempionāts notika 2002. gadā Fontenblo, Francijā. Kopš 2004. gada tas notiek katru gadu. Eiropas čempionāti tiek rīkoti kopš 2006. gada katru gadu. Šis sporta veids vispopulārākais ir Eiropas valstīs un Austrālijā. «Welcome to Orienteering!». Orienteering Association of Western Australia. Skatīts: 2008-05-26. «International Specification for MTB Orienteering Maps 2007». International Orienteering Federation. 2007. Arhivēts no oriģināla, laiks: 2009-02-06. Skatīts: 2009-06-16. Vikikrātuvē par šo tēmu ir pieejami multivides faili. Skatīt: Veloorientēšanās. Starptautiskā orientēšanās federācija