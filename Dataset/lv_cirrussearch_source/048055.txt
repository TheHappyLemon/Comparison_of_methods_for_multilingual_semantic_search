"Atriebēji: Noslēgums" (angļu: Avengers: Endgame) ir 2019. gada ASV supervaroņu filma, kas balstīta uz Marvel Comics supervaroņu komandas Atriebēji piedzīvojumiem. Filmu producē Marvel Studios un izplata Walt Disney Studios Motion Pictures. Tas ir tiešs turpinājums 2018. gada filmai "Atriebēji: Bezgalības karš", kā arī turpinājums 2012. gada filmai "Atriebēji" un 2015. gada filmai "Atriebēji: Ultrona laikmets", kā arī 22. filma Marvel Cinematic Universe visumā. Filmas režisori ir Entonijs un Džo Russo, scenārija autori Kristofers Markuss un Stīvens Makfīlijs. Galvenās lomas atveido Roberts Daunijs jaunākais, Kriss Evanss, Marks Rafalo, Kriss Hemsvorts, Skārleta Johansone, Džeremijs Renners, Dons Čīdls, Pols Rads, Bri Lārsone, Kārena Gilana, Danai Gurira, Bredlijs Kūpers un Džošs Brolins. Filmā izdzīvojušie Atriebēju komandas locekļi un to sabiedrotie cīnās ar sekām, kas palikušas pēc Tanosa "Bezgalības kara". Filma tika izziņota 2014. gada oktobrī kā "Atriebēji: Bezgalības karš — Otrā daļa". 2015. gada aprīlī Brāļi Russo tika apstiprināti kā filmas režisori, un maijā par scenāristiem apstiprināja Markusu un Makfīliju. 2016. gada jūlijā, Marvel nomainīja nosaukumu uz "Nenosaukta Atriebēju filma". Filmēšana tika sākta 2017. gada augustā studijā Pinewood Atlanta Studios Feijetā, Džordžijā, filmējot vienlaicīgi arī "Bezgalības karu", filmēšanu beidza 2018. gada janvārī. Ārpus studijas filmēts tika Atlantas metro un Atlantas pilsētā, kā arī Ņujorkas štatā. Filmas oficiālais nosaukums tika izziņots 2018. gada decembrī. Filma ar 356 miljonu ASV dolāru budžetu ir trešā visu laiku dārgākā filma, kas jebkad ir filmēta. Filma "Atriebēji: Noslēgums" pasaulē tika gaidīta un kompānija Disney to atbalstīja ar plašām reklāmas kampaņām. Filmas pirmizrāde norisinājās 2019. gada 22. aprīlī Losandželosā, savukārt ASV kinoteātros to sāka demonstrēt no 2019. gada 26. aprīļa. Filma bija skatāma arī IMAX un 3D formātos. Filma saņēma pozitīvu kritiku par lielisko režiju, aktierspēli, izklaides vērtību un emocionālo svaru. Kritiķi uzsver, ka šī filma ir kulminācija visai 22 filmu sērijai. Tāpat filmai ir lieliski finansiālie panākumi, tā visā pasaulē ir nopelnījusi vairāk kā 2,7 miljardus ASV dolāru, kļūstot par otro visu laiku ienesīgāko filmu. Pēc filmas izdošanas tā bija visu laiku ienesīgākā filma un pārspēja filmu "Avatars", kas gandrīz desmit gadus bija ienesīgāko filmu augšgalā, bet pēc 2021. gada atkārtotajiem seansiem Ķīnā, "Avatars" atgriezās līderpozīcijā. Filma saņēmusi vairākus apbalvojumus un nominācijas, tostarp filma ir nominēta 92. Kinoakadēmijas balvai kategorijā "Labākie vizuālie efekti", kā arī tika nominēta 73. BAFTA kino balvai kategorijā "Labākie vizuālie efekti". «Avengers: Endgame (2019)». Britu filmu klasifikācijas padome. 2019. gada 12. aprīlis. Skatīts: 2019. gada 12. aprīlis. Anthony D'Alessandro. «‘Avengers: Endgame’ To Near Rare Breakeven Point With $1.1B Global Opening». Deadline Hollywood, 2019. gada 27. aprīlis. Skatīts: 2019. gada 27. aprīlis. «Avengers: Endgame». Box Office Mojo. Skatīts: 2019. gada 24. oktobris. Vikikrātuvē par šo tēmu ir pieejami multivides faili. Skatīt: Atriebēji: Noslēgums. IMDb profils (angliski) AllMovie profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)