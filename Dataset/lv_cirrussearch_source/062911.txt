"Apvienotais saraksts" (pilnais nosaukums "Apvienotais saraksts — Latvijas Zaļā partija, Latvijas Reģionu Apvienība, Liepājas partija") ir 2022. gadā izveidota politiskā apvienība startam 14. Saeimas vēlēšanās. Tajā apvienotas Latvijas Zaļā partija, Latvijas Reģionu apvienība, Liepājas partija, kā arī uzņēmēja Ulda Pīlēna izveidotā biedrība "Apvienotais Latvijas saraksts". Par apvienības valdes līdzpriekšsēdētājiem kļuva Edvards Smiltēns un Edgars Tavars, par premjerministra amata kandidātu tika nosaukts Uldis Pīlēns. "Apvienotajam sarakstam" bija četri ministru portfeļi Krišjāņa Kariņa vadītajā valdībā — iekšlietu ministra, veselības ministra, vides aizsardzības un reģionālās attīstības ministra un zemkopības ministra portfeļi. "Apvienotā saraksta" deputāts Edvards Smiltēns, ieņemot Saeimas priekšsēdētāja amatu, bija otra augstākā Latvijas valsts amatpersona. Pēc Kariņa valdības atkāpšanās "Apvienotais saraksts" izvēlējās darboties opozīcijā un sekojošajā Evikas Siliņas valdībā nav pārstāvēts. Šī iemesla dēļ E. Smiltēns zaudēja Saeimas priekšsēdētāja amatu, kurā ievēlēja Daigu Mieriņu, taču viņš turpināja darboties Saeimas prezidijā. 2023. gada 25. septembrī mira Saeimas deputāts Atis Deksnis. Tai pašā dienā no "Apvienotā saraksta" Saeimas frakcijas izstājās Igors Rajevs, lai turpinātu strādāt par Iekšlietu ministrijas parlamentāro sekretāru. «Informācija par politisko partiju biedru skaitu». Uzņēmumu reģistra tīmekļvietne (latviešu). Skatīts: 2023-04-04. «Oficiāli reģistrēta partiju apvienība "Apvienotais saraksts"». nra.lv (latviešu). Skatīts: 2022-07-27. «Mūžībā devies 14. Saeimas deputāts Atis Deksnis». www.delfi.lv (latviešu). Skatīts: 2023-10-03. «Rajevs pamet 'Apvienoto sarakstu' un strādās Kozlovska birojā». www.delfi.lv (latviešu). Skatīts: 2023-10-03.