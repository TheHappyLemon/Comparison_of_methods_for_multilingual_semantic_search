Oto Grigalka (dzimis 1925. gada 28. jūnijā, miris 1993. gada 8. februārī) bija Latvijas vieglatlēts, startēja lodes grūšanas un diska mešanas sacensībās. 1950. gadā sportists pārcēlās uz dzīvi Maskavā. Startējis divās Olimpiskajās spēlēs (1952, 1956). 1952. gadā Helsinkos viņš izcīnīja 4. vietu lodes grūšanā un 6. vietu diska mešanā, pēc četriem gadiem Melburnā izcīnījis 5. vietu diska mešanā. Ar panākumiem startējis Eiropas čempionātā, kur 1950. gadā ar rezultātu 15,14 m izcīnīja bronzu lodes grūšanā, 1954. gadā — ar 16,69 m tālu grūdienu izcīnīja sudrabu lodes grūšanā, tāpat šajā gadā tika ieņemta 6. vieta diska mešanā (50,60 m). Septiņas reizes kļuvis par PSRS čempionu, no 1952. līdz 1954. gadam lodes grūšanā, savukārt no 1953. līdz 1956. gadam — diska mešanā. 1946. gadā izcīnīja uzvaru Latvijas PSR čempionātā augstlēkšanā. Tāpat veiksmīgi startējis Starptautiskajās universitāšu spēlēs lodes grūšanā, 1955. gadā izcīnījis uzvaru ar 17,05 m tālu grūdienu, vēl trīs reizes izcīnījis bronzas medaļu: 1949. gadā ar 14,76 m, 1951. gadā — 15,59 m un 1953. gadā — 16,23 m. Pēc sportista karjeras beigām kļuvis par treneri, 1960. gados trenējis PSRS izlasi. Starp viņa audzēkņiem bija divi Olimpisko spēļu bronzas medaļas ieguvēji: Eduards Gušins un Tatjana Lesova. 1980. gadu beigās atgriezies Latvijā. Bija precējies ar vieglatlēti Mariju Pisarevu. «Григалка Отто Янович». Slovari.yandex.ru. Arhivēts no oriģināla, laiks: 2013. gada 24. decembrī. Skatīts: 2014. gada 18. janvārī. Olympedia profils (angliski) LOK profils Trach and Field vieglatlēta profils (angliski)