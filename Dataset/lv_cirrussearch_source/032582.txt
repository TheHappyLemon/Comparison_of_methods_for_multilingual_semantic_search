Bēla Maģari (ungāru: Magyari Béla; dzimis 1949. gada 6. augustā, miris 2018. gada 23. aprīlī) bija Ungārijas gaisa spēku lidotājs, pulkvedis. 1980. gadā viņš bija Ungārijas pirmā kosmonauta Bertalana Farkaša dublieris. Dzimis 1949. gadā Kiškunfēleģhāzā Bāčas-Kiškunas meģē. 1967. gadā viņš iestājās Augstākajā lidotāju tehniskajā skolā. No 1969. līdz 1972. gadam mācījās Padomju Savienībā Krasnodaras augstākajā kara lidotāju skolā. 1972. gadā sāka dienēt Ungārijas pretgaisa aizsardzības iznīcinātāju aviācijā. 1978. gada janvārī Bēla Maģari kopā ar Bertalanu Farkašu tika izvēlēts par kosmonauta kandidātu. Martā sāka gatavoties kosmiskajam lidojumam Kosmonautu sagatavošanas centrā PSRS. 1980. gada 11. maijā Bertalans Farkašs oficiāli tika apstiprināts kosmosa kuģa Sojuz-36 pamatapkalpē, bet Bēla Maģari — dublieru apkalpē. 1987. gadā Maģari pabeidza studijas Budapeštas Tehniskajā universitātē Transporta mašīnbūves fakultātē. Pēc tam viņš Tehniskajā universitātē veica zinātniskos pētījumus kosmonautikas nozarē. No 1991. gada strādāja Aizsardzības ministrijā dažādos amatos. 1994. gadā Bēla Maģari ieguva doktora grādu kosmiskās tehnikas jomā. 2001. gadā atvaļinājās no bruņotajiem spēkiem. No 2003. līdz 2006. gadam strādāja Ungārijas kosmisko pētījumu institūtā. Bija Ungārijas astronautikas biedrības priekšsēdētājs. Biogrāfija astronaut.ru (krieviski)