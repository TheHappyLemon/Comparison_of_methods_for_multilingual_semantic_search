Rikards Grēnborjs (zviedru: Rikard Grönborg; dzimis 1968. gada 8. jūnijā) ir zviedru hokeja treneris, skauts un bijušais hokejists. Spēlējis aizsarga pozīcijā. Pašlaik ir Zviedrijas hokeja izlases galvenais treneris. Pārstāvējis Zviedrijas otrās spēcīgākās līgas klubus Huddinge IK, Tyringe SoSS un Hammarby IF. No 1989. līdz 1992. gadam spēlējis arī NCAA Sentklaudas Universitātes komandas sastāvā. Trenera karjeru sāka 1994. gadā kā asistents Sentklaudas Universitātes komandā. Vēlāk strādājis arī ar citām NCAA, AWHL un WHL komandām. 2006. gadā sācis darbu ar dažādu vecumu Zviedrijas izlasēm. Sākotnēji darbojies kā U18 un U20 izlašu skauts. 2010. gadā kļuvis par Zviedrijas jauniešu (U18) izlases galveno treneri. No 2011. gada paralēli strādājis arī kā trenera asistents junioru (U20) un Zviedrijas nacionālajā izlasē. 2013. gadā ticis apstiprināts par Zviedrijas junioru izlases galveno treneri. 2014. gadā R. Grēnborja vadībā Zviedrija izcīnīja sudraba medaļas Pasaules čempionātā junioriem. R. Grēnborjs bijis arī treneru kolektīva sastāvā, kas palīdzēja Zviedrijai izcīnīt sudraba godalgas 2014. gada ziemas olimpiskajās spēlēs. 2015. gada 25. augustā tika apstiprināts, ka Grēnborjs kļūs par Zviedrijas izlases galveno treneri, sākot ar 2016. gada Pasaules kausa hokejā turnīru. Tajā Zviedrijas izlase aizkļuva līdz pusfinālam. «RIKARD GRÖNBORG» (angļu). eliteprospects.com. Skatīts: 2017. gada 1. maijā. «Team Roster - Sweden» (angļu). IIHF.com. Skatīts: 2017. gada 1. maijā. «Ny tränartrio till World Cup» (zviedru). swehockey.se. 2015. gada 25. augustā. Arhivēts no oriģināla, laiks: 2017. gada 26. aprīlī. Skatīts: 2017. gada 1. maijā. Olympedia profils (angliski) Eliteprospects profils (angliski) Internet Hockey Database profils (angliski)