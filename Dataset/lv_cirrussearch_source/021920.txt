Lūiss Ārmstrongs (Louis Armstrong; 1901. gada 4. augusts — 1971. gada 6. jūlijs) bija amerikāņu džeza mūziķis. Ārmstrongs precīzi nav zinājis savu dzimšanas dienu un izvēlējās par tādu 4. jūliju — ASV neatkarības dienu. Vēlāk dzimšanas datumu precizēja viņa biogrāfi. Viņš bija afroamerikāņu džeza muzikants, trompetists un dziedātājs. Ārmstrongu bieži dēvē par "džeza tēvu". Viņš ir dzimis Ņūorleānā, no kurienes 1922. gadā devās uz Čikāgu spēlēt Džo Olivera orķestrī. Visnozīmīgākie Ārmstronga ieraksti veikti 1927. un 1928. gadā, pazīstami kā Louis Armstrong and His Hot Fives. Šie ieraksti kļuva par "svinga ēras" ietekmīgākajiem paraugiem. Līdz pat 1940. gadiem Ārmstrongs palika improvizētājs, kuram bija vislielākais skaits atdarinātāju un sekotāju starp džeza muzikantiem. Ārmstronga bērnība nebija viegla. Tēvu viņš nekad nav pazinis, bet māte viņam nav veltījusi īpaši daudz uzmanības. Lūī, kā viņu sauca kreolu manierē, audzināja viņa vecāmāte, kura vēl atcerējās verdzības laikus. Zēns jau no bērnības strādāja, izvadāja ogles, dziedāja par sīknaudu uz ielu stūriem. Pirmo muzikālo izglītību viņš guva krāsaino pusaudžu labošanas kolonijā, kur nokļuva par šaušanu uz ielas Jaungada naktī. Atbrīvots, bijušais cietuma pūtēju orķestra līderis ātri vien atrada darbu. 18 gadu vecumā pie sevis ansamblī viņu paņēma pietiekami autoritatīvs trombonists Kids Ori. Bet pats Lūiss Ārmstrongs par savu īsto skolotāju uzskatīja Džo Kingu Oliveru. Savus pirmos ierakstus veica Čikāgā Olivera "Kreolu džezbenda" sastāvā. 1924.gadā viņš pēc sievas Līlas Hārdinas uzstājīgas prasības uzsāka patstāvīgu karjeru. 1925. gadā Lūiss Ārmstrongs organizēja savu "Karsto piecinieku" — pirmo džeza improvizāciju ansambli. Ierakstus, kas veikti šajos gados, pieņemts uzskatīt par džeza klasikas grāmatas pirmajām zelta lappusēm. Tad arī trompetists Lūiss sāka dziedāt. Sākumā tas bija "skečs" — vokāls trompetes atdarinājums. Vokāls ar vārdiem parādījās vēlāk. 1930. gados Lūiss Ārmstrongs daudz koncertēja, uzstājās ar slaveniem bigbendiem, taču lūpas traumas dēļ (kas viņas deva iesauku Satchmo) aizvien vairāk sāka uzstāties kā vokālists. 1940. gados viņš savāca ansambli "Visas zvaigznes" (All Stars) — spīdošu džeza komandu. Par klasiku kļuva 1950. gados kopā ar Ellu Ficdžeraldu ierakstītā Geršvina opera "Porgijs un Besa". Panākumu virsotnē ierakstīta dziesma Hello, Dolly!; dziesma ir iegājusi daudzu izcilu izpildītāju repertuārā, bet Ārmstrongs ir no tiem vispopulārākais. Par viņa pēdējo hitu kļuva dziesma What a Wonderful World. Lūiss Ārmstrongs miris Ņujorkā 1971. gada 6. jūlijā. Vikikrātuvē par šo tēmu ir pieejami multivides faili. Skatīt: Lūiss Ārmstrongs. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)