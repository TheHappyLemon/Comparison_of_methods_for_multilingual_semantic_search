Anna Kikina (Анна Юрьевна Кикина; dzimusi 1984. gada 27. augustā) ir Krievijas kosmonaute. Anna Kikina piedzima 1984. gada 27. augustā Novosibirskā. Viņa absolvēja Novosibirskas 29. skolu (veselīga dzīvesveida skola), speciālo klasi "Jaunais glābējs". 2005. gadā viņa pabeidza Ārkārtas situāciju ministrijas rīkotos kursus: instruktore pirmās palīdzības sniegšanas pamatu apmācībā iedzīvotājiem, ieguva glābēja sertifikātu. 2006. gadā Kikina ar izcilību absolvēja Novosibirskas Valsts ūdens transporta akadēmiju specialitātē "Aizsardzība ārkārtas situācijās", iegūstot hidrotehniskās inženieres diplomu. 2008. gadā viņa šajā augstskolā aizstāvēja diplomu specialitātē "Ekonomika un vadība (transporta) uzņēmumā" ar kvalifikāciju "ekonomists menedžeris". Kikina ir strādājusi par peldēšanas instruktori, gidi Altajā, mācījusi glābēju kadetus. Līdz 2012. gadam viņa strādāja par radio raidījumu vadītāju, programmu direktori (radio apraides administratoru) uzņēmumā Radio-Sibir Altaj (Gornoaltajskā, Altaja Republikā). 2012. gadā Kikina pieteicās pirmajā atklātajā konkursā, lai iekļūtu Krievijas kosmonautu vienībā. 8. oktobrī viņu apstiprināja par kosmonautu kandidātu, un 26. oktobrī Kikina tika uzņemta kosmonautu vienībā. 2014. gada 5. jūnijā viņa pabeidza vispārējos kosmonautu sagatavošanas kursus. 16. jūnijā Starpresoru kvalifikācijas komisija izskatīja Kikinas kandidatūru, bet viņai netika piešķirta kosmonauta izmēģinātāja kvalifikācija. Viņu tomēr paturēja kā kosmonauta kandidātu, bet bija jāveic papildu nodarbības. 17. decembrī viņai piešķīra kosmonauta izmēģinātāja kvalifikāciju. 2017. gadā no 7. līdz 24. novembrim Kikina kā lidojuma inženiere ​​piedalījās starptautiskajā izolācijas eksperimentā SIRIUS, kas simulēja lidojumu uz Mēnesi. 2021. gadā Anna Kikina gatavojās lidojumam ar kosmosa kuģi Sojuz MS-22, bija Sojuz MS-21 dublieru apkalpes lidojuma inženiere. 2021. gada decembrī tika paziņots, ka ASV un Krievijas kosmonautu krustenisko lidojumu programmā Kikina 2022. gadā dosies kosmosā ASV kuģī Crew Dragon. Annas Kikinas pirmais kosmiskais lidojums sākās 2022. gada 5. oktobrī, ar kosmosa kuģi SpaceX Crew-5 dodoties uz Starptautisko kosmosa staciju (SKS). Viņa bija 68. ekspedīcijas lidojuma inženiere. Uz Zemes viņa atgriezās 2023. gada 12. martā. Vikikrātuvē par šo tēmu ir pieejami multivides faili. Skatīt: Anna Kikina. Biogrāfija Kosmonautu sagatavošans centrs Biogrāfija astronaut.ru, (krieviski)