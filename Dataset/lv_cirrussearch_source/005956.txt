2009. gada NBA Visu zvaigžņu spēle bija 58. NBA Visu zvaigžņu spēle. Tā notika 2008.—2009. gada NBA sezonas laikā 2009. gada 15. februārī US Airways Center arēnā Fīniksā, Arizonas štatā. Šī bija trešā reize, kad Fīniksā notika NBA Visu zvaigžņu spēle (iepriekš 1975. un 1995. gadā). Pārējās apstiprinātās kandidatūras bija Air Canada Centre Toronto, Madison Square Garden Ņujorkā, Oracle Arena Oklendā un Bradley Center Milvoki. Visu zvaigžņu spēles nedēļas nogalē NBA kalendārā bija pārtraukums. Tajā norisinājās vairāki konkursi un tika aizvadītas vairākas spēles, tai skaitā slavenību spēle, jauno spēlētāju spēle (NBA līgas debitanti pret tās otrgadniekiem), slam-dunk (bumbas trieciens grozā no augšas) konkurss, trīspunktu metienu konkurss. Visu zvaigžņu spēlē sacentās spēlētāji no Austrumu un Rietumu konferenču komandām. Ar rezultātu 146—119 spēlē uzvarēja Rietumu konferences komanda. Par spēles vērtīgākajiem spēlētājiem tika atzīti Kobe Braiants un Šakils O'Nīls. Jauno spēlētāju spēlē uzvarēja līgas otrgadnieku komanda. Par šīs spēles vērtīgāko spēlētāju atzina Kevinu Durantu. Neits Robinsons ieguva savu otro slum-dunk konkursa uzvarētāja titulu, Dekuans Kuks uzvarēja trīspunktmetienu konkursā. Visu zvaigžņu spēli klātienē apmeklēja 16 382 skatītāji. NBA.com profils (angliski) ESPN profils (angliski)