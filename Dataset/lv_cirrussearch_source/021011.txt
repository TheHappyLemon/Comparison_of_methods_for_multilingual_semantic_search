Šis raksts ir par grāmatu. Par filmu skatīt rakstu Garpa pasaule (filma). "Garpa pasaule" (angļu: The World According to Garp) ir ASV rakstnieka Džona Ērvinga romāns. Pirmo reizi izdots 1978. gadā. Romāns kļuva par kultūras notikumu, kā arī par starptautisku bestselleru. Tas tika izvirzīts Nacionālai daiļliteratūras grāmatu balvai National Book Award for Fiction jau 1979. gadā, un Ērvings nokļuva starp finālistiem. Tomēr balvu ieguva Tims O'Braiens par romānu Going After Cacciato. Džons Ērvings saņēma balvu 1980. gadā par sava romāna brošēto izdevumu. Romānu latviešu valodā tulkojusi Ilze Lāce-Eglīte (izdevniecība Jumava, 2002). Uzmanību! Turpmākajā tekstā var tikt atklātas nozīmīgas detaļas par grāmatas saturu! Romāna galvenais varonis ir T. S. Garps. Viņa māte Dženija Fīldsa viņu nosaukusi vārdā garp..., kas ir vienīgais vārds, ko var izdvest kāds Otrajā pasaules karā kaujas lidmašīnā nāvējoši ievainots tehniskais seržants. Dženija ir medmāsa hospitālī. Seržants guvis smadzeņu bojājumus, ir bezsamaņā, bet bieži atrodas seksuāli uzbudinātā stāvoklī. Dženija izlemj, ka viņa varētu kaut nedaudz atvieglot seržanta ciešanas, un bez tam arī tikt pie bērna. Dženija nekādā gadījumā negrib saistīt sevi ar kādu vīrieti, bet bērnu viņa ļoti vēlas. Tāpēc kādu nakti Dženija realizē savu plānu. Seržants drīz pēc tam nomirst, bet Dženijai piedzimst dēls, ko viņa nosauc par godu bioloģiskajam tēvam. Lai gan Dženija ir no labi situētas ģimenes, viņa bērnu grib izaudzināt pati saviem spēkiem. Viņa atrod medmāsas darbu zēnu internātskolā. Garps mācās šajā skolā. Viņš trenējās skolas cīņas sporta sekcijā. Trenera meita Helēna ir liela grāmatu lasītāja, kas saka, ka precēsies tikai ar rakstnieku. Garpam viņa iepatīkas, un viņš paziņo, ka kļūs par rakstnieku. Pēc skolas beigšanas Garps grib doties uz Eiropu, lai gūtu jaunus iespaidus un rakstītu savu pirmo romānu. Viņa māte Dženija arī vēlas uzsākt ko jaunu, un viņi abi dodas uz Vīni. Redzot Garpa rakstnieka darbu, Dženija pati arī izdomā rakstīt. Viņa uzraksta autobiogrāfisku grāmatu "Seksuāli aizdomīga", kurā izsaka savu nevēlēšanos veidot dzīvi tā, kā parasti ir pieņemts - apprecēties, veidot ģimeni, baudīt seksuālo pieredzi. Tas viņai nav pieņemami, un par to viņa jūt pret sevi vēŗstu sabiedrības neizpratni un aizdomas. Garps ir atšķirīgs no savas mātes. Viņam seksuāla pieredze ir ļoti svarīga. Viņš vēlas arī nodibināt ģimeni. Pēc atgriešanās no Vīnes Garps apprecas ar Helēnu. Dženija atrod izdevēju, kas gatavs riskēt un izdot viņas grāmatu. Dženijas grāmata tiek uztverta kā feminisma manifests un gūst milzīgu popularitāti. Dženijai rodas atbalstītājas, kas bieži vien ir nelaimīgas sievietes, kas cietušas pazemojumus no vīriešiem, vai arī ļoti fanātiskas feministes. Par Dženijas atbalstītājām kļūst arī sieviešu grupa, kas saucas Elenas Džeimsas vārdā, par godu vienpadsmit gadus vecai meitenei, ko izvarojuši, un kurai nogriezta mēle, lai viņa nevarētu neko pastāstīt. Solidarizējoties ar meiteni, šīs sievietes labprātīgi nogriezušas sev mēli. Dženija pēc savu vecāku nāves mantojusi plašu māju, kur nelaimē nonākušas sievietes vienmēr var atrast patvērumu. Dženijas uzticams atbalsts šajā labdarības darbā ir Roberta, kas ir transseksuālis, bijušais futbolists. Roberta ir labs draugs arī Garpam. Garps turpina savu rakstnieka darbu, rūpējas par ģimeni. Viņam ar Helēnu ir divi dēli. Ar laiku ģimenes dzīvē rodas sarežģījumi. Helēna ir pasniedzēja augstskolā, un viņai uzrodas pielūdzējs, kāds par viņu jaunāks students. Kad Garps uzzina, ka Helēna ir viņam neuzticīga, viņš pieprasa, lai viņa pārtrauc šīs attiecības. Lai dotu tam laiku, viņš uz pāris stundām kopā ar bērniem aizbrauc uz kinoteātri. Nespējot noskatīties filmu līdz galam, viņš kopā ar bērniem atgriežas mājās. Bet Garps tumsā nepamana pie mājas stāvošo Helēnas studenta mašīnu, kurā viņi abi atrodas. Notiek traģiska sadursme, kurā jaunākais dēls iet bojā, bet vecākais zaudē vienu aci. Pēc nelaimes Garps un Helēna katrs atsevišķī pārdzīvo notikušo, nesarunājas savā starpā. Paiet ilgāks laiks, kamēr viņi spēj viens otram piedot. Garps savus pārdzīvojumus cenšas pārvarēt, rakstot grāmatu. Vēlāk viņiem piedzimst meita, ko nosauc vecāsmātes vārdā par Dženiju. Bet vecāmāte Dženija vēl joprojām ir atzīta feministu aprindās. Viņa vienmēr gērbjas tikai medmāsas formas tērpā, lai gan par medmāsu sen vairs nestrādā. Daudzas viņas sekotājas arī vienmēr valkā medmāsas tērpu. Tai pašā laikā viņai parādījušies arī ienaidnieki. Kādā publiskā pasākumā, kur Dženijai jāuzstājas, viņu nošauj kāds vīrietis. Roberta ir līdzās, bet nepaspēj Dženiju pasargāt. Dženijas sekotājas organizē atvadīšanos, kurā drīkst piedalīties tikai sievietes. Garps uzstāj, ka piedalīsies, kaut arī viņam būtu jāpārgērbjas par sievieti. Pasākuma gaitā viņu atmasko un viņš spiests bēgt. Vēlāk Garps satiek Elenu Džeimsu - meiteni, kurai bērnībā izvarotāji nogrieza mēli. Izrādās, ka viņa neatbalsta grupu, kas nosaukta viņas vārdā. Viņa negrib, ka šīs sievietes savā fanātismā nogriež sev mēles. Elena sadraudzējas ar Garpa ģimeni. Garps raksta vēstījumus, kuros nosoda jebkāda veida fanātismu, ar to iemantojot sev ienaidniekus. Un pēc gada uzrodas kāda viņa skolas gadu paziņa, kas arī nogriezusi sev mēli. Viņa ierodas skolas cīņas sporta zālē, tērpta medmāsas formā, un visu (arī Helēnas) acu priekšā nošauj Garpu. Garps mirst 33 gadu vecumā. Pēc grāmatas "Garpa pasaule" motīviem 1982. gadā tika uzņemta filma "Garpa pasaule" ar Robinu Viljamsu titullomā. Filmas režisors Džordžs Rojs Hills, scenārists Stīvs Tesičs (Steve Tesich). Par darbu šajā filmā Glenna Klouza un Džons Litgovs tika nominēti Amerikas Kinoakadēmijas balvai kā labākie aktieri otrā plāna lomās. Romāna autors Džons Ērvings šajā filmā piedalās epizodiskā lomā. (angliski)"National Book Awards – 1979" Arhivēts 2007. gada 17. jūnijā, Wayback Machine vietnē.. National Book Foundation. Retrieved 2012-03-14. (angliski)"National Book Awards – 1980". National Book Foundation. Retrieved 2012-03-14. The World According to Garp pirmā izdevuma fotogrāfijas (angliski)