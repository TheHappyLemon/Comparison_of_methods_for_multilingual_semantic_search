Elvis Merzļikins (dzimis 1994. gada 13. aprīlī) ir latviešu hokejists, vārtsargs. Merzļikins spēlē NHL kluba Columbus "Blue Jackets". Jau kopš 2009. gada Merzļikins spēlē Šveices kluba HC Lugano jauniešu sistēmā. 2012.—13. gada sezonā Merzļikins vairākkārt tika pieteikts Šveices hokeja līgas kluba HC Lugano mačiem kā komandas otrais vārtsargs, laukumā gan nevienā no tiem tā arī neizejot. 2013. gada 28. septembra mačā pret Lausanne HCs vienību Merzļikins visbeidzot debitēja Lugāno kluba vārtos. 2014. gada NHL draftā viņu ar kopējo 76. numuru izvēlējās Kolumbusas "Blue Jackets" vienība, taču hokejists turpināja pārstāvēt Lugāno komandu. 2014.—15. gada sezonā, līdzīgi kā 2013.—14. gada sezonā, vietu Lugāno vārtos Merzļikins dalīja ar šveicieti Danielu Mancato. 2015.—16. gada sezonā Merzļikins kļuva par HC Lugano pamatvārtsargu. Kopā ar komandu viņam izdevās sasniegt čempionāta finālsēriju, kurā gan sērijā ar 1—4 piekāpās SC Bern vienībai. Neilgi pēc sezonas beigām viņš pagarināja līgumu ar Lugāno uz vēl vienu sezonu. 2017.—18. gada sezonā atkārtoti sasniedza Šveices līgas finālsēriju, tajā ar 3—4 piekāpjoties Cīrihes "Lions". 2019. gada 5. oktobrī debitēja NHL, tomēr karjeras sākums līgā bija nesekmīgs un pirmā uzvara tikai izcīnīta tikai desmitajā spēlē vecgada vakarā. 2020. gada 11. janvārī aizvadīja savu pirmo sauso spēli NHL. Janvārī un februārī Merzļikinam izdevās aizvadīt astoņu uzvaru sēriju, kas kļuva par garāko starp visiem Latvijas vārtsargiem līgas vēsturē. Piecas no spēlēm Merzļikins aizvadīja sausā, un 10. februārī tika atzīts par iepriekšējās nedēļas NHL pirmo zvaigzni. NHL debijas sezonā kopumā laukumā devās 33 spēlēs, tajās atvairot vidēji 92,3% pretinieku metienu. Merzļikins kļuva par pirmo Latvijas hokejistu, kas iekļauts līgas debitantu simboliskajā izlasē. Kaldera balvas balsojumā Merzļikins ierindojās piektajā vietā. Latvijas hokeja izlases sastāvā spēlējis 2016., 2017., 2018. un 2019. gada Pasaules čempionātos. Pieaugušo izlases rindās debitējis 2013. gada 8. novembrī. Junioru vecumā spēlējis 2012., 2013. un 2014. gada Pasaules čempionātos junioriem. «Merzļikins debitē NHL ar lielu zaudējumu, vārtus viņam iemet arī Bļugers». Sportacentrs.com (latviešu). 2019-10-06. Skatīts: 2020-01-02. «Merzļikins cīņā pret Bobrovski izcīna pirmo uzvaru NHL un kļūst par mača otro zvaigzni». Sportacentrs.com (latviešu). 2020-01-01. Skatīts: 2020-01-02. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)