Kalendžini ir etniska grupa Kenijā, kas pārsvarā dzīvo bijušās Rifta ielejas provinces teritorijā. Saskaņā ar 2009. gada tautas skaitīšanas datiem Kenijā dzīvoja ap 4,9 miljoniem kalendžinu. Sīkāk iedalās vairākās citās etniskajās grupās. Runā kalendžinu valodā, kas pieder pie Nīlas-Sahāras valodām. Kalendžinus mēdz dēvēt par "skrejošo cilti". Kopš 20. gadsimta 60. gadiem lielākā daļa Kenijas sportistu, kas guvuši godalgas par 800 m garākās vieglatlētikas distancēs, ir bijuši kalendžini. Kopš 20. gadsimta 80. gadiem kalendžini ir guvuši 40% visu lielāko vieglatlētikas sacensību (olimpiskās spēles, Pasaules čempionāts, Pasaules čempionāts krosā) medaļas vīriešiem šajās distancēs. Kopš 2008. gada arī sievietes no kalendžinu etniskās grupas ir starp veiksmīgākajām sportistēm garajās skriešanas disciplīnās. Ir tikušas izvirzītas vairākas teorijas, kas izskaidrotu kalendžinu neparastās sportiskās spējas. Daļa izskaidrojumu vienlīdz labi attiecas arī uz citiem kenijiešiem un citur dzīvojošiem cilvēkiem, kas nav tik ļoti veiksmīgi sportisti — tas, ka kalendžini katru dienu skrien uz skolu, dzīvo salīdzinoši lielā augstumā virs jūras līmeņa. Viena teorija ir tāda, ka kalendžiniem ir salīdzinoši slaidas kājas, tādēļ, skrienot lielus attālumus, viņiem nav jāceļ liels svars. Running Circles around Us: East African Olympians’ Advantage May Be More Than Physical, Scientific American