Nika Križnara (slovēņu: Nika Križnar; dzimusi 2000. gada 9. martā Škofja Lokā) ir Slovēnijas tramplīnlēcēja, 2022. gada ziemas olimpisko spēļu čempione jaukto komandu sacensībās un bronzas medaļas ieguvēja individuālajās sacensībās no parastā tramplīna, 2020.—2021. gada Pasaules kausa kopvērtējuma uzvarētāja, pasaules čempionāta medaļniece. Starptautiskās sacensībās sāka piedalīties 2013. gadā. Pasaules kausā debitēja piecpadsmit gadu vecumā 2016. gada 13. februārī Ļubno ar 14. vietu. 2016. gada Pasaules čempionātā junioriem ieņēma 7. vietu individuāli, bet jaukto komandu sacensībās ieguva zelta medaļu. 2017. gada Pasaules čempionātā junioriem izcīnīja 3 medaļas: zeltu jaukto komandu sacensībās, sudrabu sieviešu komandām un bronzu individuāli. Pasaules čempionātā pirmo reizi piedalījās 2017. gadā Lahti. Individuāli ierindojās 13. vietā, bet jaukto komandu sacensībās ieņēma 4. vietu. 2018. gada Pasaules čempionātā junioriem izcīnīja divas zelta medaļas — gan individuāli, gan komandu sacensībās. Piedalījās 2018. gada ziemas olimpiskajās spēlēs Phjončhanā, kur individuālajās sacensības no parastā tramplīna ierindojās 7. vietā. 2018. gada 4. martā sacensībās Rišnovā, Rumānijā, pirmo reizi individuāli izcīnīja vietu uz goda pjedestāla PK posmos, ieņemot 3. vietu. 2019. gada Pasaules čempionātā individuālajās sacensībās ieguva 7. vietu, bet gan jaukto, gan sieviešu komandu sacensībās bija 4. vietā. 2021. gada 5. februārī Hincenbahā, Austrijā, izcīnīja savu pirmo uzvaru PK posmos. 2021. gada Pasaules čempionātā Oberstdorfā izcīnīja bronzas medaļu individuālajās sancībās no liela tramplīna, bet sieviešu komandu sacensībās ieguva sudraba godalgu. 2020.—2021. gada sezonā izcīnīja uzvaru Pasaules kausa kopvērtējumā, kļūstot par pirmo Slovēnijas sieviešu tramplīnlēcēju, kas izcīnījusi PK trofeju — "kristāla globusu". 2022. gada ziemas olimpiskajās spēlēs Pekinā ieguva bronzas medaļu individuālajās sacensībās no parastā tramplīna, bet jaukto komandu sacensībās, kas notika pirmo reizi olimpisko spēļu vēsturē, kopā ar Timi Zajcu, Uršu Bogataju un Peteru Prevcu kļuva par olimpisko čempioni. 2021.—2022. gada sezonas PK kopvērtējumā ierindojās 2. vietā. «First ever 1-2 finish for Slovenia». fis-ski.com (angļu). 2021. gada 5. februāris. Skatīts: 2022. gada 23. martā. «Nika Križnar wins Ski Jumping Globe». sloveniatimes.com (angļu). 2021. gada 29. marts. Arhivēts no oriģināla, laiks: 2022. gada 24. janvārī. Skatīts: 2022. gada 23. martā. «Slovenia wins first mixed team gold». fis-ski.com (angļu). 2022. gada 7. februāris. Skatīts: 2022. gada 23. martā. Vikikrātuvē par šo tēmu ir pieejami multivides faili. Skatīt: Nika Križnara. Olympedia profils (angliski) FIS profils (tramplīnlēkšana) (angliski)