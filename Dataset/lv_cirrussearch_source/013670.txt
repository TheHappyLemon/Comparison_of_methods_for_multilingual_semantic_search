WALL-E ir datorspēle, kas balstīta uz tāda paša nosaukuma filmu. Spēli izstrādājis un publicējis THQ dažādām platformām. ASV spēle tika izdota 2008. gada 24. jūnijā, Eiropā 2008. gada 4. jūlijā un Austrālijā 2008. gada 4. septembrī. Spēle tika izdota arī Japānā 2008. gada 11. decembrī, taču Microsoft Windows un Xbox 360 versijas netika oficiāli izdotas. WALL-E kritiķu vidū tika vērtēta samērā labi. Pēc kritiķu uzskatiem spēles PSP versija bija vislabākā, mājaslapā Metacritic savācot 64 no 100 punktiem. Kaut arī pārējās spēles versijas tika kritizētas, IGN uzslavēja spēles PSP versiju, sakot, ka tā ir viena no labākajām filmu spēlēm pēdējā laikā. Galvenais animācijas vadītājs datorspēlei bija Marks Vulkano, iepriekš strādājis Sony Pictures Imageworks, kur viņš darbojās kā galvenais filmu tēlu animētājs, piemēram, filmai Beowulf un citām. Pirms darba Imageworks viņš strādāja kā animācijas vadītājs un pārraugs Big Idea Entertainment seriālam VeggieTales. PlayStation 3, Wii un Xbox 360 versijās ir deviņas spēlējamas pasaules. Microsoft Windows, PlayStation 2 un PlayStation Portable versijās ir astoņpadsmit spēlējamas pasaules, un Nintendo DS versijā ir četrpadsmit spēlējamas pasaules. Tikai spēles Wii versija piedāvā trīs dažādus daudzspēlētāju spēles režīmus, bet Nintendo DS versija piedāvā kooperatīvo daudzspēlētāju režīmu, kur iespējams spēlēt kā pašam VALL-E vai IEVAi. Izejot noteiktus līmeņus Nintendo DS versijā, spēlētājs atver dažādus klipus no filmas, kurus vēlāk var noskatīties jebkurā brīdī. PlayStation 2, PSP un Microsoft Windows versijās spēlētājs var izmantot mūziku, lai izsauktu reject bot. Oficiālā mājaslapa (angliski)