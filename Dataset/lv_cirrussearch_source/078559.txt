Kandavas pagasts ir viena no Tukuma novada administratīvajām teritorijām. Ietver no visām pusēm Kandavas pilsētu, kā arī robežojas ar sava novada Cēres, Zemītes, Vānes, Matkules, Pūres un Jaunsātu pagastiem, kā arī Talsu novada Abavas, Virbu un Strazdes pagastiem. Mūsdienu Kandavas pagasta teritorijā vēsturiski atradās Aizdzires muiža (Gut Adsirn, Aizdzire), Kalna muiža (Hohenberg, Kalnmuiža), Līgu muiža (Gut Ligen), Rūmenes muiža (Gut Ruhmen, Rūmene), Valdeķu muiža (Gut Waldeck, Valdeķi). Pēc 1920. gada zemes reformas Kandavas kroņa muiža (Amt Kandau) sadalīta 40 vienībās 490 ha kopplatībā, Kandavas mācītājmuiža (Pastorat Kandau, 413 ha) 18 vienībās, Kandavas mežkunga muiža (Forstei Kandau, 145 ha) 13 vienībās, Daigones muiža (Deguhnen, 251 ha) 15 vienībās, Rūmenes muiža (Ruhmen, Rumen , 617 ha) 43 vienībās, Aizdzires muiža (Adsirn, 2487 ha) 125 vienībās, Līgu muiža (Ligen, Liegenhof, 147 ha) 11 vienībās, Putnēnmuiža (Putnen, Puttnen, 360 ha) 12 vienībās. 1935. gadā Kandavas pagasta platība bija 180 km². 1945. gadā pagastā izveidoja Kandavas, Aizdzires, Daigones un Līgas ciema padomes, bet pagastu 1949. gadā likvidēja. 1957. gadā Kandavas un Līgas ciemus pievienoja Kandavai, izveidojot Kandavas lauku teritoriju. 1961. gadā daļu lauku teritorijas pievieno Aizdzires ciemam. 1975. gadā lauku teritorijai pievieno daļu Aizdzires un Pūres ciemu, bet 1977. gadā teritoriju atgriež Aizdzires ciemam. 1990. gadā Aizdzires ciemu reorganizēja par pagastu, bet 1991. gadā pārdēvēja par Kandavas pagastu. 1996. gadā Kandavas un Cēres pagastus pievieno Kandavai, otro reizi izveidojot Kandavas lauku teritoriju. 1997. gadā lauku teritorijai pievieno Matkules un Zemītes pagastus. 1999. gadā Kandavas pilsētu ar lauku teritoriju reorganizē par Kandavas novadu. 2009. gadā, reorganizējot novadu, Kandavas pagastu atjauno kā atsevišķu administratīvo teritoriju novada ietvaros. 2021. gadā Kandavas novadu iekļāva Tukuma novadā. Lielākās apdzīvotās vietas: Kandavas stacija, Valdeķi, Aizdzire, Rūmene, Mazrūmene, Mustene, Kalnmuiža, Līgciems, Līgas dzirnavas. Kārlis Mīlenbahs (1853 - 1916), latviešu valodnieks, skolotājs, viens no latviešu valodniecības un latviešu leksikogrāfijas pamatlicējiem. Fricis Birkenšteins (1888 - 1941), skolotājs, latviešu strēlnieku virsnieks, Latvijas kara tiesas priekšsēdētājs un Latvijas kara ministrs. Ansis Kalniņš (1893—1950), latviešu revolucionārs, padomju valsts darbinieks. Žanis Ansons (1911 - 1968), Latviešu leģiona virsseržants, Dzelzs krusta Bruņinieku krusta kavalieris. «Reģionu, novadu, pilsētu un pagastu kopējā un sauszemes platība gada sākumā». Centrālā statistikas pārvalde. Skatīts: 18 janvāris 2023. «Iedzīvotāju skaits pēc tautības reģionos, pilsētās, novados, pagastos, apkaimēs un blīvi apdzīvotās teritorijās gada sākumā (pēc administratīvi teritoriālās reformas 2021. gadā) 2021 - 2022». Centrālā statistikas pārvalde. Skatīts: 3 oktobris 2023. http://www.pmlp.gov.lv/lv/assets/documents/statistika/IRD2016/ISPV_Pasvaldibas_iedzivotaju_skaits_pagasti.pdf Latviešu konversācijas vārdnīca. VIII. sējums. Rīga : Anša Gulbja izdevniecība. 15 363. sleja. Latvijas pagasti. Enciklopēdija. Rīga : A/S Preses nams. 2001—2002. ISBN 9984-00-412-0.