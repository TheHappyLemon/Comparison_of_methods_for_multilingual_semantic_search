Juhans Kuks (igauņu: Juhan Kukk; 1885—1942), arī Johans Kuks, bija igauņu ekonomists, politiķis un uzņēmējs. Igaunijas Valsts vecākais (1922—1923). Dzimis 1885. gada 13. aprīlī (1. aprīlī pēc VS) Viru apriņķa Rakkes (tolaik Sallas) pagasta Keru (Käru) ciemā zemnieku ģimenē. Mācījās Tallinas reālskolā, studēja Rīgas Politehniskā institūta tautsaimniecības nodaļā (1904-1910), papildinājās Vācijā. 1914. gadā bija viens no Igaunijas Kooperatīvu biroja dibinātājiem. Pēc Februāra revolūcijas gadā viņš bija Igaunijas Pagaidu zemes padomes finanšu departamenta vadītājs. Izstrādāja Igaunijas patstāvības manifesta projektu un bija Igaunijas pagaidu valdības Finanšu ministrs Igaunijas brīvības cīņu laikā (1918-1920). Vēlāk Igaunijas Tirdzniecības un rūpniecības ministrs (1920-1921), Riigikogu spīkers (1921-1922). No 1922. gada 21. novembra līdz 1923. gada 2. augustam bija Igaunijas Valsts vecākais, tad Igaunijas Bankas direktors (1924-1926).Petsa autoritārās varas periodā nodarbojās ar uzņēmējdarbību, bija Kreenbalt AS direktors (1933—1940), Rūpniecības un tirdzniecības kameras pārraudzības padomes loceklis (1937—1940). Pēc Igaunijas okupācijas atcelts no visiem amatiem, 1940. gada 16. oktobrī apcietināts un deportēts uz PSRS. Miris 1942. gada 4. decembrī Kargopolē Arhangeļskas apgabalā. Latviešu konversācijas vārdnīca. X. sējums. Rīga : Anša Gulbja izdevniecība. 18 800. sleja.