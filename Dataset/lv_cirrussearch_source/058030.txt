Kristīna Cimanouska (baltkrievu: Крысціна Сяргееўна Ціманоўская; dzimusi 1996. gada 19. novembrī) ir baltkrievu vieglatlēte, startē sprinta distancēs. Pēc bēgšanas no Baltkrievijas olimpiskās delegācijas 2020. gada Tokijas olimpisko spēļu laikā, ieguvusi Polijas pilsonību un pārstāv šo valsti. 2017. gada Eiropas U-23 čempionātā izcīnījusi sudraba medaļu 100 m distancē, 2019. gada Universiādē K. Cimanouska kļuva par čempioni 200 m distancē, kā arī Eiropas spēlēs Baltkrievijas komandas sastāvā izcīnīja sudrabu komandu sacensībās. Piedalījusies 2020. gada vasaras olimpiskajās spēlēs Tokijā. 100 m distancē nepārvarēja pirmo kārtu, taču pirms starta 200 m distancē Baltkrievijas Olimpiskā komiteja atsauca sportisti no starta. 30. jūlijā K. Cimanouska publicēja video, kurā kritizēja savas valsts nacionālo olimpisko komiteju par viņas iekļaušanu 4x400 m stafetes sastāvā bez viņas piekrišanas, jo citi valsts sportisti nevarēja startēt izlaisto dopinga testu dēļ. 1. augustā Baltkrievijas masu mediji ziņoja, ka K. Cimanouska tikusi spiesta atgriezties Baltkrievijā, nacionālajai olimpiskajai komitejai to pamatojot ar "sportistes emocionālo un psihisko stāvokli". Savukārt sportiste ziņoja, ka ārsti ar viņu nav runājuši. Būdama Tokijas lidostā, K. Cimanouska atteicās sēsties lidmašīnā. Nākamajā dienā viņa ieradās Polijas vēstniecībā Tokijā, viņai tika piešķirta humanitārā vīza Polijā, kur viņa ieradās 4. augustā. Jau 2021. gadā K. Cimanouska ieguva Polijas sporta pilsonību, bet 2022. gadā kļuva arī par šīs valsts pilsoni. «Baltkrievijas olimpiete Cimanouska ieradusies Polijā». TVNET (latviešu). 2021. gada 5. augustā. Skatīts: 2021. gada 7. augustā. «Cimanovska pārdod medaļu un ziedo naudu Baltkrievijas sportistu atbalstam». Sportacentrs.com (latviešu). 2021-08-27. Skatīts: 2022-09-18. «Tokijas olimpiskajās spēlēs Baltkrievijas režīma vajātā Cimanouska kļuvusi par Polijas pilsoni». www.lsm.lv (latviešu). Skatīts: 2022-09-18. Vikikrātuvē par šo tēmu ir pieejami multivides faili. Skatīt: Kristīna Cimanouska. Olympedia profils (angliski) The Sport.org profils (angliski) IAAF profils (angliski)