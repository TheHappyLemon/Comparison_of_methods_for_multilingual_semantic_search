Viklovas kalni (īru: Sléibhte Chill Mhantáin; angļu: Wicklow Mountains) ir kalnu grēda Īrijā, uz dienvidiem no Dublinas. Kalnu augstākā virsotne ir 925 metrus augstā Lugnakvilla. Kalni lielākoties veidoti no granīta, tie veidojušies kaledonā krokojuma rezultātā. Mūsdienu izskatu tie ieguvuši pēdējā ledus laikmeta beigās. Savulaik Viklovas kalnos iegūts varš un svins, 18. gadsimtā arī zelts. Kalnos savu tecējumu sāk vairākas ievērojamas Īrijas upes. Viklovas kalnu ūdens tiek izmantots Dublinas ūdensapgādē. 121 metru augstais Pauerskourta ūdenskritums ir augstākais valstī. Kalnos saglabājušies vairāki neolīta laika arheoloģijas pieminekļi. 6. gadsimtā Svētā Kevina dibinātais Glendalohas klosteris bija ievērojams agrīnās kristietības centrs. Pēc 12. gadsimta normāņu iebrukuma Viklovas kalni gadsimtiem bija to Īrijas klanu bāze, kas pretojās angļu varai. Kopš 19. gadsimta kalni skaisto ainavu un vēstures pieminekļu dēļ ir tūrisma un aktīvās atpūtas reģions. 1991. gadā šeit tika nodibināts Viklovas kalnu nacionālais parks. Lugnakvilla Pauerskourta ūdenskritums Ezeri Viklovas kalnos Glendaloha klosteris Vikikrātuvē par šo tēmu ir pieejami multivides faili. Skatīt: Viklovas kalni. Encyclopædia Britannica raksts (angliski)