Lunar Orbiter 1 bija NASA programmas Lunar Orbiter kosmiskais aparāts. Tas bija pirmais ASV aparāts, kas iegājis Mēness orbītā (pirmais pasaulē to paveica PSRS Luna-10). Palaists 1966. gada augustā. Tā primārais uzdevums bija fotografēt Mēness virsmu, lai varētu izvēlēties piemērotākās vietas, kur nolaisties Surveyor un Apollo nolaižamajiem aparātiem. Lunar Orbiter 1 tika palaists 1966. gada 10. augustā 19:311 UTC ar nesējraķeti Atlas SLV-3 Agena-D no Kanaveralas zemesraga Gaisa spēku stacijas laukuma LC-13. Sākotnēji tā ievadīta orbītā ap Zemi. 20:04 UTC Agena D trešā pakāpe veica manevru, un ievadīja Lunar Orbiter 1 trajektorijā uz Mēnesi. 14. augustā Lunar Orbiter 1 iegāja orbītā ap Mēnesi. Pamazām tā orbīta tika pazemināta. No 18. līdz 29. augustam tika veikta attēlu uzņemšana, iegūstot 42 augstas izšķirtspējas un 187 vidējas izšķirtspējas kadrus. Līdz 14. septembrim tika apstrādātas iegūtās fotogrāfijas un pārraidītas uz Zemi. 15. septembrī sākta papildmisija, kad uz Zemi tika pārraidīti ne fotogrāfiju dati: kosmiskā aparāta sistēmu telemetrija un mikrometeorīdu detektoru rādījumi. Līdz 28. septembrim Lunar Orbiter 1 vairākas sistēmas bija sabojājušās vai degradējušās. Ja Lunar Orbiter 1 kļūtu nevadāms, tā radiosignāli varētu traucēt Lunar Orbiter 2 misiju, tāpēc tika pieņemts lēmums izbeigt kosmiskā aparāta lidojumu. 29. septembrī Lunar Orbiter 1 tika nodota komanda veikt manevru, pēc kura zonde nogāja no orbītas un ietriecās Mēness virsmā. DESTINATION MOON: A History of the Lunar Orbiter Program NASA Lunar Orbiter Spacecraft Boeing Lunar Orbiter Astronautix Lunar Orbiter 1, 2, 3, 4, 5 Gunter Dirk Krebs