Antans Kavaļausks (lietuviešu: Antanas Kavaliauskas; dzimis 1984. gada 19. septembrī Viļņā) ir bijušais lietuviešu basketbolists, spēlēja centra un spēka uzbrucēja pozīcijās, Lietuvas basketbola izlases dalībnieks. Karjeras pēdējās sezonās pārstāvēja Lietuvas klubu Kauņas "Žalgiris". Spēlējis arī Rīgas VEF, kura sastāvā divas reizes kļuvis par Latvijas Basketbola līgas čempionu. 2003. gadā pārcēlies mācīties un spēlēt basketbolu uz ASV. Pārstāvējis Teksasas A&M universitātes basketbola komandu NCAA turnīrā. Pēc augstskolas beigām netika izvēlēts NBA draftā un arī spēlēs NBA vasaras līgā Hjūstonas "Rockets" sastāvā neizdevās iegūt līgumu ar NBA komandu. Profesionāļa karjeru uzsācis 2007. gadā, kad vienu sezonu aizvadīja Grieķijas klubā Atēnu "Panionios". Arī nākamo sezonu spēlēja Grieķijā, šoreiz Kavala kluba sastāvā. 2009.—2010. gada sezonā A. Kavaļausks bija Itālijas kluba Juvecaserta Basket spēlētājs, savukārt 2010.—2011. gada sezonā — Società Veroli Basket. 2011. gadā parakstīja līgumu ar Latvijas klubu Rīgas VEF. Tā sastāvā 2012. gada pavasarī kļuva par LBL čempionu. Turpināja spēlēt VEF sastāvā arī nākamajā sezonā, vēlreiz uzvarot LBL un sekmīgi nospēlējot Eiropas kausa izcīņā. Pēc šīs sezonas A. Kavaļausks pārgāja uz Spānijas basketbola līgas klubu Bilbao "Bizkaia Basket", kur spēlēja kopā ar bijušo komandas biedru VEF sastāvā Dairi Bertānu. 2014. gada vasarā pievienojās Lietuvas klubam Viļņas "Lietuvos rytas", tādējādi pirmo reizi pārstāvot savas valsts klubu komandu. 2016. gadā pārgājis uz vadošo Lietuvas komandu Kauņas "Žalgiris". 2019. gada vasarā beidza profesionālā basketbola karjeru. Spēlējis Lietuvas junioru izlasē. Lietuvas pieaugušo basketbola izlasē debitēja tikai 2012. gadā, kad komanda izjuta gara auguma spēlētāju deficītu. Nelielā konkurencē A. Kavaļauskam izdevās izcīnīt tiesības pārstāvēt Lietuvas izlasi 2012. gada vasaras olimpiskajās spēlēs, kur komanda ieņēma astoto vietu. Kopā ar Lietuvas izlasi izcīnīja sudraba medaļas 2015. gada Eiropas čempionātā. «VEF uzvar Rīgā un iegūst Latvijas čempionu titulu». Sportacentrs.com. Skatīts: 2012. gada 2. augustā. Vikikrātuvē par šo tēmu ir pieejami multivides faili. Skatīt: Antans Kavaļausks. Olympedia profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) RealGM Basketball profils (angliski) ESPN profils (angliski)