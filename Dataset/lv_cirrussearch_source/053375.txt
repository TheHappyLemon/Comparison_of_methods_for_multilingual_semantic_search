Heiko Herlihs (vācu: Heiko Herrlich; dzimis 1971. gada 3. decembrī Manheimā) ir vācu futbola treneris un bijušais futbolists. Spēlējis uzbrucēja pozīcijā, aizvadījis piecas spēles Vācijas futbola izlasē. Bijis Vācijas Bundeslīgas klubu Leverkūzenes "Bayer" un FC Augsburg galvenais treneris. Spēlētāja karjeras laikā aizvadījis 258 spēles Bundeslīgā, pārstāvējis klubus Leverkūzenes "Bayer", Menhengladbahas "Borussia" un Dortmundes "Borussia". 1994.—1995. gada sezonā guva 20 vārtus Bundeslīgā un kopā ar Mario Basleru kļuva par sezonas labāko vārtu guvēju. Dortmundes "Borussia" sastāvā divreiz kļuvis par Vācijas čempionu — 1996. un 2002. gadā. 1997. gadā kļuva par UEFA Čempionu līgas uzvarētāju un Starpkontinentālā kausa ieguvēju. Ar Leverkūzenes "Bayer" 1993. gadā uzvarēja Vācijas kausa izcīņā. Šādu pašu panākumu guva arī Menhengladbahas "Borussia" sastāvā 1995. gadā. Vācijas izlasē debitēja 1995. gada 29. martā pret Gruziju 1996. gada Eiropas čempionāta kvalifikācijā. Tā paša gada 26. aprīlī pret Velsu guva savus vienīgos vārtus izlasē. Kopumā izlases rindās aizvadīja piecas spēles. Pēc spēlētāja karjeras beigām sāka strādāt par jauniešu komandas treneri Dortmundes "Borussia". Vēlāk vadīja Vācijas U-17 un U-19 izlases. 2007. gada FIFA U-17 Pasaules kausā aizveda komandu līdz bronzas medaļām. 2009. gadā kļuva par VfL Bochum galveno treneri, taču nostrādāja klubā tikai līdz 2010. gada aprīlim. 2011.—2012. gada sezonā vadīja SpVgg Unterhaching, bet no 2013. līdz 2015. gadam strādāja ar Minhenes "Bayern" U-17 komandu. 2015. gada decembrī kļuva par Jahn Regensburg galveno treneri. 2015.—2016. gada sezonā ar to iekļuva Vācijas 3. līgā, bet nākamajā sezonā izcīnīja ceļazīmi uz 2. Bundeslīgu. Pēc šī sasnieguma parakstīja līgumu ar Bundeslīgas klubu Leverkūzenes "Bayer", kļūstot par tā galveno treneri. Tomēr ar to īpašus panākumus neguva un 2018. gada decembrī amatu atstāja. 2020. gada martā kļuva par FC Augsburg galveno treneri. 2021. gada 26. aprīlī tika atbrīvots no amata. «Torjäger - Bundesliga 1994/95». kicker.de (vācu). Skatīts: 2020. gada 9. jūnijā. «Heiko Herrlich stats». eu-football.info (angļu). Skatīts: 2020. gada 9. jūnijā. «Heiko Herrlich wird neuer FCA-Trainer». fcaugsburg.de (vācu). 2020. gada 10. martā. Skatīts: 2020. gada 9. jūnijā. «FCA part ways with Heiko Herrlich – Markus Weinzierl new head coach». fcaugsburg.de. 2021. gada 26. aprīlis. Skatīts: 2021. gada 15. augustā. Vikikrātuvē par šo tēmu ir pieejami multivides faili. Skatīt: Heiko Herlihs. Munzüger Sport profils (vāciski) WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski)