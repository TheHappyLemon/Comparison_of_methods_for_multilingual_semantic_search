Korijs Mērfijs (angļu: Cory Murphy; dzimis 1978. gada 13. februārī) ir bijušais kanādiešu hokejists, aizsargs. Karjeras laikā aizvadījis 91 spēli Nacionālajā hokeja līgā. Karjeras lielāko daļu aizvadījis dažādos Eiropas vadošo līgu klubos, 2015. gadā kļūstot par Zviedrijas čempionu. Kanādas hokeja izlases rindās kļuvis par 2007. gada pasaules čempionu. Pēc vairākām NCAA aizvadītām sezonām, profesionāļa karjeru Mērfijs sāka Eiropā, 2001.—02. gada sezonā spēlējot SM līgas kluba Espo "Blues" rindās. 2003.—04. un 2004.—05. gada sezonas Mērfijs aizvadīja Tamperes "Ilves" rindās, taču 2005.—06. gada sezonā spēlēja Šveices hokeja līgas kluba HC Fribourg-Gotteron sastāvā. 2006.—07. gada sezonā aizsargs atgriezās Somijā, sezonu aizvadot Helsinku HIFK rindās un izcīnot ne vien līgas labākā aizsarga, bet arī sezonas vērtīgākā spēlētāja balvu. 2007. gada vasarā Mērfijs noslēdza divu gadu līgumu ar NHL klubu Floridas "Panthers". 2008.—09. gada sezonā traumas dēļ "Panthers" rindās Mērfijs aizvadīja tikai septiņas spēles. 2009. gada janvārī viņu no neaizsargāto spēlētāju saraksta izvēlējās Tampabejas "Lightning", tās sastāvā noslēdzot sezonu, bet 2009.—2010. gada sezonā Mērfijs spēlēja Ņūdžersijas "Devils" sastāvā. 2010. gadā hokejists atgriezās Eiropā, divas sezonas aizvadot Šveices hokeja līgas kluba Cīrihes "Lions" rindās, taču tad pievienojās KHL klubam Minskas "Dinamo". 2013. gada pavasarī Mērfijs noslēdza divu gadu līgumu ar Zviedrijas Elitsērijas klubu Vekšes "Lakers". "Lakers" sastāvā aizvadīja turpmākās četras sezonas, 2015. gadā kļūstot par līgas čempionu. 2017.—18. gada sezonu, kas bija noslēdzošā Mērfija spēlētāja karjerā, viņš aizvadīja Karlskrona HK sastāvā. Kanādas hokeja izlases rindās spēlējis 2007. gada Pasaules čempionātā, tajā kopā ar izlasi izcīnot čempionu titulu. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)