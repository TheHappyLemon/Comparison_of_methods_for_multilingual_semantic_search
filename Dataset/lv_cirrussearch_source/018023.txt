Ask.fm ir tiešsaistes sociālā tīkla jautājumu un atbilžu tīmekļa vietne, kura darbību uzsāka 2010. gada jūnijā. Latvijā radītā sociālā tīkla pamatā ir ideja, ka gan reģistrētie, gan anonīmie lietotāji ask.fm profilu īpašniekiem var uzdot jautājumus, lūgt kaut ko izdarīt kameras priekšā vai vienkārši ierakstīt apgalvojumus par viņiem. Atbildes uz šiem jautājumiem var sniegt gan rakstiski, gan ar video palīdzību. Visiem reģistrētajiem lietotājiem ir izvēles iespēja nesaņemt jautājumus no anonīmajiem lietotājiem, katrs var arī bloķēt citu profilu īpašniekus. Portāls Ask.fm tika izveidots 2010. gada jūnijā Latvijā kā līdzīga portāla Formspring konkurents. To radīja piecu puišu komanda: Oskars Liepiņš, Marks Terebins, Iļja Terebins, Valērijs Vešņakovs un Klāvs Sinka. Uzņēmums SIA Ask.fm dibināts 2011. gada 29. jūnijā. 2014. gada augustā SIA Ask.fm kontrolpaketi (60 %) iegādājās ASV investora IAC, kam pieder arī Dictionary.com, Investopedia, Match, OkCupid, Tinder, Ask.com un Vimeo, Nīderlandē reģistrētais meitas uzņēmums IAC Seach Europe B.V; pārējie 40 % kapitāldaļu palika Kiprā reģistrētam RubyLight Technologies Limited. Augusta beigās kļuva zināms, ka IAC Seach Europe pieder jau 73 % SIA Ask.fm kapitāldaļu, bet RubyLight Technologies Limited — 26 %. 2012. gadā divi Īrijas pusaudži izdarīja pašnāvību pēc tam, kad portālā saskārās ar ņirgāšanos un pazemojumiem. Neilgi pēc notikušā abu meiteņu vecāki izteicās, ka pie bērnu nāves ir vainojams tieši portāls ask.fm. Īrijas mediji bija sašutuši par faktu, ka reģistrētiem lietotājiem adresētus ierakstus ask.fm ir iespējams atstāt anonīmi. Īrijas policija uzsāka lietas izmeklēšanu. Ask.fm norobežojās no pusaudžu pašnāvībām. «Ask.fm changes hands once again». BBC News. 2016. gada 4. jūlijs. Skatīts: 2018. gada 10. aprīlis.(angliski) About ASKfm, ask.fm, (angliski) Ask.fm Arhivēts 2013. gada 26. aprīlī, Wayback Machine vietnē., alexa.com (angliski) Divu Īrijas pusaudžu pašnāvībās vecāki vaino Latvijā radīto portālu ask.fm, diena.lv, 02.11.2012. «Facebook» nebloķēs Latvijā izstrādāto portālu «ask.fm», tvnet.lv, 21.02.2013. Ask.fm, SIA Lursoft SIA Ask.fm trīskāršojis apgrozījumu un peļņu Klientu portfelis, 15.08.2014 Ask.fm valdi atstājuši tā dibinātāji Žanete Hāka, Dienas Bizness, 2014. gada 28. augusts Ask.fm norobežojas no pusaudžu pašnāvībām, diena.lv, 05.11.2012. Ask.fm mājas lapa