Kalcija hidroksīds (Ca(OH)2, veldzētie kaļķi, dzēstie kaļķi) ir balta, cieta, kristāliska, sārmaina viela. To parasti iegūst, kalcija oksīdam reaģējot ar ūdeni (dzēšot nedzēstos kaļķus). Vēl kalcija hidroksīds var veidoties, reaģējot kalcija hlorīdam ar nātrija hidroksīdu. Kalcija hidroksīds (portlandīts) veidojas arī portlandcementa cietēšanas procesā. Kalcija hidroksīds ūdenī šķīst diezgan slikti. Karsējot kalcija hidroksīdu atmosfēras spiedienā līdz 512 °C, tas sadalās par kalcija oksīdu un ūdeni. Sadalīšanās temperatūra ir atkarīga no ūdens tvaiku parciālā spiediena atmosfērā. Kalcija hidroksīds reaģē ar oglekļa dioksīdu, veidojot kalcija karbonātu. Šī reakcija ir pamatā lielai daļai kalcija hidroksīda pielietojumu. Kalcija hidroksīdu (dzēstos kaļķus) lieto par kaļķu javu galveno saistvielu. Tā bija mūrjavu galvenā saistviela līdz tam laikam, kad izgudroja cementu. Kalcija hidroksīda suspensija ūdenī (kaļķu piens) ir lētākais rūpnieciski lietojamais sārms. To lieto, lai neitralizētu skābes, lai dūmgāzes attīrītu no SO2 un citur. Vikikrātuvē par šo tēmu ir pieejami multivides faili. Skatīt: Kalcija hidroksīds. Encyclopædia Britannica raksts (angliski) Krievijas Lielās enciklopēdijas raksts (krieviski)