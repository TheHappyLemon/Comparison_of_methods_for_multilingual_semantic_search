Māris Purgailis (dzimis 1947. gada 8. decembrī, Rīgā, miris 2022. gada 26. septembrī) bija latviešu ekonomists un politiķis. Rīgas domes priekšsēdētājs (1994—1997). Latvijas Universitātes profesors, dr. oec., bijis LU Ekonomikas un vadības fakultātes dekāns (2006—2013). Dzimis 1947. gadā Rīgā. Mācījās Rīgas 1. vidusskolā, 1971. gadā absolvēja studijas Latvijas Valsts universitātē ekonomiskās kibernētikas specialitātē, strādāja par LVU pasniedzēju. 1993. gadā M. Purgaili ievēlēja par LU Vadības un Ekonomiskās informātikas dekānu, vēlāk viņš LU Ekonomikas un vadības fakultātes dekāna amatā bija arī no 2006. līdz 2013. gadam. Ieguva apbalvojumus bridža čempionātos gan Latvijā, gan Igaunijā, Lietuvā, Somijā, Bulgārijā, Portugālē. 1991. gadā ievēlēts par Rīgas pilsētas tautas deputātu padomes deputātu, 1992. gadā kļuva par domes budžeta komisijas priekšsēdētāju. 1994. gada Latvijas pašvalību vēlēšanās M. Purgailis tika ievēlēts Rīgas domē no LNNK un Latvijas Zaļās partijas saraksta un deputāti viņu ievēlēja par Rīgas domes priekšsēdētāju. Šajā amatā bija līdz pašvaldību vēlēšanām 1997. gadā. Vēlēšanās viņu ievēlēja domē no LNNK saraksta. Vēlāk iesaistījies deputātu apvienībā "Centrs" un izslēgts no LNNK, piedalījās Nacionālās reformu partijas dibināšanā. Līdztekus darbam Rīgas domē M. Purgailis ir bijis valdes loceklis Rīgas Brīvostā, padomes loceklis Latvijas Nacionālajā operā, padomes priekšsēdētājs AS "Rīgas Slimokase". 1998. gadā M. Purgailis iestājās Tautas partijā, bet 2000. gada oktobrī izstājās no tās un pārgāja uz partiju "Latvijas ceļš". 2001. gadā nesekmīgi kandidēja Rīgas domes vēlēšanās no "Latvijas Ceļa" saraksta. Tāpat netika ievēlēts arī 2005. gada Rīgas domes vēlēšanās. 2006. gadā M. Purgailis kandidēja 9. Saeimas vēlēšanās no Latvijas Pirmās partijas un "Latvijas Ceļa" apvienības, taču arī toreiz ievēlēts netika. Miris 2022. gada 26. septembrī. «Mūžībā aizgājis kādreizējais Rīgas mērs Māris Purgailis». www.lsm.lv (latviešu). Skatīts: 2022-10-02. Apskatāma izstāde „Profesoram Mārim Purgailim — 65”[novecojusi saite]