Zamboangas pussala (filipīniešu: Tangway ng Zamboanga, angļu: Zamboanga Peninsula) ir ap 280 km gara pussala Mindanao salas rietumos Filipīnās. Administratīvi ietilpst Zamboangas Pussalas reģionā (Ziemeļzamboangas, Dienvidzamboangas un Zamboangas Sibugajas provinces un Zamboangas neatkarīgā pilsēta) un Ziemeļmindanao reģionā (Rietummisamisas province). Lielākās pilsētas ir Zamboanga dienvidrietumu galā un Pagadiana dienvidaustrumu krastā. Attīstīts lauksaimniecības reģions, audzē rīsus, kukurūzu, cukurniedres, tabaku, banānus. Atrodas Mindanao salas rietumos starp Boholas jūru ziemeļos, Sulu jūru rietumos un Sulavesi jūras Moro līci dienvidos. Ar pārējo Mindanao pussalu savieno 14 km plats zemesšaurums starp Iliganas līča atzaru Panguilas līci ziemeļos un Moro līča atzaru Pagadianas līci dienvidos. Pussala neregulāras formas, dienvidu krastā daudz līču un mazāku pussalu, piekrastē daudz nelielu salu. Lielākā daļa teritorijas kalnaina, bet piekrastē zemienes. Augstākais kalns ir aktīvs vulkāns Malindangs 2435 m vjl pussalas austrumos. Pussalā vairākas aizsargājamās dabas teritorijas, no kurām lielākās ir Malindanga grēdas dabas parks un Pasonankas dabas parks. Britannica. Zamboanga Peninsula Vikikrātuvē par šo tēmu ir pieejami multivides faili. Skatīt: Zamboangas pussala.