RAX-2 (no angļu: Radio Aurora Explorer — "Radio polārblāzmas pētnieks") ir ASV studentu būvēts pavadonis, kas paredzēts jonosfēras pētījumiem. Kosmiskais aparāts palaists 2011. gada oktobrī. Kosmisko aparātu izgatavoja Mičiganas Universitāte sadarbībā ar SRI International. Projektu sponsorēja Nacionālais zinātnes fonds. Eksperimentā izmanto Aļaskā izvietotu radaru, kas raida radiosignālus jonosfērā. REX atrodas virs radara, tas uztver izklīdinātos signālus. Šie signāli tiek apstrādāti borta datorā un raidīti uz zemes stacijām zinātnieku analīzei. Misijas mērķis ir jonosfēras plazmas nestabilitāšu izprašana, lai varētu izveidot neliela termiņa prognožu modeļus. Tas ļautu kosmisko aparātu operatoriem labāk plānot to misiju darbības ar paredzamiem sakaru traucējumu periodiem. RAX ir trīskāršs CubeSat standarta pavadonis ar izmēriem 10 cm × 10 cm × 34 cm. Tā masa ir 2,8 kg. Elektroenerģiju nodrošina saules baterijas, kas izvietotas uz sānu malām. Konstrukcijā izmantoti daudzi komerciāli plaši pieejami komponenti. Pirmais RAX eksemplārs RAX-1 tika palaists 2010. gada 20. novembrī, bet tas priekšlaicīgi beidza darbību saules bateriju degradācijas dēļ. Lai paveiktu ieplānoto misiju, komanda atrisināja RAX-1 nepilnības jaunā modelī. RAX-2 tika palaists 2011. gada 28. oktobrī 09:48:31 UTC ar nesējraķeti Delta 7920-10C no Vandenberga Gaisa spēku bāzes kā sekundārā krava meteoroloģiskajam pavadonim NPOESS Preparatory Project NASA ELaNa izglītības nanopavadoņu palaišanas programmā. RAX-1 Mission Completed :: RAX-2 in Preparation Arhivēts 2012. gada 17. martā, Wayback Machine vietnē. James Cutler, 2011-05-10 (angliski) RAX mājaslapa (angliski)