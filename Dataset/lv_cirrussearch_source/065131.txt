Ašbērtona (angļu: Ashburton River) – upe Austrālijas ziemeļrietumos, Rietumaustrālijas štatā. Garums 640 km, baseina platība 66 850 km². Sākas Oftalmijas grēdas dienvidu nogāzē, ap 100 km uz dienvidiem no Ņūmenas, plūst pa dziļu ieleju sākumā dienvidrietumu, pēc tam ziemeļrietumu virzienā, ietek Indijas okeānā netālu no Eksmutas līča, ap 20 km uz dienvidrietumiem no Onslovas. Tek pa sausu apvidu, gandrīz visā garumā (izņemot 5 km posmu pie ietekas) regulāri izžūst. Tek tikai pēc spēcīgām lietusgāzēm, dažkārt pārplūst līdz vairāku kilometru platumam. Vidējais nokrišņu daudzums Ašbērtonas baseinā svārstās no 25 līdz 686 mm gadā. Lielākās pietekas – Hārdija (Hardey), Henrija (Henry) un Dakkrīka (Duck Creek). Upi 1861. gadā atklāja austrāliešu ceļotājs Frānsiss Gregorijs (Francis Gregory), kas nosauca to Karaliskās ģeogrāfu biedrības prezidenta Viljama Bingema Bēringa, Ašbērtonas barona, vārdā. 19. gadsimta pēdējā desmitgadē Ašbērtonas sanesumos meklēts zelts. Ashburton River, Britannica.com. Skatīts 2023. gada 16. janvārī. Ashburton River Basin, Understanding Water, Water and Rivers Commission, Government of Western Australia. Arhivēts 2005. gada 21. aprīlī. Skatīts 2022. gada 27. oktobrī. Vikikrātuvē par šo tēmu ir pieejami multivides faili. Skatīt: Ašbērtona.