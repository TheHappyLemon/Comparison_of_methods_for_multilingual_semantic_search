Gordans Giričeks (horvātu: Gordan Giriček; dzimis 1975. gada 5. jūnijā Zagrebā) ir bijušais horvātu basketbolists, spēlējis uzbrūkošā aizsarga un vieglā uzbrucēja pozīcijā, bijis Horvātijas basketbola izlases dalībnieks. Aizvadījis 18 sezonas profesionālajā basketbolā, spēlējot Horvātijas, Krievijas un Turcijas komandās, kā arī vairākos NBA klubos. Basketbolā sācis spēlēt dzimtajā Zagrebā, nonācis vietējā kluba "Cibona" sistēmā. G. Giričeku 1999. gada NBA drafta otrajā kārtā ar kopējo 40. numuru izvēlējās Dalasas "Mavericks", taču uzreiz aizmainīja pret Leonu Smitu uz Sanantonio "Spurs". Taču arī šīs komandas sastāvā G. Giričeks nenospēlēja nevienu spēli, vairākas sezonas pēc drafta vēl paliekot Eiropā, tostarp aizvadot ražīgu Eirolīgas sezonu Maskavas CSKA sastāvā. 2002. gada rudenī G. Giričeks debitēja NBA, jau pirmajā spēlē Memfisas "Grizzlies" gūstot 29 punktus. 49 spēlēs komandas sastāvā viņš guva viēji 11,2 punktus spēlē. 2003. gada februārī spēlētāju aizmainīja uz Orlando "Magic" kopā ar Drū Gudenu maiņas darījumā pret Maiku Milleru, Raienu Hamfriju un nākotnes drafta izvēlēm. Sezonas noslēgumā G. Giričeks tika iekļauts NBA simboliskajā debitantu otrajā izlasē. 2004. gada februārī G. Giričeks tika aizmainīts uz Jūtas "Jazz" pret Dešonu Stīvensonu un nākotnes drafta izvēli. 12. martā viņš aizvadīja karjeras rezultatīvāko spēli NBA, iemetot 33 punktus pret Fīniksas "Suns". 2007. gada decembrī G. Giričeku aizmainīja uz Filadelfijas "76ers" pret Kailu Korveru. Pēc aizvadītām 12 spēlēm "76ers" viņu atlaida un martā G. Giričeks noslēdza līgumu ar Fīniksas "Suns" līdz sezonas beigām, kas kļuva par pēdējo viņa NBA sezonu. Pēc tam spēlēja Stambulas "Fenerbahçe", bet profesionāļa karjeru noslēdza sava pirmajā klubā Zagrebas "Cibona". Horvātijas basketbola izlases sastāvā spēlējis 5 Eiropas čempionātos pēc kārtas. Vikikrātuvē par šo tēmu ir pieejami multivides faili. Skatīt: Gordans Giričeks. NBA profils (angliski)