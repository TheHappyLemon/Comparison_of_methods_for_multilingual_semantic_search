Igors Angelovskis-Mrme (maķedoniešu: Игор Ангеловски – Мрме; dzimis 1976. gada 2. jūnijā) ir Ziemeļmaķedonijas futbola treneris un bijušais futbolists. Spēlējis pussarga pozīcijā. No 2015. līdz 2021. gadam bija Ziemeļmaķedonijas futbola izlases galvenais treneris. Angelovskis ir pārstāvējis Maķedonijas klubus Cementarnica, Pobeda un FK Skopje. Spēlējis arī Slovēnijas klubā Publikum Celje, aizvadot 19 spēles Slovēnijas Pirmajā līgā. Karjeras noslēgumā pārstāvēja Serbijas klubu FK Srem. No 2013. līdz 2015. gadam bija kluba Rabotnički galvenais treneris. Pirms tam strādāja klubā par sporta direktoru. 2013.—2014. gada sezonā aizveda komandu līdz valsts čempiontitulam, uzvarot Maķedonijas Pirmajā līgā. Divas reizes uzvarēja Maķedonijas kausa izcīņā (2014. un 2015. gadā). 2015. gada maijā kļuva par Maķedonijas izlases (tagad Ziemeļmaķedonija) trenera asistentu, bet tā paša gada oktobrī tika apstiprināts par galveno treneri. Angelovska vadībā izlase uzvarēja 2018.—2019. gada UEFA Nāciju līgas D līmeņa grupā. Izlase uzvarēja 2020. gada Eiropas čempionāta kvalifikācijas play-off spēlēs un pirmo reizi vēsturē kvalificējās Eiropas čempionāta finālturnīram. Pēc čempionāta, kurā izlase nespēja izcīnīt nevienu punktu, galvenā trenera amatu atstāja. «Igor Angelovski». nzs.si (slovēņu). Skatīts: 2020. gada 12. oktobrī. «Игор Ангеловски нов предводник на А репрезентацијата на Македонија». ffm.mk (maķedoniešu). 2015. gada 16. oktobrī. Skatīts: 2020. gada 12. oktobrī. WorldFootball profils (angliski) Transfermarkt spēlētāja profils (angliski) Transfermarkt trenera profils (angliski)