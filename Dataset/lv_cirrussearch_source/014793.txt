Sergejs Demagins (krievu: Сергей Александрович Демагин; dzimis 1986. gada 19. jūlijā) ir Krievijas hokejists, kreisās malas uzbrucējs, agrāks Baltkrievijas hokeja izlases dalībnieks. Pašlaik (2019) Demagins spēlē Kazahstānas hokeja līgas komandas HK Almati sastāvā. Profesionāļa karjeru Demagins uzsāka 2004.—05. gada sezonā, kad debitēja Baltkrievijas Ekstralīgas kluba Minskas "Dinamo" rindās. "Dinamo" hokejists turpināja spēlēt arī nākamajās sezonās, tā rindās gan nostiprinoties vien 2006.—07. gada sezonā. "Dinamo" rindās Demagins spēlēja arī 2008.—09. gada sezonā, kad komanda uzsāka dalību KHL. Lai gan arī 2009.—10. sezonas ievadu hokejists aizvadīja Minskā, jau drīz Demagins pārcēlās uz Ņižņekamskas "Ņeftehimik" vienību. 2010.—11. gada sezonā Sergejs atgriezās Minskas "Dinamo", taču 2011. gada vasarā vēlreiz pievienojās "Ņeftehimik" rindām. 2011.—12. gada sezonas gaitā Demagins pārcēlās uz Hantimansijskas "Jugra" vienību. 2013. gada vasarā uzbrucējs atgriezās "Ņeftehimik" sastāvā, taču drīz vien tika aizmainīts uz Jekaterinburgas "Avtomobilist". 2014. gada maija nogalē pievienojās Ņižņijnovgorodas "Torpedo" rindām, tās rindās nākamajā sezonā dodoties laukumā vien 24 spēlēs. Turpmākajās divās sezonās Demagins epizodiski spēlēja Čerepovecas "Severstal" un Toljati "Lada" sastāvā, savukārt 2017.—18. gada sezonu izlaida. Baltkrievijas hokeja izlases rindās Demagins spēlējis 2010. gada olimpiskajās spēlēs, kā arī četros Pasaules čempionāta turnīros. 2015. gada nogalē atteicās no Baltkrievijas pilsonības. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)