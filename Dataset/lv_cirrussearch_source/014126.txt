Resifi (portugāļu: Recife, izrunā: [ʁeˈsifi]) ir pilsēta un pašvaldība Brazīlijas ziemeļaustrumos, Pernambuku štata lielākā pilsēta un administratīvais centrs. 2020. gadā iedzīvotāju skaits pilsētā sasniedza 1,65 miljonus, bet tās aglomerācijā iedzīvotāju skaits pārsniedz 4 miljonus. Pilsēta atrodas Atlantijas okeāna krastā. Resifi ir nozīmīga osta. Neoficiāli tā tiek saukta par “Brazīlijas Venēciju”, jo pilsētā atrodas daudzas upes, vairāk nekā 50 tilti un mazas salas. Resifi metropoles reģions ir svarīga štata industriālā zona. Resifi dibināta kā portugāļu kolonija 1537. gadā ar nosaukumu Ribeira de Mar dos Arrecifes dos Navios un bija Portugāles Impērijas sastāvā. Tā bija ostas pilsēta, no kuras uz Eiropu tika transportētas cukurniedres un brazilkoks. Tā bija pirmā no Āfrikas ievesto vergu osta Amerikā. No 1630. līdz 1654. gadam tā atradās Nīderlandes Rietumindijas kompānijas pakļautībā, bet pēc tam atgriezās Portugāles Impērijas sastāvā. No 1822. gada Resifi bija Brazīlijas Impērijas pilsēta, bet no 1889. gada ir Brazīlijas pilsēta. Resifi atrodas Brazīlijā, Ziemeļaustrumu reģionā. Tas ir Pernambuku štata administratīvais centrs, atrodas štata austrumos pie Atlantijas okeāna. Pilsētas platība ir 218,435 km². Pilsēta atrodas aluviālā līdzenumā, kuru veido pussalas, salas, mitrāji un mangrovju audzes. Resifi vidējais augstums virs jūras līmeņa ir 4 metri. Pilsētu ieskauj vairākas upes. Tās centrālā daļa ar daudziem tiltiem un tiltiņiem ir līdzīga Venēcijai, tāpēc Resifi neoficiāli dēvē par “Brazīlijas Venēciju”. Resifi atrodas subekvatoriālajā joslā. Pēc Kepena klimata klasifikācijas Resifi valda tropiskais mitri sausais klimats (As). Vidējais gada nokrišņu daudzums ir 2260 mm. Sausākie mēneši ir oktobris, novembris un decembris (kopā pa visiem trim mēnešiem vidēji 150 mm), savukārt visvairāk nokrišņu ir aprīlī, maijā, jūnijā un jūlijā (vidēji kopā 1350 mm). Gaisa temperatūra visu cauru gadu svārstās vidēji no +26 līdz +29 °C. Pilsētā ir bāzēti vairāki futbola klubi, tai skaitā Sport Club do Recife (2021. gadā spēlēja Brazīlijas futbola čempionāta A sērijā), Clube Náutico Capibaribe un Santa Cruz Futebol Clube. Resifi bija viena no 12 pilsētām, kurās notika 2014. gada FIFA Pasaules kausa spēles, (patiesībā spēles tika aizvadītas Resifi piepilsētā Sanlorensu da Mata, stadionā Arena Pernambuco) un viena no 6 pilsētām, kurās notika 1950. gada FIFA Pasaules kausa spēles (stadionā Estádio Ilha do Retiro). No citiem sporta veidiem populārs ir lauka hokejs. https://www.ibge.gov.br/estatisticas/sociais/populacao/22827-censo-demografico-2022.html?edicao=37225; pārbaudes datums: 24 oktobris 2023. Vikikrātuvē par šo tēmu ir pieejami multivides faili. Skatīt: Resifi. Resifi ceļojumu padomi no Wikivoyage (angliski) Oficiālā tīmekļa vietne Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)