Opportunity jeb MER-B (angļu: Mars Exploration Rover - B) bija otrais no diviem Nacionālā aeronautikas un kosmosa administrācijas (NASA) nosūtītajiem pašgājējiem uz Marsa virsmas. Opportunity nolaidās uz Marsa virsmas 2004. gada 25. janvārī 5.05 UTC, trīs nedēļas pēc tam, kad uz Marsa nolaidās pirmais pašgājējs Spirit (MER-A). Sākotnēji bija plānots, ka Opportunity darbosies tikai trīs mēnešus, bet tas darbojās 15. gadus. Opportunity nolaidās plašajā Meridiani līdzenumā (354,47° E, 1,94° S). Tas necerēti veiksmīgi piezemējās tieši vidū nelielam krāterim, kam tika dots nosaukums Eagle. Krāteris bija diezgan dziļš, un tajā atrastās pēdas ļāva secināt, ka līdzenumā kādreiz atradies sālsūdens ezers vai pat Mare Borealis — jūra, kas, pēc daudzu ģeologu domām, bijusi uz Marsa pirms 3—4 miljardiem gadu. No Eagle krātera Opportunity uzsāka garāku braucienu, līdz sasniedza Endurance krāteri, kur atkal tika atrastas liecības par ūdens klātbūtni pagātnē. Sākotnēji NASA necerēja, ka Opportunity izdosies pētīt Marsu ilgāk par trim mēnešiem. Gandrīz gadu pēc nolaišanās NASA paziņoja, ka misija tiek pagarināta līdz 2006. gada septembrim. Protams, tika piedzīvotas arī dažādas grūtības. Vienubrīd Opportunity saules baterijas bija pilnībā noklātas ar putekļiem, taču laimīgā kārtā vējš tās atkal notīrīja. Kā arī Opportunity infrasarkanais spektrometrs nav labākajā kārtībā, taču pašgājējs turpina darboties. 2018. gada jūnijā Opportunity piedzīvoja planetāra mēroga smilšu vētru aptuveni Ziemeļamerikas kontinenta platībā. Tādējādi saules baterijas nespēja dot pietiekošu elektroenerģijas daudzumu, un pašgājējs pārgāja enerģijas taupīšanas režīmā. Pēdējais sakaru seanss ar to notika 2018. gada 10. jūnijā. Visi mēģinājumi atjaunot sakarus beidzās neveiksmīgi. 2019. gada 8. janvārī Opportunity vēlreiz nokļuva smilšu vētrā. 12. februārī aparātam tika nosūtīta beidzamā komanda, bet 2019. gada 13. februārī NASA oficiāli paziņoja par Opportunity misijas izbeigšanu. Kopumā pašgājējs uz planētas nostrādāja 15. gadus. Mars Exploration Rover (MER) Spirit (MER-A) "Spirit" nosēdās uz Marsa 2004. gada 4. janvārī. "Maratons uz Marsa" — Ilustrētā Zinātne, 2005. gada decembra numurs, 32.lpp. Vikikrātuvē par šo tēmu ir pieejami multivides faili. Skatīt: Opportunity. Krievijas Lielās enciklopēdijas raksts (krieviski)