Andrejs Kobjakovs (krievu: Андрей Владимирович Кобяков), jeb Andrejs Kabjakovs (baltkrievu: Андрэй Уладзіміравіч Кабякоў; dzimis 1960. gada 21. novembrī) ir Baltkrievijas inženieris, ekonomists, politologs, diplomāts un politiķis. No 2014. līdz 2018. gadam viņš bija Baltkrievijas premjerministrs. Andrejs Kobjakovs dzimis 1960. gadā Maskavā. Viņa tēvs bija militārpersona, un 1963. gadā ģimene pārcēlās uz Baltkrieviju, kad tēvs tika norīkots turp dienestā. 1983. gadā Kobjakovs absolvēja Maskavas aviācijas institūtu. Viņš sāka strādāt par meistaru Vavilova Minskas mehāniskajā rūpnīcā Minskā. 1985. gadā Kobjakovs pārgāja darbā uz rūpnīcu Diaprojektor Rahačovā, kur sākumā bija vecākais meistars, tad ceha priekšnieka vietnieks, līdz beidzot ražošanas priekšnieka vietnieks. No 1988. līdz 1989. gadam viņš bija komunistiskās partijas Rahačovas pilsētas komitejas organizatoriskās nodaļas instruktors. 1991. gadā Andrejs Kobjakovs pabeidza Baltkrievijas valsts tautsaimniecības universitāti. No 1989. līdz 1991. gadam bija klausītājs komunistiskās partijas Politoloģijas un sociālās pārvaldes institūtā. 1991. gadā viņš sāka strādāt rūpnīcā Diaprojektor par plānošanas un ekonomikas nodaļas priekšnieku. 1992. gadā viņš kļuva par Diaprojektor direktora vietnieku ekonomikas jautājumos. 1995. gadā Kobjakovs kļuva par Baltkrievijas Republikas prezidenta kontroles dienesta priekšnieka vietnieku. 1996. gadā viņš iecelts par Baltkrievijas Valsts kontroles komitejas priekšsēdētāja vietnieku. Vēlāk viņš kļuva par Baltkrievijas Vieglās rūpniecības preču ražošanas un realizācijas valsts koncerna prezidentu. 1998. gadā Kobjakovs iecelts par Baltkrievijas Valsts kontroles komitejas priekšsēdētāju. 2000. gadā viņš iecelts par bankas Belprambudbank valsts pārstāvi. 2000. gadā Andrejs Kobjakovs kļuva par Baltkrievijas premjerministra pirmo vietnieku. 2001. gada 24. septembrī viņš kļuva par Baltkrievijas premjerministra vietnieku. 2002. gada 3. jūlijā Andrejs Kobjakovs tika apstiprināts par ekonomikas ministru; šo amatu viņš pildīja līdz 2003. gada 24. decembrim. Pēc tam līdz 2010. gadam viņš turpināja premjerministra vietnieka amatu. 2004. gadā Kobjakovs iecelts par bankas Belpromstrojbank valsts pārstāvi. 2010. gada 28. decembrī Kobjakovs kļuva par Baltkrievijas prezidenta administrācijas vadītāja vietnieku. 2011. gada 8. novembrī viņš apstiprināts par vēstnieku Krievijā. 2012. gada 27. augustā Kobjakovs kļuva par Baltkrievijas prezidenta administrācijas vadītāju. 2014. gada 27. decembrī Andrejs Kobjakovs kļuva par Baltkrievijas premjerministru, nomainot amatā Mihailu Mjasņikoviču. 2018. gada 18. augustā Kobjakovu Baltkrievijas premjerministra amatā nomainīja Sergejs Rumass. Pēc tam Andrejs Kobjakovs kļuva par Belgazprombank direktoru padomes locekli. 2020. gada 17. novembrī viņs kļuva par Krievijas ogļu ieguves uzņēmuma OOO Gruppa Sibuglemet ģenerāldirektoru un OOO Holding Sibuglemet direktoru padomes priekšsēdētāju. Бывший премьер-министр Республики Беларусь Андрей Кобяков возглавил группу «Сибуглемет» ВЭБ.РФ, 2020-11-17 Vikikrātuvē par šo tēmu ir pieejami multivides faili. Skatīt: Andrejs Kobjakovs. Биография Андрея Кобякова РИА Новости