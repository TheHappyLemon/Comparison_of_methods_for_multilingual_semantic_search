Kubitālā tuneļa (kanāla) sindroms ir elkoņa nerva (Nervus ulnaris) kairinājuma simptomu komplekss plaukstā. Parasti tas izpaužas kā zeltneša un mazā pirkstiņa notirpums un/vai dedzinoša sajūta, sevišķi ja roka ir saliekta elkonī. Tirpšana var būt izteikta gan naktī, gan dienā. Ilgstošas slimošanas gadījumā izdilst plaukstas muskuļi un precīzas kustības pirkstos kļūst visai apgrūtinātas. Pretstatā karpālā kanāla sindromam šis ir uzskatāms nevis par nerva nospiedumu kubitālajā tunelī (elkoņa iekšpusē), bet par pārmērīgu nerva iestiepumu šajā rajonā. Šī iemesla dēļ pretiekaisuma līdzekļu injekcijas, piemēram, triamcinolons parasti nav efektīvas. Diagnozi parasti uzstāda klīniski izmeklējot, bet palīdz arī elektromiogrāfija un nervu vadīšanas izmeklējumi. Ārstēšanu uzsāk ar elkoņa šinām nakts laikā un B vitamīnu kompleksu. Ja šādai ārstēšanai nav rezultāta, tad problēmu risina ar operācijas palīdzību. Tās laikā kubitālais tunelis ar grieziena palīdzību tiek atvērts un smaga sindroma gadījumā elkoņa nervs tiek pārbīdīts elkoņa bedres priekšpusē. Kubitālā kanāla sindroms bieži tiek jaukts ar Thoracic Outlet sindromu, jo daļa simptomu, ieskaitot mazā pirkstiņa un zeltneša tirpšanu ir līdzīgi.