Smolvuda ūdenskrātuve (angļu: Smallwood Reservoir) ir ūdenskrātuve Labradoras pussalās Kanādā, izbūvēta Čērčilas upes baseinā. Pēc platības otra lielākā ūdenskrātuve pasaulē pēc Voltas ūdenskrātuves un 10. lielākā ūdenstilpe Kanādā. Administratīvi ietilpst Ņūfaundlendas un Labradoras provincē. Nodēvēta par godu provinces pirmajam premjerministram Džozefam Smolvudam (Joseph Roberts Smallwood). Izbūvēta Čērčilfolsas hidroelektrostacijas darbināšanai. Atšķirībā no citām ūdenskrātuvēm, Smolvuda ūdenskrātuve uzbūvēta nevis ar vienu aizsprostu, bet ar 88 dambjiem 64 km kopgarumā, kas pacēla ūdens līmeni pie dambjiem par 8,3 m. Augstākais no dambjiem ir 36 m augsts. Pati Čērčilfolsas spēkstacija ierīkota pazemē klinšu masīvā 300 m dziļumā lejpus Čērčilas ūdenskrituma. Spēkstacijas jauda ir 5,428 MW, kas ir otra jaudīgākā Kanādā un 16. pasaulē. Gadā tiek saražotas 35 000 gigavatstundas enerģijas. Stacijas būvniecība izmaksāja 946 miljonu Kanādas dolāru. Ūdenskrātuve un spēkstacija izbūvēta laika posmā no 1966. līdz 1974. gadam, aizsprostojot Čērčilas upi 8 km augšpus 75 m augstajam Čērčilas ūdenskritumam. Būvniecības rezultātā tika applūdināta plaša purvaina teritorija Labradoras plato pazeminājumā, ieskaitot lielos Osokmanuana, Lobstika un Mičikamau ezerus. The Canadian Encyclopedia. Smallwood Reservoir Canadian Mining & Energy. Top 10 hydroelectric dams in Canada Vikikrātuvē par šo tēmu ir pieejami multivides faili. Skatīt: Smolvuda ūdenskrātuve.