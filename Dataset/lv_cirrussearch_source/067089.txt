Baltās Drinas kanjons jeb Baltās Drinas aiza (albāņu: Gryka e Drinit të Bardhë; serbu: Kanjon Belog Drima) ir neliels Baltās Drinas upes izveidota aiza (kanjons), kas atrodas Kosovas dienvidrietumos. Kanjons ir salīdzinoši īss, tikai aptuveni 900 m garš un 45 metrus dziļš. Pie kanjona ieejas atrodas 70 m garais un 22 m augstais Fšaitas tilts, būvēts osmaņu laikā 18. gadsimtā, kas piesaista lēcējus un nirējus. 1986. gadā Baltās Drinas aiza tika pasludināta par aizsargājamu dabas mantojuma objektu tās ģeoloģiskās, hidroloģiskās, speleoloģiskās un botāniskās vērtības, kā arī gleznainās ainavas dēļ. Aizsargājamās teritorijas platība ir 199 ha un tā pieder Rahovecas (124,96 ha) un Ģakovas (73,86 ha) pašvaldībām. Teritorijas ainavu negatīvi ietekmē tajā esošā betona rūpnīca un smilšu sadales iekārtas, kā arī viesnīca. Kosovas kara laikā Fšaitā bija izvietoti serbu pretgaisa aizsardzības zenītlielgabali, lai pasargātu tuvējos tiltus no uzbrukumiem. Baltais Drinas kanjons atrodas Dukaģini līdzenuma vidusdaļā blakus Fšaitas tiltam netālu no Dzerdzas ciema Rahovecas pašvaldībā pie Ģakovas-Prizrenas ceļa, ap 10 km no Ģakovas. Kanjons veidojies neogēna periodā erozijas rezultātā. Kanjonā daudz karbonātu veidojumu, tajā Baltajā Drinā ietek vairākas upītes — Istoga, Peja, Dečana un Ģakova. Piekļuve kanjonam ir pa Ģakovas-Prizrenas ceļu vai ar laivu. Ģeomorfoloģiskā procesā Baltās Drinas upe izgrauza kanjonu krīta perioda kaļķakmens klintī, radot interesantu vietu mūsdienu apmeklētājiem. Kanjonu un vienarkas Fšaitas tiltu apmeklē ārvalstu un vietējie tūristi. Katru gadu tiek rīkotas sacensības “Lēciens no tilta”. Netālu no tilta atrodas divas klintis, kas pazīstamas kā "Ērgļa klints" (Shkëmbi i Shqiponjës) un "Skanderbega klints" (Shkëmbi i Skenderbeut), uz kuras ir 15. gadsimta albāņu nacionālā varoņa Ģerģa Kastrioti Skanderbega attēls. Skanderbega portretu klintī bez varas iestāžu ziņas 1968. gadā grebis un gleznojis Medžids Juveisi ar draugu palīdzību viņa nāves 500. un Prizrenas līgas 90. gadadienā. Kanjona augšgalā atrodas restorāns. Upi izmanto laivošanai. Fšaitas tilts Skats no Fšaitas tilta Skats no Fšaitas tilta ziemā "Nature Report" (PDF). medijacentar.info. Ministria e Mjedisit Planifikimit Hapësinor. Bajraktari, Fadil; Sherifi, Ylber; Berisha, Afrim; Behrami, Sami; Maxhuni, Qenan. "Protected and Proposed Hydro Monument in Kosovo 2002-2008" (PDF). ammk-rks.net. Kosovo Environmental Protection Agency. Kosovo Institute for Nature Protection. «STATE OF NATURE REPORT. 2006 - 2007». web.archive.org, 2016-04-15. Arhivēts no oriģināla, laiks: 2016-04-15. Skatīts: 2023-05-29. «Јуриш кроз терористичку заседу: Из Ратног дневника команданта Треће армије». Privreda.org. Skatīts: 2023-05-29. "Drini i Bardhë (White Drin) Canyon, Kosovo". balkansgeotourism. NationalGeographic. Drini i Bardhë (White Drin) Canyon, Kosovo «Kritika - Doreshkrim - Portreti i Skënderbeut në shkëmb». web.archive.org. 2016-03-04. Arhivēts no oriģināla, laiks: 2016-03-04. Skatīts: 2023-05-29. Vikikrātuvē par šo tēmu ir pieejami multivides faili. Skatīt: Baltās Drinas kanjons.