Lindona B. Džonsona kosmosa centrs (Lyndon B. Johnson Space Center, saīsinājumā JSC) ir ASV Nacionālās aeronautikas un kosmosa administrācijas centrs pilotējamo kosmisko lidojumu treniņiem, pētījumiem un lidojuma vadībai. Tas atrodas Hjūstonā, Teksasas štatā. Centrs sastāv no 100 ēkām un aizņem 656 ha platību. Centru ar sākotnējo nosaukumu Pilotējamo kosmosa kuģu centrs (Manned Spacecraft Center) uzbūvēja uz Raisa Universitātes dāvinātas zemes un atklāja 1963. gadā. 1973. gada 19. februārī to pārdēvēja bijušā ASV prezidenta un Teksasā dzimušā Lindona Džonsona vārdā. Džonsona kosmosa centrā ietilpst Lidojumu vadības centrs (Mission Control Center jeb MCC-H), kas atrodas 30. ēkā. To pirmoreiz izmantoja misijas Gemini 4 laikā 1965. gada jūnijā. No tās tika vadīti visi nākamie Gemini, Apollo, Skylab un Space Shuttle lidojumi. 1998. gadā atklāja 30. ēkas piebūvi, no kuras vada Starptautisko kosmosa staciju. Centrā tiek veikti vairums NASA astronautu apmācību un treniņu. Sonija Kārtera treniņu centrā (Sonny Carter Training Facility) atrodas Neitrālas peldspējas laboratorija (Neutral Buoyancy Laboratory) ar lielu ūdens baseinu, kura astronauti trenējas simulētā bezsvara stavoklī, gatavojoties iziešanai atklātā kosmosā. Džonsona kosmosa centrs vada arī Vaitsendas izmēģinājumu poligonu Ņūmeksikā, kurā notiek raķešdzinēju izmēģinājumi, kā arī ir Space Shuttle rezerves nolaišanās vieta. NASA. «Lyndon B. Johnson Space Center» (angliski). Arhivēts no oriģināla, laiks: 2012-04-10. Skatīts: 2008-08-27. Arhivēts 2012-04-10 at WebCite Lyndon B. Johnson Space Center (angliski)