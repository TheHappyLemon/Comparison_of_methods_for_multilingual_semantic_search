Milko Bobocovs (bulgāru: Милко Бобоцов; 1931. gada 30. septembris Plovdiva — 2000. gada 3. aprīlis Sofija) bija Bulgārijas starptautiskais lielmeistars šahā (1961). No 1950. gadu vidus līdz 1970. gadu sākumam bijis viens no Bulgārijas spēcīgākajiem šahistiem. Daudzkārtējais Bulgārijas šaha čempionātu dalībnieks un 1958. gada uzvarētājs. 1967. gadā Maskavā kopā ar Vasiliju Smislovu, Mihailu Tālu un Aivaru Gipsli dalījis 2.-5. vietu lielā starptautiskā šaha turnīrā (uzvarēja Leonīds Šteins). Par panākumiem turnīros FIDE 1960. gadā Bobocovam piešķīrusi starptautiskā meistara (IM), bet 1961. gadā - starptautiskā lielmeistara (GM) nosaukumu. Bijis pirmais bulgārs, kas saņēmis šo nosaukumu. Pārstāvējis Bulgārijas komandu lielākajos komandu šaha turnīros: Pasaules šaha olimpiādēs piedalījies 8 reizes (1954, 1958-1960, 1964-1972). Komandu vērtējumā izcīnījis bronzas (1968) medaļu, un arī individuālajā vērtējumā izcīnījis bronzas (1964) medaļu; Eiropas komandu šaha čempionātā piedalījies 1970. gadā; Pasaules studentu šaha čempionātos piedalījies 4 reizes (1954-1956, 1958). Komandu vērtējumā izcīnījis sudraba (1958) un bronzas (1954) medaļas; Balkānu valstu komandu šaha čempionātos piedalījies 2 reizes (1971-1972). Abās reizēs izcīnījis sudraba medaļas gan komandu, gan individuālajā vērtējumā. Bobocovs ir bijis ne tikai šahists, bet arī paralēli strādājis par vingrošanas instruktoru. Šajā darbā 1972. gadā viņš guva smagu traumu, kas bijusi par iemeslu šahista karjeras pāragrām beigām. Bijis precējies ar Bulgārijas šaha lielmeistari Antoniju Ivanovu (1931—2004). Moscow, Soviet Union (Russia), 21 May - 16 June 1967 OlimpBase :: Men's Chess Olympiads :: Milko Bobotsov OlimpBase :: European Men's Team Chess Championship :: Milko Bobotsov OlimpBase :: World Student Team Chess Championship :: Milko Bobotsov OlimpBase :: Men's Chess Balkaniads :: Milko Bobotsov Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)