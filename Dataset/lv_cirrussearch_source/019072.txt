Ferdinands Marī, vikonts de Lesepss (franču: Ferdinand Marie, Vicomte de Lesseps; dzimis 1805. gada 19. novembrī, miris 1894. gada 7. decembrī) bija franču diplomāts un uzņēmējs, kura vadībā tika uzbūvēts Suecas kanāls. Dzimis diplomāta ģimenē. No 1825. līdz 1849. gadam strādāja franču diplomātiskajā dienestā dažādās pasaules valstīs, tai skaitā no 1831. līdz 1837. gadam — Ēģiptē, kur iedibināja kontaktus galmā. 1854. gadā ieguva koncesiju Suecas kanāla būvēšanai. Manevrējot starp britu un franču interesēm, no 1859. līdz 1869. gadam vadīja kanāla būvniecību. 1869. gada novembrī kanāls tika nodots ekspluatācijā. 1880. gadā kļuva par kompānijas vadītāju Panamas kanāla būvniecībai. Hidroloģisko apstākļu un slimību (malārijas, dzeltenā drudža) dēļ būvniecība noritēja gausi. 1889. gadā Panamas kanāla kompānija bankrotēja. Zaudējumus cieta apmēram 700 000 ieguldītāju. Izcēlās Panamas kanāla skandāls, kura gaitā atklājās plaši korupcijas fakti valdības aprindās. De Lesepss tika tiesāts, atzīts par vainīgu un viņam piesprieda cietumsodu, kas gan vēlāk tika atcelts. Vikikrātuvē par šo tēmu ir pieejami multivides faili. Skatīt: Ferdinands de Leseps.