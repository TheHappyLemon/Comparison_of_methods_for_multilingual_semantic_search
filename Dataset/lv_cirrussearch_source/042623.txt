Burzum ir 1991. gadā Varga (Kristiana) Vikernesa izveidota Norvēģijas melnā metāla mūzikas grupa. 1987. gadā Kristiāns Vikerness izveido grupu Kalashnikov (nosaukums aizgūts no tāda paša nosaukuma automāta modeļa), kas vēlāk maina nosaukumu uz Uruk-Hai (urukhaji ir Sarumanam pakļāvīgu orku paveids Dž.R.R.Tolkīna Gredzenu pavēlniekā), bet pēc kāda laika beidz pastāvēt. No 1988. līdz 1991. gadam viņš spēlē ģitāru grupā Old Funeral (kuras dalībnieki bija arī vēlākie Immortal izveidotāji), bet pēc aiziešanas no tās nolemj atjaunot iepriekšējo projektu, šoreiz gan viena cilvēka sastāvā un ar jaunu nosaukumu Burzum, kas tulkojumā no Tolkīna Viduszemes Mordoras valodas nozīmē "tumsa". Vikerness arī pieņem sev no Gredzenu pavēlnieka aizgūtu pseidonīmu "grāfs Grišnaks" (Count Grishnack). Drīz vien tiek ierakstītas divas demo kasetes, kas piesaista Mayhem ģitārista Eironimusa, kurš izveidojis pagrīdes mūzikas izdevniecību Deathlike Silence Productions, uzmanību un piekrīt izdot Burzum debijas albumu. Tas tiek izdots 1992. gadā un kļūst arī par vienu no pirmajiem izdevniecības izdotajiem albumiem. Eironimuss albuma ierakstā piedalās kā viesmākslinieks, ierakstot ģitāras solo dziesmai "War". Lai gan Burzum nekad nav uzstājies koncertos, uz īsu brīdi tiek apsvērta iespēja padarīt Burzum par "dzīvo grupu" un tajā iesaistās basģitārists Samoth no Emperor, kurš piedalās minialbuma Aske ierakstā. Pēc tā gan viņš grupu atstāj un tā atkal pārtop par viena cilvēka projektu. 1993. gadā Vikerness tiek notiesāts par Eironimusa slepkavību, līdz tam paspējot ierakstīt materiālu vēl trijiem pilna garuma albumiem, kas tiek izdoti laika posmā no 1993. līdz 1996. gadam. Jau cietumā esot Vikerness ieraksta vēl divus albumus, šoreiz gan dark ambient stilā, jo viņam nav atļauts spēlēt cietus instrumentus izņemot sintezatoru. 2000. gadā viņš paziņo par projekta izbeigšanu. 2009. gadā tika paziņots, ka Vikerness, pēc 16 gadu soda izciešanas, tiks priekšlaicīgi atbrīvots. Jau iepriekš intervijās viņš bija paziņojis, ka pēc iznākšanas brīvībā plāno izdot vēl mūziku black metal stilā. Burzum (1992) Det som engang var (1993) Hvis lyset tar oss (1994) Filosofem (1996) Dauði Baldrs (1997) Hliðskjálf (1999) Belus (2010) Fallen (2011) Aske (1993) Demo I (1991) Demo II (1991) Burzum (1992) Burzum / Aske (1995) Anthology (2002) «Intervija ar Vargu Vikernesu 10.05.2005.». Arhivēts no oriģināla, laiks: 06.06.2009. Skatīts: 22.05.2009. Varga Vikernesa un Burzum oficiālā mājaslapa Encyclopaedia Metallum ieraksts Last.fm profils