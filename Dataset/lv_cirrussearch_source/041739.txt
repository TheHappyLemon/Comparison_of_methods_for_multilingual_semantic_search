Džordžs Brintons Maklelans (angļu: George Brinton McClellan; dzimis 1826. gada 3. decembrī, miris 1885. gada 29. oktobrī) bija amerikāņu inženieris, politiķis un virsnieks, kurš plašāk ir pazīstams ar savu militāro dienestu Amerikas pilsoņu kara (1861—1865) laikā, kalpojot par vienu no Savienības jeb Ziemeļu štatu ģenerāļiem cīņā pret Konfederācijas spēkiem karadarbības pirmajos gados. Laika posmā no 1861. gada jūlija līdz 1862. gada novembrim Maklelans kalpoja par jaunizveidotās Potomakas armijas virspavēlnieku, kuras galvenais uzdevums bija aizsargāt Savienības galvaspilsētu Vašingtonu un uzbrukuma gadījumā stāties pretī Konfederācijas spēku izvietotajai Ziemeļvirdžīnijas armijai, kas Potomakas upes reģionā bija tās galvenais pretinieks. Lai gan Maklelanam piemita labas organizatoriskās spējas un popularitāte karavīru vidū, viņa lielākā vājība bija viņa pārlieku lielā piesardzība kaujas laukā, kur Maklelans regulāri pārvērtēja ienaidnieka pieejamos spēkus, kas tādējādi bieži vien beidzās ar to, ka tika palaistas garām labas un izdevīgas iespējas sakaut daudz mazāko Ziemeļvirdžīnijas armiju atklātā kaujas laukā. 1864. gadā Maklelans kā Demokrātiskās partijas pārstāvis centās startēt prezidenta vēlēšanās, kurās solīja saglabāt Savienības vienotību, taču pretēji Republikāniskās partijas kandidātam Abrahamam Linkolnam atbalstīja Dienvidu štatu tiesības uz verdzības sistēmas saglabāšanu, kur gala rezultātā tika sakauts. Tomēr pēc pilsoņu kara no 1878. līdz 1881. gadam Maklelanam izdevās kļūt par 24. Ņūdžersijas štata gubernatoru. Savas dzīves nobeigumā Maklelans nodevās rakstniecībai, kur sarakstīja savus pēckara memuārus, aizstāvot savu pozīciju un pieņemtos lēmumus Amerikas pilsoņu kara laikā. Džordžs Maklelans tiek pieminēts amerikāņu mūziķa Deivida Kinkeida (David Kincaid) dziesmā The Irish Volunteer, kas pati par sevi tika sacerēta jau Amerikas pilsoņu kara laikā, taču izdota vien 1998. gadā, kurā tiek stāstīts par īru izcelsmes imigrantu varonību Ziemeļu štatu pusē. Lai gan dziesmā Maklelans tiek pieminēts kā "drosmīgs ģenerālis, kuru armija augstu godā", lielākā daļa mūsdienu vēsturnieku viņu vērtē samērā pretrunīgi. Tāpat par godu Maklelana militārajam dienestam pilsoņu kara laikā, ASV galvaspilsētā Vašingtonā atrodas piemineklis, kas oficiāli tika uzstādīts 1907. gadā. Amerikas pilsoņu karš «George B. McClellan». britannica.com. Encyclopædia Britannica. Skatīts: 2018. gada 17. februāris. «George McClellan». history.com. History. Skatīts: 2018. gada 17. februāris. «George B. McClellan». ohiohistorycentral.org. Ohio History Central. Skatīts: 2018. gada 17. februāris. «George McClallen». historynet.com. HistoryNet. Skatīts: 2018. gada 17. februāris. Jon Guttman. «Multi-Media Review: The Irish Volunteer: Songs of the Irish Union Soldier: ACW». historynet.com. Skatīts: 2020. gada 23. oktobris. «"The Irish Volunteer" – Irish-American Civil War Song». youtube.com. YouTube. 2019. gada 26. janvāris. Skatīts: 2020. gada 23. oktobris. «Statue of George B. McClellan, erected 1907, at Connecticut Ave. and Florida Ave., Dupont Circle, Washington, D.C.». loc.gov. Library of Congress. Skatīts: 2020. gada 23. oktobris. Vikikrātuvē par šo tēmu ir pieejami multivides faili. Skatīt: Džordžs Maklelans. Encyclopædia Britannica raksts (angliski)