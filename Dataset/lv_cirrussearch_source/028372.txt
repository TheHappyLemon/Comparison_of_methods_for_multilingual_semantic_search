Arvīds Kubbels (krievu: Арвид Иванович Куббель; 1889. gada 12. novembris Sanktpēterburga - 1938. gada 11. janvāris Ļeņingrada) bija vācbaltiešu un latviešu izcelsmes Krievijas un PSRS meistars šahā. 5. Baltijas Šaha savienības kongresa uzvarētājs (1911). Kubbela tēvs bija dzimis Latvijā, tādēļ savas šahista karjeras sākumā Arvīds Kubbels bieži pārstāvēja Rīgu. 1911. gadā kā Rīgas pārstāvis viņš uzvarēja 5. Baltijas Šaha savienības kongresā Liepājā. Pēc Pirmā pasaules kara Kubbels veiksmīgi piedalījies Padomju Krievijas turnīros. 1920. gadā Maskavā viņš dalīja 5.-7. vietu pirmajā Padomju Krievijas čempionātā, kurā uzvarēja nākamais Pasaules šaha čempions Aleksandrs Aļehins. Arī otrajā Padomju Savienības čempionātā, kas notika Petrogradā 1923. gadā Kubbels ieņēma augsto 6. vietu (turnīrā uzvarēja Pjotrs Romanovskis). 1924. gadā Kubbels ieņēma 5. vietu Ļeņingradas pilsētas šaha čempionātā, bet 1925. gadā dalīja 11.-13. vietu ceturtajā Padomju Savienības čempionātā, kurā uzvarēja Jefims Bogoļubovs. 1928. gadā Kubbels dalīja 8.-9. vietu Ļeņingradas pilsētas šaha čempionātā. Kopš 1904. gada bijis pazīstams arī kā šaha problēmists. Publicējis vairāk nekā 500 kompozīcijas, pārsvarā čehu skolas uzdevumus. Bijis daudzu šaha kompozīciju konkursu laureāts. Strādājis par grāmatvedi sporta biedrībā "Spartaks". Lielā terora laikā 1937. gada 21. novembrī arestēts uz Krievijas PFSR kriminālkodeksa 58. panta pamata. Par aresta patieso iemeslu bijušas šaha kompozīcijas, kuras Kubbels regulāri sūtījis uz starptautiskajiem konkursiem. 1938. gada 11. janvārī viņam izpildīts nāvessods nošaujot. Шахматы: Энциклопедический словарь. Гл. ред. А.Е. Карпов, 1990, 184.lpp., 621 lpp. ISBN 5-85 270-005-3 «I Championship of USSR - Moscow 4-24.10.1920». Arhivēts no oriģināla, laiks: 04.06.2016. Skatīts: 27.03.2015. «II Championship of USSR - Petrograd 8-24.7.1923». Arhivēts no oriģināla, laiks: 30.11.2012. Skatīts: 27.03.2015. «3 Championship of Leningrad - 1924». Arhivēts no oriģināla, laiks: 2016. gada 3. martā. Skatīts: 2015. gada 27. martā. «IV Championship of USSR - 1925». Arhivēts no oriģināla, laiks: 2015. gada 26. februārī. Skatīts: 2015. gada 27. martā. 6 Championship of Leningrad - 1928 Списки жертв Arvīds Kubbels šahista profils vietnē chessgames.com Arvīds Kubbels šahista profils vietnē 365chess.com Arvīds Kubbels šahista kompozīcijas vietnē "Chess Problem Database Server