Sila cīrulis jeb viliņš (Lullula arborea) ir cīruļu dzimtas (Alaudidae) dziedātājputnu suga, kas ir vienīgā suga sila cīruļu ģintī (Lullula). Izplatīta Eirāzijas rietumos un Āfrikas ziemeļos. Visai bieži ligzdo arī Latvijā. Izdala divas pasugas. Areāla ziemeļu daļā, ieskaitot Latviju, sastopama nominālā pasuga L. a. arborea. Sastopams gandrīz visā Eiropā, izņemot ziemeļus. Āzijā tas sastopams tikai rietumu daļā. Austrumos tā izplatības areāls stiepjas līdz Urāliem un Kaspijas jūras apkaimei Kaukāzā. Sila cīrulis ir sastopams arī Tuvajos Austrumos, Turcijā un Āfrikas ziemeļos. Ziemo areāla dienvidu daļā, sasniedzot Ziemeļāfriku. Latvijā sila cīrulis ir samērā parasta ligzdojoša suga, tomēr izplatīta nevienmērīgi, jo labprātāk izvēlas sausus priežu mežus. Latvija atrodas samērā tuvu sugas izplatības areāla ziemeļu robežai (piemēram, Somijā sila cīrulis ir sastopams tikai valsts dienvidu daļā). Samērā biežs arī migrācijas laikā, pavasaros parādās kā viena no pirmajām sugām, bieži jau marta pirmajā pusē. Kopš 2001. gada janvāra, kad Kolkasragā konstatēts pirmais sila cīruļa ziemošanas gadījums, reti, bet regulāri pārziemo, tomēr vienīgi Latvijas rietumu daļā, netālu no jūras. Sila cīrulis ir neliels, brūni raibumots putns ar baltu līniju virs acīm. Tas ir mazāks par lauku cīruli, kā arī tā aste ir salīdzinoši īsāka. Ķermeņa garums ir apmēram 14—15 cm, spārnu plētums 27—30 cm. Ķermeņa apakšdaļa gaiša, vienkrāsaina, bet krūtis — ar tumšām svītrām. Uz galvas neliels cekuls (mazāks kā lauku cīrulim un cekulainajam cīrulim). Cekuls bieži pieglausts un nav redzams. Dziesma — vienveidīgs trellis, ko bieži dzied lidojumā, bet sila cīrulis dzied arī no paaugstinājuma vai no zemes. Lidojot sila cīrulis ik pa brīdim piekļauj spārnus un slīd gaisā. Ligzdošanas laikā sila cīrulis barojas ar kukaiņiem un dažādiem bezmugurkaulniekiem. Tie var būt vaboles, zirnekļi un tauriņi. Sila cīrulis barību meklē uz zemes vai uz zemākajām augu daļām. Ziemas laikā tas pamatā barojas ar sēklām. Sila cīruļi veido monogāmus pārus. Ligzdu parasti būvē mātīte kādā zemes iedobē starp zāli vai citiem augiem. Dējumā ir 3—5 gaišas olas ar sarkanbrūniem raibumiņiem. Perē mātīte. Inkubācijas periods ilgst 12—15 dienas. Jaunie putni pamet ligzdu pēc 8 dienām, pirms sāk lidot. 10—13 dienu vecumā tie sāk lidot. Par mazuļiem rūpējas abi vecāki. Sezonas laikā var būt 2—3 perējumi. Ja mātīte sāk perēt nākamo dējumu, bet pirmie putnēni vēl nelido, tēviņš par tiem turpina rūpēties viens pats. Sila cīrulim ir 2 pasugas: Lullula arborea arborea — nominālpasuga, ligzdo Eiropas ziemeļu, rietumu, centrālajā un austrumu daļā līdz Krievijas rietumiem un Ukrainai; Lullula arborea pallida — ligzdo Eiropas dienvidos, Ziemeļāfrikas rietumos, Tuvajos Austrumos līdz Irānai un Turkmenistānai. Putni dabā 4.pielikums[novecojusi saite] World Bird List: Nicators, reedling & larks, 2020 «IUCN: Lullula arborea». Arhivēts no oriģināla, laiks: 2013. gada 23. martā. Skatīts: 2013. gada 19. maijā. «Latvijas putnu saraksts». Arhivēts no oriģināla, laiks: 2013. gada 18. septembrī. Skatīts: 2013. gada 19. maijā. «Sila cīrulis». Latvijas putni. 2012-03-23. Arhivēts no oriģināla, laiks: 2013-04-24. Skatīts: 2012-03-23. «Wood Lark (Lullula arborea)». Arhivēts no oriģināla, laiks: 2016. gada 16. martā. Skatīts: 2013. gada 19. maijā. «ARKive: Woodlark (Lullula arborea)». Arhivēts no oriģināla, laiks: 2013. gada 23. novembrī. Skatīts: 2013. gada 19. maijā. Latvijas daba: sila cīrulis (Lullula arborea) Avibase: Wood Lark (Lullula arborea) (Linnaeus, 1758) BirdLife: Wood Lark Lullula arborea Arhivēts 2013. gada 2. oktobrī, Wayback Machine vietnē. Bird Guides: Woodlark (Lullula arborea)