Baltspārnu žagata (Urocissa whiteheadi) ir vidēja auguma, reti sastopams vārnu dzimtas (Corvidae) putns, kas sastopama Āzijas dienvidaustrumos. Izdala divas pasugas. Sugas izdzīvošanu apdraud mežu izciršana un piemērotas dzīves vides izzušana. Savu zinātnisko nosaukumu tā ieguvusi par godu putna atklājējam Džonam Vaithedam. Baltspārnu žagata sastopama Ķīnas dienvidaustrumos, Laosas ziemeļos un centrālajā daļā un Vjetnamā. Ķīnas Hainaņas salā mājo izolēta nominālpasugas populācija. Kontinentā areāls Ķīnas dienvidos sasniedz Sičuaņas un Guansji provinces, un, iespējams, arī Guidžou provinci. Mājo subtropu un tropu mūžzaļajos mežos gan zemienēs, gan kalnos līdz 1400 m virs jūras līmeņa. Uzturas mežmalās, upju krastos un krauju malās. Pacieš mērenu mežu retināšanu, bet ne izciršanu. Baltspārnu žagata ir vidēji liels vārnu dzimtas putns, tās ķermeņa garums, asti ieskaitot, ir 45—46 cm, svars ap 200 g. Apspalvojums melns vai tumši brūns uz muguras, galvas un kakla aizmugures. Uz spārniem balti laukumi, arī garās astes lidspalvu gali un virsaste balti. Pavēdere gaišāk pelēka. Knābis oranžs. Jaunie putni gaišāki un pelēcīgāki. To knābis un acis ir pelēkas. Baltspārnu žagata ir ļoti sabiedriska, uzturas grupās, kurās ir 20—25 īpatņi (gan pieaugušie, gan jaunie putni). Bars ir ļoti aktīvs, visu laiku pārvietojas barības meklējumos. Baltspārnu žagata ir visēdāja un barojas gan ar bezmugurkaulniekiem, gan augļiem. Par ligzdošanas ieradumiem zināmi tikai daži fakti. Raksturīga kooperatīva ligzdošana — ligzdojošajam pārim ir vairāki palīgi, kas palīdz audzināt mazuļus. Ligzda tiek būvēta, izmantojot vīteņaugu stīgas un saknītes. Dējumā apmēram 6 gaiši zilzaļas olas ar brūniem raibumiņiem. Baltspārnu žagatai ir 2 pasugas: Urocissa whiteheadi whiteheadi — sastopama Ķīnas Hainaņas provincē; Urocissa whiteheadi xanthomelana — sastopama Ķīnas dienvidos, Vjetnamas ziemeļos un Laosas ziemeļos un centrālajā daļā. World Bird List: Crows, mudnesters & birds-of-paradise, 2020 IUCN: Urocissa whiteheadi Jianfengling National Forest Park, Hainan, China - (October 2007)[novecojusi saite] Steve Madge, Crows and Jays Alive: Hainan Magpie (Urocissa whiteheadi) Birds of South-East Asia: White-winged Magpie[novecojusi saite] Urocissa whiteheadi[novecojusi saite] White-winged Magpie (Urocissa whiteheadi) Arhivēts 2011. gada 12. oktobrī, Wayback Machine vietnē. Baltspārnu žagatas foto (orientalbirdimages) Baltspārnu žagatas foto (orientalbirdimages)