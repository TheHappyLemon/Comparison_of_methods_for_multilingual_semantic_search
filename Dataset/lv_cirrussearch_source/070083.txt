Aurora (filipīniešu: Lalawigan ng Aurora, angļu: Province of Aurora, iloku: Probinsia ti Aurora) ir viena no Filipīnu provincēm valsts ziemeļdaļā, Centrālās Lusonas reģionā. Administratīvi dalās 8 municipalitātēs un sīkāk 151 barangajās. Provinces centrs un lielākā apdzīvotā vieta ir Balera. Provincē jaukts iedzīvotāju sastāvs, to apdzīvo tagali (53 %) un iloki (31 %). Province izvietojusies Lusonas salas austrumos. Ziemeļos robežojas ar Isabelu, rietumos — ar Kirino, Nuevaviskaju un Nuevaesihu, bet dienvidos — ar Bulakanu un Kesonu. Austrumos provinces krastus apskalo Klusā okeāna Filipīnu jūra. Krastu izrobo vairāki līči, lielākie no kuriem ir Baleras līcis un Dingalanas līcis. Reljefā dominē Sjerramadres grēda, gar kuru stiepjas šaura piekrastes zemiene. Augstākais kalns ir Mingans (1901 m vjl) provinces dienviddaļā. Dominē tropisko lietusmežu klimats, bieži taifūni. Pirmās spāņu misijas provinces teritorijā dibinātas 17. gadsimta sākumā Balerā un Kariguranā; tās tika dēvētas par Pretējā krasta (Contracosta) pilsētām. Pirmsākumos tagadējā provinces teritorija ietilpa Pampangas provincē, bet līdz ar Nuevaesihas dibināšanu 1801. gadā tika iekļauta tās sastāvā. 1853. gadā teritorija tika pārcelta Tajabasas provinces sastāvā. No 1855. līdz 1885. gadam pastāvēja patstāvīga Elprinsipes (El Principe) militārā komandansija ar centru Balerā. 1946. gadā Tajabasu pārdēvēja par Kesonu par godu prezidentam Manuelam Kesonam. 1951. gadā tika izveidota Auroras subprovince, kuru nosauca par godu Kesona sievai Aurorai Aragonai. 1978. gadā Aurora kļuva par patstāvīgu provinci. Līdz 2002. gadam province bija Dienvidu Tagalogas reģiona sastāvā, bet pēc tā sadalīšanas tika pievienota Centrālās Lusonas reģionam. Vikikrātuvē par šo tēmu ir pieejami multivides faili. Skatīt: Aurora.