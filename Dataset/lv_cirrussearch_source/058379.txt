Gabriela Sabatini (spāņu: Gabriela Beatriz Sabatini; dzimusi 1970. gada 16. maijā) ir bijusī Argentīnas tenisiste. Viena no pasaules sieviešu tenisa līderēm astoņdesmito gadu beigās un deviņdesmito gadu sākumā. Viņa ieņēma trešo pozīciju gan vienspēļu, gan dubultspēļu rangā. Gabriela Sabatini piedzima sportiskā ģimenē. Apmeklēt tenisa kortu sāka sešu gadu vecuma. Uzmanību sev pievērsa būdama juniore. Šajā periodā viņa uzvarēja vairākos lielos jauniešu turnīros, tostarp Francijas atklātā čempionāta (Roland-Garros) junioru turnīrā. 1985. gadā 15 gadu un trīs nedēļu vecumā Sabatini Francijas atklātajā čempionāta sasniedza pieaugušo pusfinālu, kur zaudēja nākamajai turnīra uzvarētājai 30 gadus vecajai Krisai Evertei. Sabatini savu pirmo pieaugušo uzvaru izcīnīja Tokijā 1985. gadā. 1986. gadā sākas viņas pastāvīgā sāncensība ar citu jaunu un daudzsološu tenisisti Stefāniju Grāfu no Vācijas, kura bija tikai 11 mēnešus vecāka par Sabatini. Sabatini spožā debija un pieaugušo karjeras sākums viņai solīja spožas uzvaras nākotnē. Tomēr straujais progress Grāfas spēlē sagrāva Gabrielas cerības uz pirmo pozīciju reitingā un kārtējām uzvarām Grand Slam turnīros. Sabatini formas virsotne sakrita uz Grāfas, kas daudzos tenisa rādītājos pārspēja Gabrielu, formas virsotni. Tāpēc gandrīz visas profesionālās karjeras laikā argentīniete atradās Eiropas tenisistes ēnā. No 1988. līdz 1991. gadam viņa bija leģendārās vācietes galvenā sāncense. Viņas tikās 40 reizes, un Grāfa svinēja uzvaru 29 reizes. Tieši ar uzvaru pār Sabatini ASV atklātā čempionāta finālā un 1988. gada Seulas olimpiskajās spēlēs, Grāfa pabeidza tā sauktā "Zelta Grand Slam" ieguves nosacījumu izpildi. 1986.-1989. gadā Grāfa un Sabatini kopā piedalījās dubultspēļu sacensībās un guva lielus panākumus. Tomēr 1989. gadā duets izjuka abu lielās slodzes dēļ vienspēlēs. Sabatini veiksmīgi spēlēja arī pārī ar Martinu Navrātilovu, Zinu Garisoni, Mersedesu Pasu, Larisu Savčenko un dažām citām slavenām tenisistēm. 1991. gadā Sabatini bija tuvu pirmās raketes titulam pasaulē. Punktu atšķirība rangā starp Grāfu, Sabatini un jauniņo Moniku Selešu bija minimāla. Taču Sabatini nespēja sasniegt reitinga virsotni un pat otro rindu. 1990. gadā viņa pirmo un pēdējo reizi uzvarēja "Grand Slam" turnīrā. 1990. gada ASV atklātajā čempionāta finālā Sabatini divos setos apspēlēja Grāfu (6-2 7-6). 1991. gadā viņas uzvaru sērija pār vācieti turpinājās (piecas uzvaras pēc kārtas), bet Vimbldonas finālā Sabatini saspringtā 3 setu cīņā zaudēja Štefijai (4-6 6—3 6-8), lai gan maču no uzvaras šķīra tikai divi punkti. Šis mačs it kā kļuva par pagrieziena punktu Grāfas un Sabatini konfrontācijā, un vāciete atkal sāka diktēt noteikumus spēlēs ar Gabrielu. Bez Grāfas šajā laikā kortos dominēja arī Seleša, kura arī kļuva par nopietnu Sabatini sāncensi. Sabatini desmit sezonas pēc kārtas piedalījās WTA čempionāta noslēguma sacensībās starp pasaules spēcīgākajām tenisistēm (1986—1995). Iepriekš šajās sacensībās tika atlasīti pirmie 16 planētas tenisisti. Viņa divas reizes kļuva par šī turnīra uzvarētāju, divas reizes spēlēja finālā un trīs reizes beidza sacensību pusfinālā. Pēdējā lielajā turnīrā Argentīnas sportiste uzvarēja 1995. gada sākumā Sidnejā. Finālā Sabatini pārspēja 18 gadus veco Lindsiju Davenportu. Pēc šī panākuma Gabrielas rezultāti slīdēja lejup. Savas karjeras pēdējo turnīru, 26 gadus vecā Sabatini, aizvadīja 1996. gadā Cīrihē, kur 14. oktobrī zaudēja Dženiferei Kapriati. Pabeidzot karjeru, Sabatini kļuva par veiksmīgu biznesa sievieti. Spilgtā izskata un atpazīstamības dēļ Gabriela Sabatini smaržas un aromātiskie ūdeņi ir ļoti populāri. Arī viņas bizness sporta preču jomā ir veiksmīgs. 2006. gadā viņa bija pirmā Argentīnas tenisiste, kura tika ievēlēta Starptautiskajā tenisa slavas zālē. Starptautiskā tenisa slavas zāle (2006) Ludborža, Dzintra. "Skaistule ar pretenzijām". Sports (Nr. 4 (06.01.1994)): 8. lpp. Vikikrātuvē par šo tēmu ir pieejami multivides faili. Skatīt: Gabriela Sabatini. Olympedia profils (angliski) Munzüger Sport profils (vāciski) WTA tenisistes profils (angliski) ITF profils (angliski) Billijas Džīnas Kingas kausa profils (angliski) Starptautiskās tenisa slavas zāles profils (angliski) Tennis Temple profils (angliski) tennisabstract.com profils (angliski) "Gabriela Sabatīni "Mans stāsts"". Sports (Nr. 242 (03.10.1997)): 10. lpp. "Gabriela Sabatīni "Mans stāsts" (turpinājums)". Sports (Nr. 246 (08.10.1997)): 10. lpp. "Gabriela Sabatīni "Mans stāsts" (nobeigums)". Sports (Nr. 248 (10.10.1997)): 10. lpp.