Šis raksts ir par hokejistu. Par citām jēdziena Semjonovs nozīmēm skatīt nozīmju atdalīšanas lapu. Aleksandrs Semjonovs (dzimis 1972. gada 8. jūnijā, Rīgā, Latvijā) ir bijušais Latvijas hokejists, centra uzbrucējs, ilggadējs Latvijas hokeja izlases dalībnieks. Semjonovs ir Rīgas "Dinamo" hokeja skolas audzēknis. Juniora vecumā spēlējis vairākos Latvijas PSR čempionāta klubos, bet profesionālajā hokejā uzbrucējs debitēja 1990.—91. gada sezonā, kad Ļeņingradas "SKA"-2 rindās armijā iesauktais jaunietis spēlēja PSRS trešās līgas sacensībās. Atgriežoties Latvijā, uzbrucējs papildināja Rīgas "Stars" rindas. Līdz pat 1995. gadam Semjonovs turpināja spēlēt Starptautiskās hokeja līgas klubā Rīgas "Pārdaugava". Pēc meistarkomandas izjukšanas hokejists devās darba meklējumos ārzemēs un 1995.—96. gada sezonu aizvadīja Somijas pirmās divīzijas klubā Hermes Kokkola, kam sekoja divas sezonas Dānijas hokeja līgas komandas Vojens IK sastāvā. Ilgstošāko savas profesionālās hokeja karjeras posmu Semjonovs aizvadīja Zviedrijā, kur vispirms 1998.—99. gada sezonā pievienojās citam Latvijas hokeja izlases uzbrucējam Aleksandram Beļavskim tobrīd Zviedrijas Elitsērijā spēlējošā IF Björklöven kluba rindās. Umeo kluba rindās ar vienas sezonas pārtraukumu Semjonovs aizvadīja divas sezonas, bet vēlāk šai pašai komandai palīdzēja Zviedrijas otrajā līgā, līdz pārgāja uz citu otrās līgas klubu IFK Arboga, kur nospēlēja nepilnas piecas sezonas. 2005.—06. gada sezonas otro pusi Semjonovs spēlēja Zviedrijas otrā līgas Malmes "Redhawks" komandā. Aleksandrs 2006.—07. gada sezonu uzsāka Dānijā, bet pabeidza jau Krievijas Superlīgas klubā Čeļabinskas "Traktor" rindās. 2007.—08. gada sezonu viņš aizvadīja Dānijas hokeja līgas kluba AaB Ishockey rindās, 44 spēlēs atzīmējoties ar 28 rezultativitātes punktiem. No 2008. līdz 2011. gadam uzbrucējs spēlēja Zviedrijas pirmās divīzijas kluba IFK Arboga sastāvā, taču tad noslēdza savu profesionālā spēlētāja karjeru. Latvijas hokeja izlases rindās Semjonovs spēlējis jau kopš atjaunotās izlases pirmajām spēlēm un ilgus gadus ir bijis neatņemams izlases balsts. Komandas sastāvā Semjonovs spēlējis 2002. un 2006. gada ziemas olimpisko spēļu turnīros, kā arī 14 Pasaules čempionātos. 2007. gada 13. aprīļa spēlē pret Somijas izlasi Semjonovs kopā ar Leonīdu Tambijevu kļuva par pirmajiem Latvijas hokeja izlases hokejistiem, kas sasniedza 200 aizvadīto oficiālo spēļu slieksni izlases rindās. Olympedia profils (angliski) LOK profils Eliteprospects profils (angliski) Internet Hockey Database profils (angliski)