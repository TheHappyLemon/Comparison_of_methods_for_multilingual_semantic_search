Amerikas Balss (angļu: Voice of America (VOA)) ir ASV Valsts departamenta no 1956. gada ASV Informācijas aģentūras (United States Information Agency, USIA) uzturēta starptautiska raidorganizācija, kas izplata ziņas, analītiskus un kultūras raidījumus visā pasaulē. Izveidota Otrā pasaules kara laika laikā 1942. gadā kā Stimme Amerikas raidīšanai uz Vāciju un tās okupētajām zemēm. 1947. gadā tā sāka raidīt krievu valodā, 1949. gadā — ukraiņu valodā, 1951. gadā — armēņu, azerbaidžāņu, igauņu, gruzīnu, latviešu un lietuviešu valodā. Padomju Savienības teritorijā bija izveidots īpašs radio traucētāju tīkls, kas apgrūtināja arī šīs radiostacijas klausīšanos. Pirmais Amerikas Balss latviešu raidījums notika 1951. gada 3. jūnijā. Sākumā bija 15 minūšu raidījumi trīs reizes diennaktī, vēlāk — divi pusstundu un viens 15 minūšu garš raidījums, ko Latvijā varēja dzirdēt piecos vai sešos dažādos īsviļņu garumos 6:00, 19:00 un 20:30. 1953. gada 21. maijā Latvijas PSR Ministru padome pieņēma sevišķi slepenu lēmumu Nr. 498-ps "Par pasākumiem aizsardzības pastiprināšanai pret naidīgiem radioraidījumiem Latvijas PSR teritorijā", kas uzlika par pienākumu Rīgas, Daugavpils, Liepājas un Ventspils pilsētas izpildkomitejām iedalīt telpas PSRS Sakaru ministrijai traucējošo radioraidītāju iekārtu uzstādīšanai. Pēc Latvijas neatkarības atjaunošanas pusstundu garus raidījumus ar satelīta palīdzību pārraidīja Latvijas radio otrajā programmā 19:00 un 22:00. 2004. gadā Amerikas Balss pārtrauca raidījumus latviešu valodā. Radio Brīvā Eiropa darbības 60. gadadiena[novecojusi saite] Latvijas Valsts arhīvs STARPTAUTISKIE RAIDĪJUMI LATVIEŠU VALODĀ 20. GS. OTRĀ PUSĒ Rolfs Ekmanis, Jaunā Gaita nr. 235, 2003. gada decembris ASV beigs raidīt latviski Sanita Upleja 2003. gada 25. februārī