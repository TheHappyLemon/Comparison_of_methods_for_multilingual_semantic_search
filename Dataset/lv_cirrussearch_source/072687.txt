Kaspars Cipruss (dzimis 1982. gada 18. februārī Rēzeknē) ir bijušais latviešu basketbolists, kurš spēlēja centra pozīcijā. Pēc karjeras beigām darbojies kā basketbola funkcionārs un aģents. Šobrīd K. Cipruss ir Latvijas Basketbola savienības ģenerālsekretārs. Pēdējā komanda, ko pārstāvējis, bija Latvijas Basketbola līgas (LBL-2) klubs BK Jēkabpiils. Bijis Latvijas basketbola izlases dalībnieks. K. Ciprusa pirmā profesionālā komanda bija "ASK/Brocēni/LMT", kurai viņš pievienojās 1998. gadā. Komandā K. Cipruss pavadīja nepilnas trīs sezonas, savas pēdējās sezonas laikā viņš uz dažiem mēnešiem tika izīrēts Gulbenes "Bukiem". Uz savu pirmo ārzemju komandu K. Cipruss devās 2000. gadā, kad noslēdza līgumu ar Itālijas Pallacanestro Trieste komandu. Triestes komandā galvenais treneris tobrīd bija vēlākais Latvijas basketbola izlases galvenais treneris Luka Banki. Pēc sezonas Itālijā, 2001.—2002. gada sezonu K. Cipruss uzsāka Slovēnijas komandas Ļubļanas "Olimpija" sastāvā, bet jau novembrī pārcēlās uz citu Ļubļanas komandu "Slovan". Taču arī šajā komandā viņš nepabeidza sezonu, jo tās vidū atgriezās Latvijā, nokļūstot Rīgas "Skonto" sastāvā, kurā pavadīja arī pusi no nākamās sezonas. 2003. gada sākumā pārcālās uz Polijas Tarnovas "Azoty". 2003. gada vasarā K. Cipruss devās uz Spāniju, kur pievienojās CB Sevilla komandai. Sezonas laikā viņš tika izīrēts citai spāņu komandai Ciudad de Huelva, taču nākamo gadu atkal uzsāka Seviljā (komandas nosaukums mainīts uz Caja San Fernando), kurā pavadīja divas sezonas. 2006.—2007. gada sezonu K. Cipruss sāka spāņu komandas Lugo "Breogan" sastāvā, taču pēc pussezonas pievienojās BK Ventspils komandai. Ventspilī K. Cipruss pavadīja arī nākamās sezonas pirmo pusi, taču februārī pievienojās "Liepājas lauvām". Pirms 2008.—2009. gada sezonas K. Cipruss mēģināja iekļūt Ķīnas komandas "Shangdong" sastāvā, taču tas neizdevās, tādēļ sezonu viņš uzsāka Čehijas "Prostejov" sastāvā. Tur viņš aizvadīja tikai divas spēles, bet kopš 2009. gada sākuma spēlēja Apvienoto Arābu Emirātu klubā "Al Ahli". Vēlāk K. Cipruss pārcēlās uz SK Valmiera. 2011. gada augustā viņš uz pārbaudes laiku pievienojās Igaunijas klubam Rakveres "Tarvas". Taču jau pēc 2011.—2012. gada sezonas beigām pievienojās Lietuvas klubam Paņevežas "Lietkabelis". Kopš 2013. gada spēlējis Latvijas klubos, nepilnu sezonu arī Igaunijā. Līdz 2021. gadam K. Cipruss spēlēja amatiera statusā, vienlaikus darbojoties arī kā basketbola funkcionārs (bijis Latvijas Jaunatnes basketbola līgas direktors) un aģents. Šobrīd viņš ir Latvijas Basketbola savienības ģenerālsekretārs. K. Cipruss ir spēlējis visu vecumu Latvijas jaunatnes izlasēs. Vispirms spēlējis U-16 izlasē, taču tās sastāvā nav piedalījies Eiropas čempionātos, jo jau 16 gadu vecumā spēlēja U-18 izlasē. 1998. gadā K. Cipruss U-18 izlases sastāvā Eiropas čempionātā izcīnīja 4. vietu, šajā komandā gan nespēlējot nozīmīgu lomu. Nākamajā gadā viņš Latvijas izlases sastāvā piedalījās Pasaules U-19 čempionātā, kurā izlase ierindojās 9. vietā. 2000. gada Eiropas U-18 čempionātā K. Cipruss jau bija viens no Latvijas izlases līderiem (15,6 punkti, 9,5 atlēkušās bumbas), kā arī kļuva par visa turnīra labāko cīnītāju par atlēkušajām bumbām. Latvijas U-20 izlases sastāvā Cipruss Eiropas čempionāta finālturnīros nav spēlējis, taču divas reizes (2000. un 2002. gadā) kopā ar izlasi nav pārvarējis kvalifikācijas turnīru. Kvalifikācijas turnīrā uz 2002. gada čempionātu K. Cipruss bija izlases līderis ar vidēji spēlē 15 punktiem un 12 atlēkušajām bumbām. Latvijas pieaugušo izlases sastāvā K. Cipruss debitējis 2000. gada 25. novembrī. Jau 19 gadu vecumā spēlēja 2001. gada Eiropas čempionāta finālturnīrā, ar kuru kopā izcīnīja 8. vietu. Šajā čempionātā K. Cipruss bija izlases trešais centra spēlētājs, vidēji spēlē viņš pavadīja tikai 6,2 minūtes un guva 3 punktus. 2003. gada Eiropas čempionātā K. Cipruss Latvijas izlases sastāvā nespēlēja, taču 2005. gadā atkal bija iekļauts Latvijas izlasē. Arī 2005. gada čempionātā K. Cipruss nespēlēja daudz, vidēji spēlē 13,7 minūtēs viņš guva 2,7 punktus. 2007. gada Eiropas čempionāta kvalifikācijas turnīrā K. Cipruss bija izlases pamatcentrs un kļuva par vienu no komandas līderiem, gūdams vidēji spēlē 14,3 punktus un izcīnīdams 6,2 bumbas zem groziem. Taču pašā finālturnīrā K. Cipruss laukumā pavadīja tikai 5 minūtes, būdams izlases trešais centrs aiz Andra Biedriņa un Raita Grafa. Cipruss pārceļas uz Spāniju Cipruss. Bez valsts atbalsta Basketbola olimpiskā kvalifikācija Latvijā nenotiks. Atjaunināts: 2023-10-06 «Eurocup - Kaspars Cipruss». ulebcup.com. Skatīts: 2010. gada 27. maijā.[novecojusi saite] (angliski) «Eurobasket 2007 - Players - Kaspars Cipruss». eurobasket2007.org. Arhivēts no oriģināla, laiks: 2008. gada 7. oktobrī. Skatīts: 2010. gada 27. maijā. (angliski) Ā. Kakstāns. «Cipruss pievienojas "Lauvām"». sportacentrs.com, 2008. gada 28. februārī. Skatīts: 2010. gada 27. maijā. A. Zanders. «Kaspars Cipruss tagad Arābu Emirātos». sportacentrs.com, 2009. gada 1. maijā. Skatīts: 2010. gada 27. maijā. Cipruss uz pārbaudes laiku pievienojies Rakveres 'Tarvas' Cipruss uz Igauniju «Cipruss nākamsezon spēlēs Paņevežas "Lietkabelis"». Sportacentrs.com. Skatīts: 2012. gada 12. maijā. «Europe U-18 Championship 1998 - Players - Kaspars Cipruss». FIBA Europe.com. Skatīts: 2010. gada 27. maijā. (angliski) «Europe U-18 Championship 2000 - Players - Kaspars Cipruss». FIBA Europe.com. Skatīts: 2010. gada 27. maijā. (angliski) «Europe U-18 Championship 2000 - Statistical leaders - Total rebounds». FIBA Europe.com. Skatīts: 2010. gada 27. maijā. (angliski) «Europe U-20 Championship 2002 - Qualifying round - Latvia». FIBA Europe.com. Skatīts: 2010. gada 27. maijā. (angliski) «Eurobasket 2001 - Players - Kaspars Cipruss». FIBA Europe.com. Skatīts: 2010. gada 27. maijā. (angliski) «Eurobasket 2005 - Players - Kaspars Cipruss». FIBA Europe.com. Arhivēts no oriģināla, laiks: 2008. gada 9. jūlijā. Skatīts: 2010. gada 27. maijā. (angliski) «Eurobasket 2007 - Qualifiers - Players - Kaspars Cipruss». FIBA Europe.com. Arhivēts no oriģināla, laiks: 2008. gada 9. janvārī. Skatīts: 2010. gada 27. maijā. (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) RealGM Basketball profils (angliski) Basket.lv profils BBL.net profils (angliski)