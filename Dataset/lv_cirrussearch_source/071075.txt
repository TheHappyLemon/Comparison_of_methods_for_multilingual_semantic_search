"Stopotājs" (angļu: The Hitch-Hiker) ir 1953. gada ASV film noir trillera filma, kuras režisore ir Aida Lupino. Filmā galvenās lomas atveido Edmonds O'Braiens, Frenks Lavdžojs un Viljams Talmans. Filma stāsta par stopotāju, kurš saņem gūstā divus draugus, kas dodas uz Meksiku. Filmas "Stopotājs" pirmizrāde notika 1953. gada 20. martā un to izplatīja RKO Radio Pictures. "Stopotājs" ir vienīgā klasiskā film noir žanra filma, kuras režisore ir sieviete. 1998. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Filma ir neaizsargājams darbs. Uzmanību! Turpmākajā tekstā var tikt atklātas nozīmīgas detaļas par filmas saturu! 1950. gadu sākumā stopotājs aplaupa un nogalina virkni cilvēku, kas viņam piedāvā braucienus. Aizdomās turamā Emeta Maiersa (Talmans) vārdu publicē laikrakstos. Divi draugi Rojs Kolinss (O'Braiens) un Gilberts Bouens (Lavdžojs) no Kalifornijas dienvidiem dodas uz Meksikas pilsētu Sanfelipi pie Kalifornijas līča, lai makšķerētu. Uz dienvidiem no Mehikali viņi uzņem Maiersu, kurš izvelk ieroci un padara viņus par ķīlniekiem. Maierss liek viņiem pa zemes ceļiem doties uz Santarosalijas pilsētu, lai tālāk ar prāmi šķērsotu līci. Vienu brīdi Maierss terorizē un pazemo abus gūstekņus, liekot tālu prom esošajam Bouenam izšaut no Kolinsa rokas skārda bundžu. Maierss caur radio dzird, ka viņš ASV tiek meklēts. Piestājot pie veikala, lai nopirktu pārtiku, kāds bērns sāk raustīt Maiersa drēbes. Vēlāk vakarā Maierss atņem Kolinsa pulksteni. Turpinot braukt, saplīst radio. Maierss vaino tajā Kolinsu. Tikmēr policija saprot, ka visi trīs ir kopā un dodas uz Santarosaliju. Viņi dodas uzpildīt degvielu, kur Maierss nogalina suni. Bouens atstāj savu laulības gredzenu, lai to atrod policija. Vienu nakti abi gūstekņi cenšas aizbēgt, tomēr Kolinss paklūp un savaino potīti. Kad mašīna tiek bojāta, Maierss liek viņiem turpināt ceļu kājām, neskatoties uz Kolinsa savainojumu. Maierss izsmej abus vīriešus par to, ka viņi palaiduši garām iespējas aizbēgt, baidoties, ka otrs varētu tikt nogalināts. Ierodoties Santarosalijā, viņi nokļūst bārā, kur uzzin, ka prāmis ir nodedzis. Maierss noīrē zvejas laivu. Vietējais iedzīvotājs atklāj Maiersa identitāti un ziņo par to policijai, kuri gaida viņu piestātnē. Pēc apšaudes Maierss tiek arestēts, bet Kolinss un Bauens tiek cauri sveikā. «The 25 greatest films directed by women». www.bbc.com. Skatīts: 2024-01-28. «Complete National Film Registry Listing | Film Registry | National Film Preservation Board | Programs | Library of Congress». Library of Congress, Washington, D.C. 20540 USA. Skatīts: 2024-01-28. Samantha Ladwig. «30 classic Hollywood movies you can stream for free». Business Insider (en-US). Skatīts: 2024-01-28. IMDb profils (angliski) AllMovie profils (angliski) Turner Classic Movies profils (angliski) Rotten Tomatoes profils (angliski)