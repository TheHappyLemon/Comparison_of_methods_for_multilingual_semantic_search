Amels Tuka (bosniešu: Amel Tuka; dzimis 1991. gada 9. janvārī) ir Bosnijas un Hercegovinas vieglatlēts, vidējo distanču skrējējs, divu Pasaules čempionātu medaļnieks 800 m skrējienā. Viņš ir vienīgais Bosnijas sportists, kas ieguvis medaļas lielākajās starptautiskajās vieglatlētikas sacensībās. Amels Tuka ar vieglatlētiku sāka nodarboties nejauši. Kad 2008. gadā viņš kā vidējās tehniskās skolas skolnieks no Kakaņas piedalījās Zenicas mazajās olimpiskajās spēlēs un uzvarēja 400 metru skrējienā, kluba AK Zenica treneris Halids Sedičs uzaicināja viņu uz sarunu, pēc kuras Tuka kļuva par šī kluba biedru. Tā kā viņš dzīvoja Kakaņā, viņam katru dienu vajadzēja braukt uz treniņu Zenicā. Tikai dažus mēnešus vēlāk viņš guva savu pirmo panākumu: viņš uzvarēja 400 un 800 metru skrējienā Bosnijas un Hercegovinas junioru čempionātā. Viņš tika iekļauts nacionālajā komandā un piedalījās Balkānu junioru vieglatlētikas čempionātā Grieķijā, kur bija trešais. Pēc šī panākuma viņš tika pasludināts par Bosnijas un Hercegovinas Gada atklājumu vieglatlētikā. Savu pirmo panākumu Eiropas čempionātos Tuka sasniedza, iegūstot bronzas medaļu 2013. gada U23 Eiropas čempionātā Tamperē (Somija). Nākamajā gadā viņš bija sestajā vietā 800 metru skrējienā 2014. gada Eiropas čempionātā Cīrihē, sasniedzot jaunu Bosnijas rekordu 1:46,12. Pēc tam, kad Amels Tuka 2015. gada sezonā vairākkārt uzlaboja savu nacionālo rekordu, 2015. gada 17. jūlijā Monako viņš sasniedza savu personīgo rekordu 1:42.51, kas bija vienpadsmitais rezultāts pasaules un ceturtais Eiropas labāko 800 m skrējēju sarakstā. Tajā pašā gadā viņš ieņēma trešo vietu Pasaules čempionātā Pekinā aiz olimpiskā čempiona un pasaules rekordista Deivida Rudišas no Kenijas un Eiropas čempiona Adama Kščota no Polijas. Amels Tuka bija Bosnijas un Hercegovinas karognesējs 2016. gada vasaras olimpisko spēļu atklāšanas un noslēguma ceremonijās. Olimpiādē viņš startēja 800 m skrējienā, pusfinālā uzrādīja rezultātu 1:45,24, finālā neiekļuva un palika 12. vietā. 1Nestartēja pusfinālā. «AMEL TUKA» (angļu). european-athletics.org. Skatīts: 2019-04-02. Vikikrātuvē par šo tēmu ir pieejami multivides faili. Skatīt: Amels Tuka. Olympedia profils (angliski) IAAF profils (angliski) Trach and Field vieglatlēta profils (angliski) IAAF Dimanta līgas profils (angliski) Intervija ar Amelu Tuku, sērijā "Oni pobjeđuju" (Viņi uzvarēja), Al Jazeera Balkans, 9. 9. 2015. (bosniešu)