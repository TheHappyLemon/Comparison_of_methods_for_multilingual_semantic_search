Roberts Piklers (angļu: Robert Pikler; 1909. gada 24. janvāris Fűrészfalu (Hvozdnica) — 1984. gada 16. janvāris Adelaida) bija ebreju izcelsmes Ungārijas un Austrālijas vijolnieks un diriģents, kas jaunībā bijis arī šahists. Muzikālo izglītību ieguvis dzimtajā Budapeštā, kur beidzis Ferenca Lista mūzikas akadēmiju. 1920. gados kā vijolnieks uzstājies vairākās Centrālās Eiropas valstīs. 1934. gadā kļuvis par Batāvijas simfoniskā orķestra diriģentu Nīderlandes Indijā (tagad Indonēzija), kuru vadījis astoņus gadus, kā arī uzstājies kā vijolnieks. Otrā pasaules kara laikā Japānas okupācijas laikā internēts, apcietinājumā pavadījis trīs gadus. Pēc atbrīvošanas 1945. gadā pārcēlies uz Austrāliju, kur apmeties Sidnejā. Kļuvis par klasiskās mūzikas kameransambļa Musica Viva Chamber Music Players vadītāju, ar kuru daudz uzstājies Austrālijā un Jaunzēlandē. 1952. gadā kļuvis arī par Sidnejas simfoniskā orķestra vijolnieku un sadarbojies ar šo orķestri nākamos 14 gadus. 1962. gadā viesizrādēs apmeklējis ASV, Angliju, Franciju, Nīderlandi, Itāliju, Šveici, Ungāriju un Austriju. 1966. gadā kļuvis par stīgu kvarteta Sydney String vadītāju, kā arī nodibinājis Sidnejas konservatorijas kamerorķestri, kurā bijis diriģents. Šajā pašā laikā kļuvis par pasniedzēju Jaundienvidvelsas mūzikas konservatorijā, kur darbojies līdz 1978. gadam. Par nopelniem Austrālijas mūzikā 1972. gadā apbalvots ar prēmiju Britannica Award, bet 1974. gadā kļuvis Britu impērijas ordeņa virsnieku. 1920. gadu beigās un 1930. gadu sākumā aizrāvies arī ar šahu. 1926. gada neoficiālās šaha olimpiādes laikā piedalījies šaha uzdevumu risināšanas turnīrā, kurā ierindojies 3. vietā (uzvarējis Hermanis Matisons). 1927. gadā piedalījies Kečkemētas (Ungārija) starptautiskajā šaha turnīrā, kurā dalījis 5.-7. vietu ar Henriju Grobu (Šveice) un Frici Apšenieku (Latvija). 1931. gadā piedalījies Ungārijas šaha čempionātā, kurā ieņēmis 7. vietu (uzvarējis Lajošs Šteiners). 1932. gadā piedalījies Budapeštas starptautiskajā šaha turnīrā (uzvarējis Estevans Kanals). Vēlākajos gados mūziķa karjera nav ļāvusi daudz piedalīties šaha turnīros. Pikler, Robert (1909–1984) HUN-ch Budapest 1931 Šahista profils chessgames.com mājaslapā (angliski) Šahista profils 365chess.com mājaslapā (angliski)