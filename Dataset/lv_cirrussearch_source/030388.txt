Džoakīno Greko (itāļu: Gioachino Greco; 1600. gads, Kalabrija — 1634. gads, Rietumindija) bija Itālijas šahists. Piedzimis Kalabrijā Kozencas provincē, kādēļ dzīves laikā izpelnījies iesauku "kalabrietis" (il Calabrese). Bijis viens no 17. gadsimta spēcīgākajiem šahistiem. No 1621. gada ar panākumiem piedalījies šaha spēles paraugdemonstrējumos Francijas, Anglijas un Spānijas karaļu galmos. Izcēlies ar savu aktīvo un romantisko spēles stilu, kura galvenais vadmotīvs bijis uzbrukums pretinieka karalim. No 1619. gada līdz 1625. gadam vācis dažādas šaha partijas un publicējis tās savos manuskriptos. Viens no Greko apjomīgākajiem darbiem satur 150 partijas ar komentāriem, kuros apskatītas vienkāršas kombinācijas un atklātņu lamatas. Parasti viens no pretiniekiem bijis pats Greko, bet otrs anonīms spēlētājs NN. Atstājis arī vienas no pirmajām šaha atklātņu analīzēm karaļa gambītā un itāļu atklātnē. Greko savāktās partijas vēl tagad nav zaudējušas savu pedagoģisko nozīmi. Mūža beidzamos gadus Greko pavadījis Spānijas karaļa Felipes IV galmā, no kurienes devies ceļojumā uz Rietumindiju (mūsdienās Karību reģions), kura laikā miris no lipīgas slimības. 1985. gadā pasaules šaha eksčempions Mihails Botviņņiks savā rakstā "Greko nozīme šaha attīstībā" (Роль Греко в развитии шахмат) nosaucis Greko par kombinacionālās šaha skolas pamatlicēju. «Works by or about Gioachino Greco in libraries». Arhivēts no oriģināla, laiks: 2016. gada 6. martā. Skatīts: 2015. gada 16. septembrī. Džoakīno Greko šahista profils vietnē chessgames.com Džoakīno Greko šahista kompozīcijas vietnē "Chess Problem Database Server"