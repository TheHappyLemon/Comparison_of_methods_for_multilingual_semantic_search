Šis raksts ir par polārstaciju. Par citām jēdziena Sovetska nozīmēm skatīt nozīmju atdalīšanas lapu. Sovetska (krievu: Советская) bija īslaicīga padomju iekškontinentālā polārstacija Austrumantarktīdā. Ierīkota trešās Kompleksās antarktiskās ekspedīcijas laikā 1040 km no Sadraudzības jūras piekrastes un 1420 km no piekrastes stacijas Mirnijas uz polārā plato ceļā uz attālāko polārstaciju Nepieejamības polā. Stacija darbojās no 1958. gada 16. februāra līdz 1959. gada 3. janvārim. Ledus segas biezums stacijā sasniedz 1830 m. Gada vidējā temperatūra -54,7 °C. Gada laikā temperatūra variējas no -20 līdz -80 °C. Vidējais vēja ātrums 2,5 - 4,6 m/s. Polārā nakts ilgst no 25. aprīļa līdz 19. augustam. Stacija sastāvēja no pieciem taisnstūrī novietotiem balokiem (uz sliecēm novietota 12 m² liela būda), kuru ieejas bija apvienotas ar kopēju tamburu. Kopējā stacijas platība bija ap 100 m². Stacijas apkurei izmantoja centrālo apkuri; tamburā novietoto katlu kurināja ar akmeņoglēm. Elektrību ražoja divi dīzeļģeneratori ar kopējo jaudu 36 kW. Vietā, kur bija paredzēts izvietot staciju, transporta karavāna ieradās 10. februārī. 12. februārī tika nodots pirmais meteoziņojums, bet stacija oficiāli tika atklāta 16. februārī. Sovetskā tika veikti aeroloģiskie, meteoroloģiskie un aktinometriskie novērojumi un glacioloģiskie un medicīniskie pētījumi. «Арктика Антарктика Филателия. Станция Советская.». Arhivēts no oriģināla, laiks: 2019. gada 3. novembrī. Skatīts: 2010. gada 25. aprīlī.