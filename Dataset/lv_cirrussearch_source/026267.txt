Pēteris Plakidis (dzimis 1947. gada 4. martā Rīgā, miris 2017. gada 8. augustā Liepājā) bija latviešu komponists un pianists. Mācījies Emīla Dārziņa mūzikas vidusskolā. 1970. gadā pabeidzis Latvijas valsts konservatorijas Valentīna Utkina kompozīcijas klasi, 1975. gadā pabeidzis asistentūru. No 1969. līdz 1974. gadam vadījis Drāmas teātra mūzikas daļu. 1976. gadā kļuva par pedagogu Latvijas Valsts konservatorijā (pašlaik Latvijas Mūzikas akadēmija), 1991. gadā kļuva par profesoru. Rakstījis simfoniskos darbus, instrumentālos koncertus, kamermūziku, kora un solo dziesmas, tautasdziesmu apdares, mūziku teātra izrādēm, kinofilmām. Izveidojis The Transatlantic trio 1991. gadā kopā ar čellistu Ivaru Bezprozvanovu un klarnetistu Eriku Mandatu (ASV), trio uzstājies Latvijā, Apvienotajā Karalistē un ASV. 1971. gadā kļuvis par Latvijas Komponistu savienības biedru. 1982. gadā saņēmis Latvijas PSR Nopelniem bagātā mākslas darbinieka goda nosaukumu, 1990. gadā — Latvijas PSR Tautas skatuves mākslinieka goda nosaukumu. 1976. gadā saņēmis Latvijas Komjaunatnes prēmiju, 1987. gadā — Jāņa Ivanova prēmiju. 1996. gadā Plakidis kļuva par Lielās mūzikas balvas laureātu — par skaņdarbu "Variācijas orķestrim". Plakidis bija precējies ar mecosoprānu Maiju Krīgenu, ar kuru kopā muzicējis daudzus gadus. «Emeritētais profesors Pēteris Plakidis». Jvlma.lv. Arhivēts no oriģināla, laiks: 2016. gada 4. martā. Skatīts: 2014. gada 20. novembrī. Latvijas enciklopēdija. 4. sējums. Rīga : Valērija Belokoņa izdevniecība. 2007. 771. lpp. ISBN 978-9984-9482-4-9. «Pēteris PLAKIDIS». Music.lv. Arhivēts no oriģināla, laiks: 2017. gada 3. jūlijā. Skatīts: 2014. gada 20. novembrī. «Plakidis Pēteris». Letonika.lv. Skatīts: 2014. gada 20. novembrī. «Mūžībā devies latviešu komponists Pēteris Plakidis». delfi.lv. IMDb profils (angliski)