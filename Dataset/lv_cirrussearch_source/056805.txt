Čedi Osmans (maķedoniešu: Чеди Осман, turku: Cedi Osman; dzimis 1995. gada 8. aprīlī Ohridā) ir Ziemeļmaķedonijā dzimis Turcijas basketbolists, spēlē vieglā uzbrucēja pozīcijā, Turcijas basketbola izlases dalībnieks. 2022. gadā pārstāv Nacionālās basketbola asociācijas (NBA) klubu Klīvlendas "Cavaliers". Č. Osmans dzimis mūsdienu Ziemeļmaķedonijā, viņa tēvs ir turks, bet māte bošņaku izcelsmes. Saņēmis Turcijas pilsonību. Viņa brālis Čaners Osmans arī ir profesionāls basketbolists. Basketbolu sācis spēlēt Bosnijas kluba KK Bosna sistēmā, bet 2007. gadā pārcēlies uz viena no labākajiem Turcijas klubiem Stambulas "Anadolu Efes" jauniešu komandu. Spēlējis arī komandas fārmklubā Turcijas otrajā līgā, pēc tam pieaugušo komandā, ar kuru 2015. gadā izcīnījis Turcijas kausu un superkausu. 2015. gada NBA drafta otrajā kārtā Č. Osmanu ar kopējo 31. numuru izvēlējās Minesotas "Timberwolves", taču jau drafta naktī viņš tika iesaistīts maiņā, kopā ar citu tikko draftētu spēlētāju Rakīmu Kristmasu un nākotnes otrās kārtas drafta tiesībām tika aizmainīts uz Klīvlendas "Cavaliers" pret tai pašā naktī noderaftēto Taiasu Džonsu. Pēc debijas sezonas, kurā "Cavaliers" bija viena no labākajām līgas komandām ar Lebronu Džeimsu sastāvā un sasniedza NBA finālsēriju (piekāpjoties Goldensteitas "Warriors"), savā otrajā NBA sezonā Č. Osmans nostiprinājās komandas pamatsastāvā. Otrajā un trešajā sezonā viņš devās laukumā gandrīz tikai "Cavaliers" starta pieciniekā. Otrajā sezonā tika iekļauts NBA Visu Zvaigžņu spēles Uzlēcošo zvaigžņu spēles sastāvā. Spēlējis Turcijas visu vecumu jaunatnes izlasēs, divas reizes kļūstot par Eiropas čempionu (tostarp 2013. gadā ar U18 izlasi, kad Eiropas čempionāts notika Rīgā). 2014. gada Eiropas U-20 čempionātā, kurā Turcijas izlase izcīnīja zelta medaļas, Č. Osmans tika atzīts par turnīra labāko spēlētāju. Turcijas pieaugušo izlases sastāvā spēlējis 2014. gada FIBA Pasaules kausā, 2015. gada Eiropas čempionātā un 2016. gada olimpisko spēļu kvalifikācijas turnīrā. Cavaliers Acquire Draft Rights to Cedi Osman and Rakeem Christmas from Minnesota nba.com Vikikrātuvē par šo tēmu ir pieejami multivides faili. Skatīt: Čedi Osmans. Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) ESPN NBA profils (angliski) RealGM Basketball profils (angliski)