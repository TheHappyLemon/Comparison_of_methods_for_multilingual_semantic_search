Dārza susuri, dārza susuru ģints (Eliomys) ir viena no susuru dzimtas (Gliridae) vāverveidīgo grauzēju ģintīm, kas apvieno 3 susuru sugas. Izplatītas Eiropā, Vidusjūras salas ieskaitot, Āzijas rietumos un centrālajā daļā un Ziemeļāfrikā. To tuvākie radinieki, iespējams, ir meža susuri. Latvijā sastopama viena dārza susuru ģints suga — dārza susuris (Eliomys quercinus). Latvija ir dārza susura izplatības areāla ziemeļu robeža, tāpēc sastopams reti, biežāk valsts austrumu daļā. Dārza susuri ir neliela auguma vāverveidīgie grauzēji ar pūkainu asti. Tie vizuāli atgādina gan vāveri, gan peli. Visas sugas ir apmēram vienādas. Lielākais ģintī ir melnastes susuris (Eliomys melanurus), kura ķermeņa garums (bez astes) ir 10—18 cm, astes garums 9—14 cm, svars 45—120 g. Dārza susura ķermeņa garums 10—17 cm, astes garums 9—15 cm, svars 50—100 g. Mazākais ir Magriba dārza susuris (Eliomys munbyanus), kura ķermeņa garums 10—14 cm, astes garums 9—11,5 cm, svars 42—62 g. Visām dārza susuru sugām ir raksturīgs sejas matojums — tumša, plata josla ap acīm, kas beidzas zem ausīm, atgādinot masku vai brilles, kontrastējot ar gaišajiem (baltajiem vai krēmbaltajiem) vaigiem. Arī astes vai tā gala matojums kontrastē ar pārējo ķermeņa matojumu. Purna daļa šaura un gara. Kažoka matojums ļoti mīksts, pūkains un vidēji garš. Mugurpusē pelēks vai pelēkbrūns, pavēdere balta. Dārza susuri galvenokārt uzturas kokos, bet daļu laika pavada arī uz zemes. Ziemas periodā koku dobumos vai pazemes alās guļ ziemas miegu. Aktīvi nakts laikā. Susuri ir ļoti izveicīgi kāpelētāji un spēj ierāpties smalkos koku un krūmu zariņos. Tie ir visēdāji un barojas ar augļiem, sēklām, bezmugurkaulniekiem un maziem mugurkaulniekiem. Dārza susuru ģints (Eliomys) Dārza susuris (Eliomys quercinus) Magriba dārza susuris (Eliomys munbyanus) Melnastes susuris (Eliomys melanurus) Mammal Species of the World: Genus Eliomys Mammals of Africa[novecojusi saite] «Latvijas Daba: Susuru dzimta». Arhivēts no oriģināla, laiks: 2019. gada 8. aprīlī. Skatīts: 2019. gada 8. aprīlī. Latvijas Daba: Dārza susuris Asian garden dormouse (Eliomys melanurus)[novecojusi saite] Tracks and Signs of the Animals and Birds of Britain and Europe Maghreb garden dormouse iNaturalist: Garden Dormice Genus Eliomys