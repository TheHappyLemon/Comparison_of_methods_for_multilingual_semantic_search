Dzeltenvēdera ķauķis (Abroscopus superciliaris) ir cetiju dzimtas (Cettiidae) dziedātājputns. Tam ir 10 pasugas. Sastopams Bangladešā, Butānā, Brunejā, Kambodžā, Ķīnā, Indijā, Indonēzijā, Laosā, Malaizijā, Mjanmā, Nepālā, Taizemē un Vjetnamā. Dzeltenvēdera ķauķis ir neliels dziedātājputns ar baltu pakakli, dzeltenu vēderu un olīvzaļu muguru. Virs tumšās acs balta uzacs, piere tumši pelēka. Knābis salīdzinoši garš, aste ļoti šaura, tumšā, olīvzaļā krāsā no virspuses, no apakšas pelēkbrūna. Ķermeņa garums ir 9—11,5 cm. Dzeltenvēdera ķauķis mājo Āzijas tropu un subtropu ieplaku un kalnu mitrajos bambusu un tīkkoku mežos, augstumā no 900 līdz 2285 m virs jūras līmeņa. Kopumā nometnieks, bet ligzdo augstāk kalnos, ziemo ielejās, uzturas ūdenstilpes tuvumā. Barojas koku zemākajos zaros. Dzeltenvēdera ķauķis ir ļoti aktīvs, kustīgs putniņš un lielāko daļu kukaiņu noķer lidojumā. Ligzda tiek būvēta vecā, mirušā bambusa kokā, izveidota no sūnām kā spilvens. Dējumā 3—5 baltas olas ar sarkanbrūniem raibumiņiem. Dzeltenvēdera ķauķim ir 10 pasugas: Abroscopus superciliaris flaviventris (Jerdon, 1863) — Nepāla, Indijas ziemeļaustrumi, Butāna, Bangladeša austrumi un Mjanmas rietumi; Abroscopus superciliaris drasticus (Deignan, 1947) — Indijas ziemeļaustrumi un Mjanmas ziemeļi; Abroscopus superciliaris smythiesi (Deignan, 1947) — Mjanmas centrāldaļa; Abroscopus superciliaris superciliaris (Blyth, 1859) — Mjanma (austrumi un dienvidi), Ķīnas dienvidi un Taizeme (ziemeļi un dienvidrietumi) līdz Laosas centrāldaļai; Abroscopus superciliaris euthymus (Deignan, 1947) — Vjetnama; Abroscopus superciliaris bambusarum (Deignan, 1947) — kontinentālās Taizemes ziemeļi; Abroscopus superciliaris sakaiorum (Stresemann, 1912) — kontinentālās Taizemes dienvidi un kontinentālā Malaizija; Abroscopus superciliaris papilio (Deignan, 1947) — Sumatra; Abroscopus superciliaris schwaneri (Blyth, 1870) — Borneo; Abroscopus superciliaris vordermani (Büttikofer, 1893) — Java. «World Bird List: Wren-babblers, crombecs, bush warblers, Streaked Scrub Warbler, yellow flycatchers & hylias». Arhivēts no oriģināla, laiks: 2017. gada 29. maijā. Skatīts: 2017. gada 12. jūnijā. IUCN: Abroscopus superciliaris Abroscopus superciliaris in Odisha, India Birds of the Indian Subcontinent: India, Pakistan, Sri Lanka, Nepal, Bhutan Craig Robson New Holland Field Guide to the Birds of South-East Asia. — New Holland Publishers Ltd., 2005. — 304 p. — ISBN 978-1-84330-746-4 Avis-Ibis: Abroscopus superciliaris[novecojusi saite] Yellow-bellied Warbler (Abroscopus superciliaris) - BirdLife species factsheet Arhivēts 2016. gada 5. martā, Wayback Machine vietnē. A Field Guide to the Birds of Peninsular Malaysia and Singapore