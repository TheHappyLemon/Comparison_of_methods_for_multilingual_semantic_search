Eldars Rjazanovs (krievu: Эльда́р Алекса́ндрович Ряза́нов; dzimis 1927. gada 18. novembrī Samarā, miris 2015. gada 30. novembrī Maskavā) bija padomju un Krievijas kinorežisors, aktieris, scenārists, producents, TV raidījumu vadītājs un teātra pedagogs. Lielākā daļa viņa filmu ir liriskas traģikomēdijas. Slavenākās Rjazanova filmas ir "Karnevāla nakts" (1956), "Huzāru balāde" (1962), "Sargies, auto!" (1966), TV filma "Likteņa ironija jeb Vieglu garu" (1975), "Dienesta romāns" (1977), "Garāža" (1979), "Stacija diviem" (1982), "Cietsirdīgā romance" (1984). 1950. gadā Rjazanovs pabeidza studijas režisoru fakultātē Vissavienības Valsts kinematogrāfijas institūtā (ВГИК), mācījās pie Grigorija Kozinceva. Sākumā veidoja sižetus kinožurnāliem un apskatiem. No 1955. gada uzsāka darbu kinostudijā Mosfilm (Мосфильм). Kinostudijas direktors Ivans Pirjevs uzdeva Rjazanovam veidot kinokomēdijas, un jau pēc gada iznāca Rjazanova filma "Karnevāla nakts" (1956), kas ieguva lielu popularitāti. Rjazanovs arī turpmāk pārsvarā uzņēma kinokomēdijas (gan jautras, gan liriskas, gan traģiskas), kļūstot par vienu no vadošajiem šī žanra meistariem PSRS. 1977. gadā Rjazanovs saņēmis PSRS Valsts prēmiju, 1984. gadā Rjazanovam piešķirts PSRS Tautas skatuves mākslinieka nosaukums. Rjazanova filmas guvušas plašu atzinību bijušās PSRS teritorijā. Saņēmis balvu "Nika" (galveno Krievijas balvu kinomākslā) kā labākais režisors 1991. gadā. Lielākajai daļai savu filmu bijis arī scenārija autors (visbiežāk sadarbībā ar Emīlu Braginski). Daudzās savās filmās tēlojis epizodiskas lomas. No 1979. līdz 1985. gadam bija populārā Krievijas TV raidījuma "Kinopanorāma" vadītājs, izveidojis vairāk nekā 200 TV autorprogrammas. Rjazanova vārdā nosaukts asteroīds 4258 Ryazanov. Miris 2015. gada 30. novembrī Maskavā. "Karnevāla nakts" (1956) "Huzāru balāde" (1962) "Sargies, auto!" (1966) "Itāliešu neticamie piedzīvojumi Krievijā" (1974), PSRS un Itālijas kopražojuma filma (kopā ar itāļu režisoru Franko Prosperi) "Likteņa ironija jeb Vieglu garu" (1975), TV filma "Dienesta romāns" (1977) "Garāža" (1979) "Par nabaga huzāru aizlieciet vārdu" (1980), TV filma "Stacija diviem" (1982) "Cietsirdīgā romance" (1984) "Aizmirsta melodija flautai" (1987) "Dārgā Jeļena Sergejevna" (1988) "Apsolītās debesis" (1991) «Рязанов Эльдар Александрович». Arhivēts no oriģināla, laiks: 2014. gada 5. decembrī. Skatīts: 2014. gada 31. janvārī. «Кинопанорама». Arhivēts no oriģināla, laiks: 2014. gada 13. aprīlī. Skatīts: 2014. gada 31. janvārī. Vikikrātuvē par šo tēmu ir pieejami multivides faili. Skatīt: Eldars Rjazanovs. Encyclopædia Britannica raksts (angliski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski) Oficiālā tīmekļa vietne (krieviski)