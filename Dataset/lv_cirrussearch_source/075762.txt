Constellation (no angļu: "zvaigznājs") bija nerealizēta NASA kosmosa programma, kuras mērķis būtu cilvēku pastāvīga atgriešanās uz Mēness un to nogādāšana uz Marsa. Tāpat programma ietvēra vairākas starpplanētu robotmisijas un pilnveidota uz zemes bāzēta nodrošinājuma izstrādi, ar mērķi veicināt pamatmērķu realizāciju. Constellation 2004. gada 14. janvārī iniciēja ASV prezidents Dž. Bušs, vēršoties pie nācijas ar valsts kosmiskās poltikas redzējumu (Vision of Space Exploration). 2010. gada 1. februārī prezidents Baraks Obama paziņoja, ka NASA plāns cilvēkiem līdz 2020. gadam atgriezties uz Mēness tiks pārtraukts finansiālu apsvērumu dēļ. Programmas infrastruktūra ietvēra vienreiz izmantojamus kosmiskos nesējus Ares I (pirmā pakāpe izmatojama vairākkārt) pilotējamu lidojumu nodrošināšanai un Ares V, kas paredzēts kravu līdz 188 t nogādāšanai zemā orbītā (vai līdz 71 t trajektorijā uz Mēnesi). Par pilotējamo kosmosa kuģi izvēlēts Lockheed Martin izstrādātais Orion, Mēness ekspedīcijas modulis — Altair. Orion un Altair nogādāšanai uz Mēnesi bija paredzēts izstrādāt raķešpakāpi Earth Departure Stage. 2009. gada 28. oktobrī notika pirmais starts programmā: Ares I-X, Ares I nesēja pirmās darba pakāpes suborbitāls izmēģinājuma lidojums ar četru segmentu SRM (analogs Space Shuttle ekspluatējamajiem cietās degvielas starta paātrinātājiem), inertu piekto segmentu un augšējās pakāpes maketu. Pirmais pilotējamais lidojums bija plānots 2014. gada martā, kad būtu jānogādā orbītā kosmosa kuģis Orion 2 ar diviem astronautiem. Piezemēšanās misijas beigās bija plānota Edvardsa GKS bāzē, Kalifornijā. Pirmais smagā nesēja testa lidojums Ares V-Y bija plānots 2018. gada jūnijā. Cilvēka atgriešanās uz Mēness Constellation ietvaros bija paredzēta līdz 2020. gadam, izsēšanās uz Marsa — līdz 2030. gadam. Constellation lidojumu saraksts «NASA - Exploration Systems Mission Directorate». Arhivēts no oriģināla, laiks: 2009. gada 19. aprīlī. Skatīts: 2009. gada 5. martā. BBC News - Obama cancels Moon return project