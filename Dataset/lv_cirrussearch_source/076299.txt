Malkolms X (angļu: Malcolm X; 1925. gada 19. maijs — 1965. gada 21. februāris) bija ASV musulmaņu garīgais vadītājs, runasvīrs un cilvēktiesību aizstāvis. Viņš ir atzīts par vienu no pazīstamākajiem afroamerikāņiem. Malkolms piedzima Omahā, Nebraskas štatā. Tēva paustās idejas par cieņu pret sevi, savu rasi un citas līdzīgas idejas atstāja ietekmi uz visu viņa turpmāko dzīvi. Kad viņam bija 13 gadi, viņa tēvs, kurš bija baptistu priesteris, tika nošauts Mičiganas štatā, bet māte pēc šī gadījuma nokļuva psihiatriskajā slimnīcā. Pēc tam viņš dzīvoja vairākos bērnu namos, kur uzrādīja labas sekmes mācībās. Tomēr vēlāk viņš iesaistījās noziedzīgās grupās Ņujorkā un Bostonā. 1945. gadā viņam tika piespriests reāls cietumsods par paveiktajiem noziegumiem. Cietumā viņš kļuva par Islāma nācijas biedru. 1952. gadā viņš tika atbrīvots. Tad viņš nomainīja savu uzvārdu no Litls uz burtu "X", jo iepriekšējais simbolizēja verdzību. Viņš turpināja darboties Islāma nācijā, kur kļuva par vienu no tās līderiem un runasvīriem. Ar savām runām viņš piesaistīja organizācijai daudz jaunu biedru, tai skaitā pasaules čempionu boksā Muhamedu Ali. Daudzus gadus viņš bija Islāma nācijas publiskā seja. Darbojās arī kā organizācijas avīzes redaktors. Nesaskaņu dēļ ar organizācijas vadītāju viņš 1964. gada martā to pameta. Pēc tam viņš pievērsās sunnītu islāmam un veica musulmaņu svēto rituālu, ceļojumu uz Meku. Uz turieni viņš devās, apceļojot arī Āfriku un Tuvos Austrumus. Pēc tam viņš atteicās no saviem rasistiskajiem uzskatiem. Šajā dzīves posmā viņš nodibināja savu islāma sekotāju grupu. Mazāk kā pēc 10 gadiem pēc Islāma nācijas pamešanas viņš tika nošauts runas laikā Hārlemā, Ņujorkā. Viņa sākotnējās idejas atstāja lielu iespaidu uz afroamerikāņu organizāciju Melnās panteras. Viņa piemiņai ir nosauktas vairākas ielas, skolas, kā arī uzņemtas vairākas filmas par viņa dzīvi un darbību, starp tām Spaika Lī filma Malcolm X (1992), kurā viņu attēloja Denzels Vašingtons, kas par šo lomu tika nominēts Amerikas Kinoakadēmijas balvai kā labākais aktieris galvenajā lomā. Malkolma X oficiālā mājaslapa (angliski) Informācija par Malkomu X (angliski)