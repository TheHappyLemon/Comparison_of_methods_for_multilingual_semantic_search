Šis raksts ir par apdzīvotu vietu. Par citām jēdziena Eglaine nozīmēm skatīt nozīmju atdalīšanas lapu. Eglaine ir ciems Augšdaugavas novada Eglaines pagastā, pagasta centrs. Atrodas dienvidos no autoceļa P70 pie Daugavpils—Šauļu dzelzceļa 38 km no novada centra Daugavpils, 11 km no tuvākās pilsētas Ilūkstes un 220 km no Rīgas. Izvietojusies Eglaines upes krastos augšpus Lašupītes ietekas tajā. Eglainē atrodas pagasta pārvalde (Stendera ielā 7), pamatskola, feldšeru punkts, kultūras nams, bibliotēka, sporta zāle, pagasta vēstures centrs (Gotharda Frīdriha Stendera muzejs), pasta nodaļa, Eglaines dzelzceļa stacija. Ievērojami objekti ir Eglaines katoļu baznīca, Lašu luterāņu baznīca. Apdzīvotā vieta (agrāk saukta par Jelovku) izveidojusies uz Lašu muižas zemes pēc 1900. gada sakarā ar dzelzceļa stacijas izbūvi uz Grīvas-Radvilišķu dzelzceļa līnijas. Vācijas karaspēka frontes apgādei Pirmā pasaules kara laikā no Eglaines stacijas izbūvēja savienojumu ar Viesītes šaursliežu dzelzceļu tīklu. 1925. gadā Eglainei piešķīra biezi apdzīvotas vietas (ciema) statusu. Eglaines straujāka attīstība sākās pēc 1960. gada, kad tā kļuva par ciema padomes un padomju saimniecības "Eglaine" centru. Vecticībnieku lūgšanu nams Katoļu baznīca Eglaines dzelzceļa stacija «Vietvārdu datubāze: Informācija par Eglaini». Latvijas Ģeotelpiskās informācijas aģentūra. JS Baltija/JS Latvija. Interaktīvā karšu sistēma. SIA "Karšu izdevniecība Jāņa sēta". Rīga. Ilūkstes novada mājaslapa. Eglaines pagasts Latvijas pagasti. Enciklopēdija. Rīga : A/S Preses nams. 2001—2002. ISBN 9984-00-412-0.