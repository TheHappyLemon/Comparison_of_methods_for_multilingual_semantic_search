Ļena (krievu: Лена) vai Eliene (jakutu: Өлүөнэ) ir upe Sahas Republikā un Irkutskas apgabalā Krievijas Federācijā, Austrumsibīrijas lielākā upe. Ietek Laptevu jūrā. Upes garums ir 4400 km (10. vieta pasaulē), baseina platība 2 490 000 km2. Ļena ir viena no visgarākajām upēm pasaulē, kas visā savā garumā tek mūžīgā sasaluma zonā. Upe tek ziemeļu virzienā. Upe ietekot jūrā veido deltu. Ļenas lielākās pietekas virzienā no iztekas uz ieteku ir Kirenga, Vitima, Čara, Oļokma, Aldana, Viļuja un Muna. Ļenas izteka ir neliels purvs 12 km attālumā no Baikāla 1650 m augstumā virs jūras līmeņa. Upes augštece ir no iztekas vietas līdz vietai, kur upē ietek Vitima. Augšteces garums ir apmēram 1/3 no visas upes garuma. Ļenas vidustece ir upes posms starp Vitimas un Aldanas ietekas vietām (1415 km liels attālums). Vitimas ietekas tuvumā upe sāk tecēt jau caur Sahas Republikas teritoriju un tek caur to līdz pašai ietekai. Aiz Vitimas ietekas upe kļūst jau par ļoti lielu un ūdeņainu upi. Tās dziļums pieaug līdz 10 - 12 m, tā kļūst platāka, ielejas platums pieaug līdz 20 - 30 km. Posmā no Oļokmas līdz Aldanas ietekai upei nav lielu pieteku. Vairāk nekā 500 kilometrus upe tek pa dziļu un šauru ieleju. Pokrovskas tuvumā (78 km uz dienvidrietumiem no Jakutskas) notiek strauja upes ielejas platums paplašināšanās. Stipri palēninās straumes ātrums, tas vairs nekur nepārsniedz 1,3 m/s, bet upes lielākajā daļā tas ir 0,5 - 0,7 m/s. Ielejas platums tad ir vairāk nekā 20 kilometru. Lejpus Jakutskas Ļenas upē ietek Aldana un Viļuja. Tagad upe kļūst par gigantisku ūdensteci, tās platums jau ir 10 km, bet dziļums pārsniedz 20 metrus. Vietās, kur ir daudz salu, Ļenas platums pieaug līdz 20 - 30 km. Upes lejtecē tās baseins ir ļoti šaurs, tajā ietek vairs tikai nelielas upes. Apmēram 150 km no jūras sākas ļoti plaša Ļenas delta. Vikikrātuvē par šo tēmu ir pieejami multivides faili. Skatīt: Ļena. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Austrumeiropas enciklopēdijas raksts (vāciski)