Marija Golubeva (dzimusi 1973. gada 28. jūnijā) ir Latvijas krievu politiķe, augstskolu pasniedzēja, vēsturniece un cilvēktiesību aktīviste. Kā politikas pētniece specializējusies izglītības un integrācijas politikas jomā. Pārstāvot partiju "Kustība Par!" bija 13. Saeimas deputāte un Latvijas Republikas iekšlietu ministre, partiju apvienības "Attīstībai/Par" Saeimas frakcijas vadītāja, kā arī Saeimas sekretāra biedre. Dzimusi 1973. gadā. Mācījās Rīgas 40. vidusskolā. Studēja angļu filoloģiju Latvijas Universitātē un 1994. gadā ieguva bakalaura grādu, 1995. gadā ieguva maģistra grādu vēsturē Centrālās Eiropas universitātē Budapeštā, 1999. gadā ieguva zinātņu doktora grādu Kembridžas Universitātē. 1999. gadā Golubeva sāka mācīt kultūras vēsturi Latvijas Kultūras akadēmijā, bija Vidzemes augstskolas Pētniecības centra vadītāja (2002–2003), strādāja par konsultanti Valsts kancelejā, docēja politikas zinātnes kursu Rīgas Stradiņa universitātē. No 2004. līdz 2012. gadam strādāja Providus sabiedriskās politikas centrā, vēlāk par vecāko konsultanti ICF GHK Briselē (2013–2014), kur analizēja Eiropas Savienības politiku, bija Providus attīstības direktore (2014–2016), tad SIA RHC Consulting valdes locekle (2016–2018), nodarbojās ar uzņēmumu un iestāžu konsultēšanu. 2017. gadā piedalījās liberāli centriskās partijas "Kustība Par!" dibināšanas kongresā un tika ievēlēta tās valdē. 2018. gada rudenī ievēlēta 13. Saeimā no "Attīstībai/Par" saraksta. Pirmajā Saeimas sēdē tika ievēlēta Saeimas prezidijā par sekretāra biedri. 2019. gada maijā kandidēja Eiropas Parlamenta vēlēšanās, taču netika ievēlēta. 2021. gada sākumā, pēc tam, kad Daniels Pavļuts kļuva par veselības ministru, M. Golubeva viņa vietā ieņēma "Attīstībai/Par" Saeimas frakcijas priekšsēdētājas amatu (iepriekš bija priekšsēdētāja vietniece). 2021. gadā 3. jūnijā, pēc ministru amatu pārdales Krišjāņa Kariņa valdībā partijas KPV LV izstāšanās no valdības dēļ, tika ievēlēta par Latvijas Republikas iekšlietu ministri. Uz pilnvaru laiku nolika Saeimas deputāta mandātu. 2022. gada 16. maijā M. Golubeva atkāpās no iekšlietu ministres amata pēc koalīcijas partneru Nacionālās apvienības izteiktās neuzticības par tiesībsargājošo iestāžu darbību 9. un 10. maijā notikušās ziedu nolikšanas laikā pie Uzvaras pieminekļa Rīgā. 19. maijā M. Golubeva atjaunoja Saeimas deputātes mandātu. 2022. gada 14. Saeimas vēlēšanās kandidēja no apvienības "Attīstībai/Par!" saraksta, taču tas nepārvarēja 5% barjeru. Marija Golubeva pēc Edgara Rinkēviča ir otrā atklātā LGBT kopienas Saeimas deputāte un Latvijas ministre. Precējusies ar izglītības konsultanti Diānu Ieleju. M. Golubevai patīk opera, dzīvnieki un daba. «Dialogi.lv: Diskusija – Krievu izcelsmes latvieši». delfi.lv. 2004. gada 26. augustā. Skatīts: 2018. gada 9. novembrī. «Marija Golubeva». kustibapar.lv. Skatīts: 2018. gada 9. novembrī. Ella Semjonova. «13.Saeimas pirmajā sēdē sadalītas vietas Prezidijā – bez amatiem paliek «KPV LV» un ZZS» (latviešu). lsm.lv, 2018-11-06. Skatīts: 2018-11-07. lv.linkedin.com «Partiju «Kustība Par!» vadīs Pavļuts; valdē ievēlē arī Viņķeli un Dālderi» (latviešu). Skatīts: 2018-06-12. «Ievēlēto deputātu alfabētiskais saraksts». cvk.lv. Arhivēts no oriģināla, laiks: 2018. gada 7. oktobrī. Skatīts: 2018. gada 5. novembrī. lvportals.lv. «Iekšlietu ministres amatā šodien stājas Marija Golubeva (Attīstībai/Par!) - LV portāls». lvportals.lv (latviešu). Skatīts: 2021-06-04. «Jaunā iekšlietu ministre Golubeva uz laiku noliek Saeimas deputātes mandātu». TVNET (latviešu). 2021-06-07. Skatīts: 2021-06-09. «Iekšlietu ministre Golubeva paziņo par atkāpšanos no amata». www.lsm.lv (latviešu). Skatīts: 2022-05-16. Peter Dunne. «Latvia Makes History By Electing Openly LGBT+ Politicians». gcn.ie, 2018. gada 9. oktobrī. Skatīts: 2018. gada 9. novembrī. «Marija Golubeva un Diāna Ieleja – viņas ir kopā 30 gadus un noslēgušas laulību Briselē». www.santa.lv. Skatīts: 2021-06-06. CVK profils Profils Kustība Par! lapā Twitter profils