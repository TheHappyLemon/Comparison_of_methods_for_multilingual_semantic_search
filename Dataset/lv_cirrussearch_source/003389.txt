2010. gada Tour de France bija 97. Tour de France velobrauciens, kas norisinājās no 2010. gada 3. jūlija līdz 25. jūlijam. Tas sākās ar prologu Nīderlandes pilsētā Roterdamā, tad sportisti izbrauca cauri Beļģijai un turpināja sacensības Francijas ceļos. Izšķirošie posmi cīņā par uzvaru notika kalnu etapos Alpos un Pirenejos, bet velobrauciens finišēja pēc aizvadītiem 20 posmiem un 3642 kilometriem kā vienmēr Elizejas laukos Parīzē. 2010. gada Tour de France piedalījās 22 komandas un 219 riteņbraucēji, bet Parīzē finišēja 192 braucēji. Šajā gadā Tour de France nepiedalījās Latvijas riteņbraucēji. Par velobrauciena uzvarētāju kļuva Spānijas sportists Alverto Kontadors no Kazahstānas komandas Astana, tobrīd kļūstot par trīskārtēju Tour de France uzvarētāju (iepriekš viņš to paveica 2007. un 2009. gadā). Vēlāk A. Kontadors tika diskvalificēts par dopinga lietošanu. Otrajā vietā palika Andi Šleks (Team Saxo Bank) no Luksemburgas, kurš kopvērtējumā zaudēja uzvarētājam tikai 39 sekundes un bija labākais jauno braucēju konkurencē (trešo gadu pēc kātras), bet trešajā - Deniss Meņšovs (Rabobank) no Krievijas. "Kalnu karaļa" raibo kreklu tūres noslēgumā ieguva Antonī Šarto (Francija, Bbox Bouygues Telecom), savukārt labākā sprintera zaļo kreklu - Alesandro Petaki (Itālija, Lampre-Farnese Vini). Lielbritānijas riteņbraucējs Marks Kevendišs (Team Columbia-HTC) izcīnīja uzvaras 5 Tour de France posmos, kas ir izcils sasniegums, tomēr arī šogad tas viņam bija par maz, lai punktu kopvērtējumā apsteigtu itāļu sprinteri. Komandu kopvērtējumā uzvarēja ASV komanda Team RadioShack, kuras kapteinis septiņkārtējais Tour de France uzvarētājs Lānss Ārmstrongs pats ieņēma tikai 23. vietu savas karjeras pēdējā daudzdienu velobraucienā (un vēlāk tika uz mūžu diskvalificēts par dopinga lietošanu). Pāris mēnešus pēc sacensību beigām, 29. septembrī, tika paziņots ka Tour de France uzvarētājs A. Kontadors ir pieķerts dopinga lietošanā, viņa analīzēs konstatēts nedaudz paaugstināts klenbuterola daudzums. 2012. gada februārī A. Kontadors tika diskvalificēts un uzvara 2010. gada Tour de France viņam tika atņemta, bet par uzvarētāju tika pasludināts otrās vietas ieguvējs A. Šleks. Velobrauciens sākās ar īsu prologu Nīderlandes ostas pilsētā Roterdamā. Prologā uzvarēja pasaules čempions braucienā ar atsevišķu startu Fabians Kančellāra no Team Saxo Bank (viņam šī bija jau ceturtā uzvara dažādu gadu Tour de France prologos). 2010. gada Tour de France pirmais posms bija brauciens ļoti līdzenā Ziemeļjūras piekrastē no Roterdamas līdz Beļģijas galvaspilsētai Briselei. Sprinteru cīņā posma finišā uzvaru izcīnīja itālis Alesandro Petaki no Lampre-Farnese Vini, kļūdams arī par līderi sprinteru (punktu) vērtējumā, savukārt F. Kančelāra saglabāja kopvērtējuma līdera dzelteno krekliņu. 500 m pirms finiša daudzi braucēji, arī favorīti, iekļuva kritienā. Velotūres otrais etaps veda pa paugurainu reljefu Ardēnu kalnos un finišēja kūrortpilsētiņā Spā. Par uzvarētāju, kopā ar grupu aizbēgot no pelotona, bet pēc tam aizbēgot no saviem ceļabiedriem kļuva francūzis Silvēns Šavanels no Quick Step, kurš apsteidza pelotonu par gandrīz četrām minūtēm un kļuva arī par kopvērtējuma līderi ar gandrīz divu minūšu pārsvaru pār tuvāko sekotāju F. Kančelāru, tāpat arī sprinteru ieskaites līderi. Smagajā distancē kritienus piedzīvoja daudzi braucēji, arī favorīti, tai skaitā 2009. gada Tour de France uzvarētājs Alverto Kontadors. Protestējot pret iepriekšējā etapa finiša slikto plānojumu, kas noveda pie masveidīga kritiena, braucēji neizspēlēja sprinta finišu, tieši tāpēc S. Šavanelam izdevās iegūt tik ievērojamu pārsvaru. 3. posmā Tour de France pirmo reizi 2010. gadā ieradās Francijā. Sacīkstes beigu daļa notika pa smagu, bīstamu bruģētu ceļu, kurā notiek arī klasiskais velobrauciens Parīze-Rubē, tāpēc pelotons sabruka daudzās sīkās grupās. Par uzvarētāju kļuva norvēģu sprinteris Tūrs Hūshovds no Cervello Test Team, bet bēgļu grupā piedalījās arī nesenais līderis F. Kančellāra, kuram pietika ar pārsvaru, kāds līderu grupai bija pār pelotonu, lai atgūtu kopvērtējuma līdera dzelteno kreklu. Līdzšinējam līderim S. Šavanelam divreiz pārsprāga riepa, tādēļ viņš atpalika no līderiem un kopvērtējumā atkrita uz 5. vietu. Smagu kritienu piedzīvoja viens no Luksemburgu un dāņu komandu Team Saxo Bank pārstāvošajiem brāļiem Šlekiem - Frenks Šleks, kuram lauzts atslēgas kauls liedza turpināt sacensības. Īsajā un vieglajā Tour de France 4. posmā sprinta finišā savu otro uzvaru šogad izcīnīja A. Petaki, bet nākamajā etapā, kas tāpat nenesa būtiskas izmaiņas kopvērtējumā, pārliecinoši veicot pēdējos pārsimts distances metrus, uzvarēja cits sprinteris - Marks Kevendišs no Team HTC – Columbia. Menas salā dzimušajam M. Kevendišam izdevās uzvarēt divos etapos pēc kārtas, ar savu komandas biedru atbalstu triumfējot arī 6. etapa grupas finišā. Lai arī šis posms norisinājās ne tik līdzenā apvidū, tomēr pelotonam atkal izdevās panākt bēgļu grupu. 7. posmā, kas bija pirmais kalnu etaps 2010. gada Tour de France savu otro uzvaru izcīnīja S. Šavanels, kurš jau otro reizi kļuva arī par kopvērtējuma līderi. Savukārt dzeltenajā kreklā startējušais F. Kančellāra nebūdams kalnu etapu cienītājs izkrita no līderu grupas, atkāpjoties līdz 58. vietai kopvērtējumā. Pirmais augstkalnu etaps Alpos kopvērtējuma tabulu ietekmēja vēl vairāk. Pēc 8. posma vietu līderu grupā zaudēja gan kopvērtējuma līderis S. Šavanels, gan leģendārais Lānss Ārmstrongs (pēc kritieniem zaudēja gandrīz 12 minūtes līderim un izredzes uz augstu vietu kopvērtējumā). Uzvaru smagajā kalnu posmā guva jauno braucēju kopvērtējuma līderis Andi Šleks no Team Saxo Bank, kurš bija atrāvies no pārējiem kopā ar Euskaltel-Euskadi spāni Samuelu Sančesu. Pēc uzvaras A. Šleks kļuva par otro kopvērtējumā, bet līderpozīcijas ieņēma viens no favorītiem - austrālietis Keidels Evanss no BMC Racing Team. Pēc atpūtas dienas notikušais Tour de France 9. posms Savojas Alpos ieklāva vienu no smagākajiem šī gada velobraucienā iekļautajiem kāpumiem - leģendāro augstākās grūtības kategorijas pāreju Col de la Madeleine (1993 m vjl). Tour de France dalībnieki to bija pieveikuši jau 23 reizes un viens no sportistiem, kas to sasnieguši kā līderi, 1994. gada velobraucienā bija Latvijas pārstāvis Pēteris Ugrjumovs. Savukārt 2010. gadā Col de la Madeleine pirmais uzbrauca mājinieks Antonī Šarto no Bbox Bouygues Telecom, tādējādi kļūdams par līderi kalnu braucēju kopvērtējumā. Par posma uzvarētāju kļuva cits francūzis Sendijs Kasārs no FDJ, savukārt kopvērtējumā līderpozīcijas ieguva labākais jaunais braucējs A. Šleks, kurš par 41 sekundi bija priekšā pērnā gada Tour de France uzvarētājam A. Kontadoram. Col de la Madeleine kāpums posma beigās izrādījās pārāk smags iepriekšējam līderim K. Evansam (uzvarētājam zaudēja vairāk kā 8 minūtes un atkrita uz 18. vietu kopvērtējumā), arī bijušajam Tour de France uzvarētājam Karlosam Sastrem un vairākiem citiem favorītiem. Velobrauciena 10. etaps notika Francijas nacionālajos svētkos Bastīlijas ieņemšanas dienā, kad katra franču velobraucēja pienākums ir cīnīties par uzvaru Tour de France posmā. Tomēr viņiem šī diena nebija veiksmīga un vēsturisku uzvaru izcīnīja Portugāles riteņbraucējs Seržiu Paulinju (pirmā Tour de France uzvara Team RadioShack vēsturē un pirmā uzvara portugālim pēdējā 21 gada laikā), kurš finišā par dažiem centimetriem apsteidza savu atrāviena pārinieku Vasiļu Kirijenku no Baltkrievijas. Bēgļu grupas pārsvars pār lielo grupu bija milzīgs, un uzvarētāji finišā pelotonam bija priekšā vairāk kā 14 minūtes, tomēr kopvērtējuma vietu sadalījumu šis posms neizmainīja, vienīgi Žeroms Pino atguva uz vienu dienu zaudēto kalnu līdera raibo krekliņu. Velobrauciena 11. posms tika prognozēts kā sprinteriem piemērots un tajā jau trešo uzvaru šī gada Tor de France (un 13. karjerā) izcīnīja M. Kevendišs. Toties viņa gregari Marks Renšo par agresīvu braukšanu un konkurentu bloķēšanu tika diskvalificēts. Citam sprinterim A. Petaki pietika ar otro vietu posmā, lai atgūtu zaļo labākā sprintera krekliņu kopvērtējumā. 12. posmā, kas notika pārsvarā līdzenā reljefā, tomēr ar stāvu kāpumu pašā finišā Mandā, uzvarēja spānis Hoakims Rodrigess no Krievijas komandas Katjusha. Šis posms ietekmēja arī kopvērtējumu, jo A. Kontadoram finiša kāpumā izdevās kopā ar etapa uzvarētāju aizbēgt no A. Šleka, un par 10 sekundēm samazināt atpalicību kopējā klasifikācijā. Trešais finišēja A. Kontadora komandas biedrs Aleksandrs Vinokurovs, kurš ilgi bija vadībā un tika atzīts par 12. posma kareivīgāko braucēju. Galvenajā vērtējumā līderis tomēr palika nemainīgs, kamēr sprinteru saraksta galvgalī atgriezās T. Hūshovds un labāko kalnu braucēju saraksta vadībā - Ž. Pino. Lai gan organizatori 13. posmu bija ieskaitījuši pie līdzenumu posmiem, tajā bija vairāki ievērojami kāpumi un par uzvarētāju kļuva iepriekšējās dienas kaereivīgākais braucējs un augstkalnu posmu speciālists A. Vinokurovs no Astana, kuram izdevās aizbēgt no grupas un finišēt 13 sekundes pirms sprinteriem. Finišējot trešais, labākā sprintera godu kopvērtējumā atkal atguva A. Petaki. 2010. gada Tour de France 14. posmā, kas bija pirmais posms Pirenejos un kurā bija jāpārvar augstākās kategorijas kāpums, uzvarēja francūzis Kristofs Riblons no Ag2r-La Mondiale (kopumā šī tūre ir neierasti sekmīga mājiniekiem). Kopvērtējums mainījās nenozīmīgi, vienīgi 3. un 4. vietu ieņemošie Samuels Sančess un Deniss Meņšovs, finišējot posma pirmajā trijniekā, par dažām sekundēm pietuvojās kopvērtējuma līderiem. 15. posmā dalībniekiem bija jāveic augstākās kategorijas kāpums Port de Balès un šis posms nesa izmaiņas kopvērtējumā. A. Kontadoram izdevās atrauties no A. Šleka brīdī, kad izšķirošajā kāpumā dzeltenā krekla īpašnieks mēģināja aizbēgt no sekotājiem, bet viņa velosipēdam nokrita ķēde. Lai arī divkārtējais Tour de France uzvarētājs tika skarbi kritizēts par fair play garam neatbilstošu rīcību, izmantojot konkurenta tehnikas neveiksmi, galveno mērķi - dzelteno kreklu - viņš sasniedza, finišējot 7. vietā un kopvērtējumā iegūstot 8 sekunžu pārsvaru pār A. Šleku. Par posma uzvarētāju, finišējot vienatnē, kļuva Francijas braucējs Tomass Feklers no Bbox Bouygues Telecom. Notikumiem bagātajā 16. posmā atkal uzvarēja francūzis, pie tam atkal no Bbox Bouygues Telecom - šoreiz tas bija Pjeriks Fedrigo. Viens no lielākajiem nemiera cēlājiem un atrāvienu grupu veidotājiem šoreiz bija L. Ārmstrongs, kuram, iespējams, šī bija pēdējā izdevība uzvarēt Tour de France posmā. Tomēr grupa, kas kompakti nokļuva līdz finišam vairāk kā 6 minūtes pirms pelotona, bija pārāk liela, lai varētu uzvarēt braucējs bez īpašām sprintera spējām. Kopvērtējuma līderi A. Kontadors un A. Šleks viens ortru pieskatīja un nemēģināja aizbēgt, atstājot izšķirīgo cīņu uz 17. posmu pēc brīvdienas. Toties notika cīņa par labākā sprintera zaļo kreklu un kalnu karaļa raibo kreklu. T. Hūshovdam izdevās izcelties lielās grupas finišā un iegūt vajadzīgos punktus, lai atņemtu zaļo kreklu A. Petaki (izcils sniegums sprinterim - prasme gūt punktus finišā arī smagam kalnu posmam ar vairākām augstākās un vidējās kategorijas pārejām). Savukārt franču veterāns Kristofs Moro no Caisse d'Epargne spēja gūt punktus svarīgākajos kalnu ieskaites starpfinišos, bīstami pietuvojoties līdšinējam šīs ieskaites līderim A. Šarto. Pēc atpūtas dienas sekoja pēdējais kalnu posms - ļoti smags, ar finišu augstākās kategorijas pārejā Col du Tourmalet. Abiem kopvērtējuma līderiem A. Kontadoram un A. Šlekam bija līdzīgi mērķi - tieši šeit atrauties no konkurenta un iegūt vajadzīgo pārsvaru, lai uzvarētu velobrauciena kopvērtējumā. Viņi pierādīja, ka patiešām ir spēcīgākie šogad, noslēguma kāpumā aizbēgot no visiem pārējiem dalībniekiem un finišējot pirmajās divās vietās, taču abu laiks finišā bija pilnīgi vienāds. A. Šleks uzvarēja 17. posmā (jau otrā uzvara šogad), kamēr A. Kontadors, ļaujot konkurentam uzvarēt šodien, visticamāk, nodrošināja uzvaru visā tūrē, ņemot vērā, ka vienīgā reālā cīņa par sekundēm starp šiem braucējiem bija iespējama vairs tikai 19. posmā - braucienā ar atsevišķu startu, kur spēcīgāks ir spāņu braucējs. Tour de France 18. posms bija piemērots sprinteriem un tajā jau 4. uzvaru šogad (un 14. karjerā) izcīnīja M. Kevendišs, bet A. Petaki atkal atņēma zaļo sprinta līdera kreklu T. Hūshovdam. 19. posms bija brauciens ar atsevišķu startu un tieši šeit tika izšķirts 2010. gada prestižākā velobrauciena uzvarētājs. Brīnums nenotika un A. Kontadors, kas ir prasmīgāks individuālo braucienu speciālists nekā viņa vienīgais reālais konkurents A. Šleks, pārsvaru kopvērtējumā palielināja līdz 39 sekundēm un gandrīz droši garantēja sev trešo uzvaru Tour de France kopvērtējumā. Toties cīņā par 3. vietu kopvērtējumā notika izmaiņas: Rabobank krievs D. Meņšovs pārliecinoši ieguva nepieciešamo pārsvaru pār S. Sančesu no Euskaltel-Euskadi. Individuālo braucienu speciālistu cīņā par uzvaru posmā, otro uzvaru šogad un 7. uzvaru Tour de France posmos karjerā izcīnīja F. Kančellāra. Piezīme: * Alverto Kontadors 2012. gadā tika diskvalificēts par dopinga lietošanu un Tour de France uzvarētāja tituls viņam tika atņemts. Par uzvarētāju kļuva otrās vietas ieguvējs Andi Šleks. Piezīme: * Pārējo braucēju rezultāti atbilstoši ieņemtajām vietām velobrauciena finišā, neņemot vērā vēlākās diskvalifikācijas. Tour de France oficiālā mājaslapa (franciski) (angliski)