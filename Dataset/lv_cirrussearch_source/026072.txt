Rodrigo Ābols (dzimis 1996. gada 5. janvārī Rīgā) ir latviešu hokejists, centra uzbrucējs. Pašlaik (2023) Ābols spēlē SHL klubā Rögle BK. Viņa tēvs ir bijušais Latvijas izlases spēlētājs, tagad treneris Artis Ābols. Juniora gados Ābols spēlēja Zviedrijā. Profesionāļa karjeru Ābols sāka 2012.—13. gada sezonā, kuru aizvadīja Latvijas čempionāta kluba SK Rīga 17 sastāvā. Nākamajā sezonā uzbrucējs pievienojās MHL vienībai HK Rīga. 2014.—15. gada sezonā Ābols kļuva jau par vienu no komandas līderiem. 2014. gada 29. decembrī debitēja Rīgas "Dinamo" sastāvā, sezonas gaitā 14 spēlēs atzīmējoties ar pieciem rezultativitātes punktiem. 2015. gadā Ābols pievienojās Rietumu hokeja līgas klubam Portlendas "Winterhawks", tās sastāvā spēlējot līdz 2016.—17. gada sezonas ievadam, kad pārcēlās uz QMJHL. 2017. gada jūnijā noslēdza divu gadu līgumu ar Örebro HK. 2017.—18. gada sezonā komandas rindās aizvadīja 26 spēles, atzīmējoties tikai ar vienu rezultatīvu piespēli. Daļu sezonas Ābols tika izīrēts Allsvenskan līgas komandai BIK Karlskoga. Nākamajā sezonā Örebro HK rindās atzīmējās ar 18 vārtu guvumiem, kas bija starp augstākajiem rādītājiem visā līgā. 2019.—20. gada sezonu aizvadīja Amerikas hokeja līgas komandā Springfildas "Thunderbirds", taču tad atgriezās Zviedrijā. 2021. gada novembra sākumā kļuva par Örebro HK kapteini. Latvijas hokeja izlases rindās debitējis 2014. gada 6. novembra spēlē pret Dānijas izlasi. Spēlējis 2015., 2016., 2018., 2019., 2021., 2023. gada pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski) Cilvēku portāls Latvijas portāls Hokeja portāls