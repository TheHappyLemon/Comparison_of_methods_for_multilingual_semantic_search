Naruto Uzumaki (japāņu: うずまき ナルト, Uzumaki Naruto) ir galvenais personāžs manga un anime seriālā "Naruto", ko izveidoja mangaka Masasi Kisimota. Naruto radīšanā Kisimota gribēja, lai personāžs paliktu "vienkāršs un stulbs", dodot viņam tādas iezīmes kā Son Goku, galvenajam personāžam no Dragon Ball sērijas. Tomēr, Kisimota pievienoja viņam tumšu pagātni, lai padarītu viņu unikālu. Naruto izskats ir mainījies pāris reizes, Kisimoto iedodot viņam citas drēbes un padarot viņu pievilcīgāku rietumu publikai kā arī, lai viņu būtu vieglāk zīmēt. Naruto ir dzimis Konohā, Apslēpto lapu ciematā. Viņa vecāki ir Minato Namikaze, ciemata Ceturtais Hokage, un Kušina Uzumaki. Neilgi pēc viņa dzimšanas ciematam uzbruka Deviņu astu dēmons lapsa Kjūbi. Minato un Kušina upurēja savas dzīvības, lai uzveiktu Kjūbi un ieslodzītu viņu Naruto ķermenī. Tā Naruto kļuva par bāreni, toties ieguva neparastas spējas - lielu izturību, ātru izdziedēšanos, lielus čakras krājumus un iespēju nākotnē izmantot Kjūbi spēku. Trešais Hokage turēja noslēpumā faktu, ka Naruto bija Minato dēls, viņš arī aizliedza pieaugušajiem ciema iedzīvotājiem runāt par to, ka Naruto ir Kjūbi spēks. Bet tas netraucēja viņiem ienīst Naruto un baidīties no zēna. Ar laiku tādas jūtas parādījās arī viņu bērnos. Tāpēc Naruto auga vientuļš, nemīlēts un nesaprasts. Pieaugot viņš centās pievērst apkārtējo uzmanību ar huligāniskiem izlēcieniem, jo mācības Nindzju Akadēmijā viņam padevās ar grūtībām. Viņš arī loloja sapni reiz kļūt par nākamo Hokagi, lai visi viņu atzītu un cienītu. Izrādot drosmi, pašaizliedzību, un neatlaidību, Naruto ar laiku iegūst citu atzinību. Pirmais ir skolotājs Iruka no Akadēmijas, bet pēc tam 7. komanda, kurā Naruto nonāk pēc Akadēmijas pabeigšanas. Sensejs Hataki Kakaši, meitene Sakura, kurā Naruto ir ieķērties, Saske, kurš uzskata Naruto par idiotu - viņi visi iepazīst Naruto un kļūst par viņa draugiem, lai arī ne vienmēr viņu attiecībās viss ir gludi. Tomēr apkārtējo ticība Naruto un viņa paša apņēmība palīdz viņam kļūt stiprākam, pierādot, ka viņš nav tāds neveiksminieks un muļķis, kā daudzi uzskatīja. Vēl vairāk, laikam ejot, Naruto kļūst par vienu no spēcīgākajiem nindzjām pasaulē. Ejot laikam un notikumiem, cilvēku, kas atzīst Naruto, kļūst arvien vairāk - viņa vienaudži no ciemata, Piektā Hokage Tsunade, Naruto tēva skolotājs un aizbildnis Džiraija, Gaara, kuram bija līdzīgs liktenis, kā Naruto. Galu galā, Kakaši reiz izsakās, ka Naruto piemīt mistisks spēks padarīt par draugiem visus, kas nonāk viņa tuvumā (izņemot, protams, neliešus). Viens no lielākajiem Naruto pārdzīvojumiem ir viņa labākā drauga un sāncenša Saskes pievienošanās noziedzniekam Oručimaru. Naruto no visas sirds vēlas atgriezt draugu mājās. Vēlāk Saske nogalina Oručimaru un arī savu brāli, kurš arī bija iemesls viņa bēgšanai no ciemata. Tomēr notikumi nindzju pasaulē kļūst nopietnāki un Saske nostājās noziedznieku organizācijas Akatsuki pusē un apņemas iznīcināt Konohu un visus tās iedzīvotājus, arī bijušos draugus. Lai arī vairs nav cerību, ka viss būs kā agrāk, kad viņi visi bija kopā 7. komandā. Naruto gatavojas pēdējai cīņai ar Saski, lai palīdzētu viņam atgriezties no tumsas, pat ja abiem būs jāmirst.