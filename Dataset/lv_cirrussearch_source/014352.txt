Juris Tone (dzimis 1961. gada 26. maijā Rīgā) ir bijušais latviešu vieglatlēts un bobslejists, tagad uzņēmējs. Pašreizējais Latvijas rekordists 4x100 m stafetes skrējienā, bijis rekordists tāllēkšanā. Kā bobslejists — stūmējs Jāņa Ķipura, Sanda Prūša un Zinta Ekmaņa vadītajās ekipāžās, Olimpisko spēļu medaļas ieguvējs. Sportista karjeru sācis vieglatlētikā, skrējis sprintu un lēcis tālumā. Karjeras laikā astoņas reizes uzvarēja Latvijas čempionātā, bijis Latvijas rekordists: tāllēkšanā (8,07 m, rekords noturējās 33 gadus no 1983. līdz 2016. gadam, kad to pārspēja Elvijs Misāns) un 4×100 m stafetes skrējienā, kas nav pārspēts joprojām (39,31 s). Divus gadus bija pārtraucis trenēties tāllēkšanā vēdera muskuļa traumas dēļ, pēc atgriešanās vairs neuzrādīja tik labus rezultātus. Izcīnījis trešo vietu PSRS čempionātā Uzbekijas sastāvā 4×100 m stafetē. Deviņas reizes uzvarējis Latvijas PSR čempionātā vieglatlētikā dažādās disciplīnās (100 m, tāllēkšana, 4×100 m stafete, 100 m telpās). Uz bobsleju pārgāja 1986. gadā, taču neilgu brīdi paralēli piedalījās arī vieglatlētikas sacensībās. Piedalījies trijās Olimpiskajās spēlēs (1988, 1992, 1994). 1988. gadā Kalgari bija stūmējs J. Ķipuram četriniekos kopā ar Gunti Osi un Vladimiru Kozlovu. Sacensībās tika izcīnīta 3. vieta. Nākamajās Olimpiskajās spēlēs Albērvilā bija stūmējs S. Prūša četrinieka ekipāžā kopā ar Ivaru Bērzupu un Adri Plūksnu. Sacensībās tika ieņemta 14. vieta (augstākais Latvijas sportistu sasniegums šajās Olimpiskajās spēlēs). 1994. gadā Lillehammerē kopā ar Otomāru Rihteru un A. Plūksnu stūma S. Prūša četrinieku un ieņēma 19. vietu. 1990. gadā kopā ar Z. Ekmani kļuva par Eiropas vicečempionu divniekos. Divas reizes kļuva par PSRS čempionu (1987, 1990). 2010. gada nogalē. J. Tone paziņoja par gatavību pārdot savu Olimpisko spēļu medaļu, lai palīdzētu finansēt Latvijas paralimpiskās vienības piecu sportistu dalību Pasaules čempionātā vieglatlētikā. Viņa meita Santa arī bijusi tāllēcēja (6,01 metrs), precējusies ar barjerskrējēju Staņislavu Olijaru. Pašlaik nodarbojas ar celtniecības projektu attīstību. «LOK profils». Olimpiade.lv. Arhivēts no oriģināla, laiks: 2012. gada 20. jūnijā. Skatīts: 2012. gada 23. jūnijā. Ivars Ošiņš. Latvijas olimpiskais zelts, sudrabs, bronza. Lauku avīze, 2008. 206.—207. lpp. ISBN 978-9984-827-07-0. Kreipāns, Anatolijs (2011. gada 16. augustā). "Juris Tone palīdz celt un audzināt mazdēlu". Sporta Avīze (Rīga: SIA "Mediju nams") 33 (808): 54. lpp. ISSN 1691-0451. «Arī bobslejists un medaļnieks Tone gatavs pārdot godalgu». Ir.lv. Skatīts: 2012. gada 23. jūnijā. Olympedia profils (angliski) LOK profils IAAF profils (angliski)