Vitālijs Kovaļs (baltkrievu: Віталь Мікалаевіч Коваль; dzimis 1980. gada 31. martā Permā) ir bijušais Baltkrievijas hokejists, vārtsargs. Karjeras lielāko daļu aizvadījis Krievijā, astoņas sezonas spēlējis Kontinentālajā hokeja līgā. Baltkrievijas hokeja izlases sastāvā spēlējis septiņos Pasaules čempionātos, kā arī 2010. gada olimpisko spēļu turnīrā. Profesionāļa karjeru Kovaļs uzsāka 2000.—01. gada sezonā, kad debitēja Krievijas Superlīgas kluba Permas "Molot-Prikamie" sastāvā. Lai gan kluba sistēmā Kovaļs spēlēja līdz pat 2005.—06. gada sezonai, šajā laikā Krievijas Superlīgā hokejists aizvadīja vien 20 spēles. 2004.—05. gada sezonā Kovaļs aizvadīja vienu spēli arī Latvijas hokeja līgas kluba HK Liepājas Metalurgs rindās. 2005.—06. gada sezonā Kovaļs pievienojās Baltkrievijas Ekstralīgas klubam Grodņas "Neman", tajā spēlējot līdz pat 2007.—08. gada sezonas izskaņai, kad hokejists pievienojās jaunizveidotajam Kontinentālās hokeja līgas klubam Minskas "Dinamo". 2010. gada vasarā Kovaļs pievienojās Mitišču "Atlant" rindām, taču pēc gada noslēdza līgumu ar Ņižņijnovgorodas "Torpedo". Kovaļs tika izvēlēts dalībai 2012. gada Kontinentālās hokeja līgas Zvaigžņu spēlē, taču tajā nepiedalījās īsi pirms spēles gūtās traumas dēļ. "Torpedo" rindās Kovaļs spēlēja līdz 2014. gadam, kad pievienojās Ufas "Salavat Julajev" rindām. Pēc "Salavat Julajev" rindās aizvadītas sezonas 2015. gada septembrī noslēdza viena gada līgumu ar Ņižņekamskas "Ņeftehimik", pēc sezonas beigām noslēdzot profesionāļa karjeru. Baltkrievijas hokeja izlases rindās spēlējis 2010. gada olimpisko spēļu turnīrā, kā arī 2008., 2009., 2010., 2012., 2014., 2015. un 2016. gada Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)