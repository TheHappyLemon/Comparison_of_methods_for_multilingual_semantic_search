Šis raksts ir par bijušo autosacīkšu komandu. Par citām jēdziena Lotus nozīmēm skatīt nozīmju atdalīšanas lapu. Team Lotus bija Formula 1 autosacīkšu komanda. Tā piedalījās no 1958. līdz 1994. gadam. Brits Kolins Čepmens 1952. gadā izveidoja Lotus Engineering Ltd. Tai bija panākumi Formula 2 klasē. 1958. gadā komanda sāka piedalīties Formula 1 sacensībās. 1960. gada Monako GP tika izcīnīta pirmā uzvara. Tiesa gan, neuzvarēja Lotus pilots, bet gan Lotus šasija, kuru lietoja Roba Vokera komandas pilots Stīrlings Moss. Pirmā uzvara Lotus komandai nāca 1961. gada ASV GP, kad laimīgais uzvarētājs bija Iness Airlends. 1963. gadā komanda izcīnīja gan konstruktoru kausu, gan čempiona titulu (Džims Klārks). Tas pats tika atkārtots divus gadus vēlāk. Klārks nomira trīs gadus vēlāk sacīkšu avārijā. Komanda spēja izcīnīt konstruktoru kausu arī bez viņa. Par čempionu kļuva Lotus pilots Greiems Hils. Pēc diviem gadiem Lotus pilots atkal kļuva par čempionu. Šoreiz tas bija Johens Rints. Diemžēl viņš nomira, pirms paspēja garantēt savu titulu, tomēr otrs kandidāts Žakijs Ikss nespēja sadeldēt Rinda pārsvaru. Komanda, kā parasti, izcīnīja arī konstruktoru kausu. Rints kļuva par vienīgo F1 čempionu, kurš par tādu kļuva pēc savas nāves. Pēc diviem gadiem par čempionu atkal kļuva Lotus pilots - šoreiz tas bija Emersons Fitipaldi. Pēc gada komanda izcīnīja otro konstruktoru kausu pēc kārtas, tiesa gan, šoreiz iztika bez čempiona titula. 1978. gadā tika izcīnīts komandas pēdējais konstruktoru kauss un čempiona tituls. Par čempionu kļuva amerikānis Mario Andreti. Kopš Andreti titula komanda kļuva aizvien mazāk un mazāk konkurētspējīga. Astoņdesmitajos gados starp komandas pilotiem bija Naidžels Mensels, Airtons Senna un Elio de Andželiss. Šajā dekādē nomira komandas dibinātājs un ilggadējais vadītājs Kolins Čepmens. Komandas vadību pārņēma Pīters Vors. Deviņdesmitajos gados komandas nosaukums jau bija sastopams rezultātu lejasgalā. 1994. gadā komanda aizvadīja savu pēdējo sezonu, pirms apvienojās ar Pacific Racing, komandu, kura gadu vēlāk bankrotēja.