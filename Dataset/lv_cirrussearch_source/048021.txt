"Sargasi kosmosā" (angļu: Sargasso of Space) ir amerikāņu rakstnieces Endrū Nortones 1955. gadā sarakstīts zinātniskās fantastikas romāns. Tā ir pirmā daļa no zinātniski fantastisku romānu sērijas par tirdzniecības kosmosa kuģi "Saules karaliene". Latviešu valodā grāmatu 1977. gadā I. Kundziņa tulkojumā sērijā "Fantastikas pasaulē" klajā laidusi izdevniecība "Zinātne". Romāna darbība norisinās nākotnē, pēc vairākiem kodolkariem un kosmosa kolonizācijas. Tā varoņi ir kāda brīvās tirdzniecības kuģa komandas locekļi, kas nonāk situācijā, kad no viņu atjautības un drosmes ir atkarīgs kuģa liktenis un viņu pašu dzīvības. Arī šajā grāmatā, tāpat kā citos Endrū Nortones darbos liela loma ir Priekšteču civilizācijai, kas valdījusi kosmosā vēl ilgi pirms zemiešu kosmosa kuģu parādīšanās. Šī rase pēc sevis uz dažādām planētām atstājusi vairākus dīvainus artefaktus un briesmīgu karu pēdas. Deins Torsons, kurš nesen beidzis kosmiskās tirdzniecības skolu, ar kosmosa kuģi "Saules karaliene" nonāk uz planētas Limbo, kas tikko atklāta iespējamai tirdzniecībai. Informācija par planētu nešķiet pārāk daudzsološa. "Saules karalieni" nolīgusī arheologu komanda iekārto apmetni Priekšteču pilsētas drupās. Deins kopā ar četriem biedriem dodas izpētīt apkārtni, lai atrastu saprātīgu dzīvību un iespējamās tirdzniecības preces. Viens no viņiem pazūd, iespējams, viņš ir nolaupīts. Deina grupa dodas uz drupām, lai pārbaudītu, ko dara arheologi, un konstatē, ka tie ir pazuduši. Aizdomas liek viņiem atgriezties pie "Saules karalienes" pa citu ceļu, un viņi atrod avarējušus kosmosa kuģus, daži no tiem cietuši avāriju jau pirms tūkstošiem gadu, pazīmes liecina par izlaupīšanu. Tuvojoties nolaišanās vietai, viņi atrod "Saules karalieni" pirātu aplenkumā un saprot, ka arheologi ir daļa no pirātu bandas. Vērojot savu kuģi no aizsega, Deins un viņa biedri notver kādu pirātu un iebrūk to pazemes bāzē. Tur viņi atrod Priekšteču tehnoloģijas, kas vēl darbojas. Viņi redz pirātus vadām iekārtu, kas pievelk kosmosa kuģus planētai, lai tie avarētu. Pateicoties tam, ka uz planētas ierodas policijas kreiseris, kopīgiem spēkiem izdodas pieveikt pirātus. Uz Limbo atrasto artefaktu dēļ "Saules karalienes" tirdzniecības līgums ar šo planētu tiks atcelts, taču viņiem būs iespējams pārņemt līgumu ar vienu no pirātu upuriem — planētu, ko sauc Sargola.