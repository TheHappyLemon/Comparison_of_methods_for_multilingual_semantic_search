"Garpa pasaule" (angļu: The World According to Garp) ir 1982. gada ASV komēdijdrāmas filma, kura veidota pēc Džona Ērvinga romāna "Garpa pasaule" (1978) motīviem. Scenāriju filmai sarakstījis Stīvs Tesičs. Filmas režisors ir Džordžs Rojs Hills, galvenās lomas atveido Robins Viljamss, Mērija Beta Hērta, Glenna Klouza, Džons Litgovs, Marks Sopers. Par darbu šajā filmā Glennu Klouzu un Džonu Litgovu kā labākos aktierus otrā plāna lomās nominēja Amerikas Kinoakadēmijas balvai. Uzmanību! Turpmākajā tekstā var tikt atklātas nozīmīgas detaļas par filmas saturu! Filmas galvenais varonis ir T.S. Garps (Robins Viljamss). Viņa māte Dženija Fīldsa (Glenna Klouza) viņu audzina viena pati. Dženija nekad nav gribējusi saistīt sevi ar kādu vīrieti, un bērnu viņa ieņēmusi, strādājot par medmāsu hospitālī, no kāda Otrajā pasaules karā smagi ievainota tehniskā seržanta, kas varējis izdvest tikai skaņu garp... un drīz nomiris. Tam par godu arī nosaukts dēls T.S. Garps (T.S. — saīsinājumā no tehniskais seržants). Dženija strādā skolā par medmāsu, un Garps mācās šajā skolā. Viņš nodarbojas ar cīņas sportu, kā arī uzsāk pirmos mēģinājumus rakstniecībā. Garpam iepatīkas trenera meita Helēna Holma (Mērija Beta Hērta). Par Helēnu viņam ir nopietna interese, bet tai pašā laikā viņam interesē arī sekss ar citām sievietēm. Kad Dženija ar Garpu aizbrauc uz pilsētu, Dženija ar pārsteigumu pamana uz ielām prostitūtas. Viņa pat samaksā vienai, lai parunātos un noskaidrotu, kā šī sieviete jūtas. Dženija pamana Garpa un prostitūtas savstarpējo interesi un iedod Garpam naudu, lai viņš pēc tam varētu norēķināties. Vēlāk Dženija nolemj rakstīt autobiogrāfisku grāmatu "Seksuāli aizdomīga", kurā atklāj savu noraidošo attieksmi pret seksu, kā arī analizē sabiedrības neizpratni, ko tādēļ jutusi. Grāmata kļūst ļoti populāra, feministu aprindas to pieņem par savu manifestu. Grāmata iedrošina daudzas savu vīru terorizētas sievietes uzsākt jaunu dzīvi. Garps arī saraksta savu pirmo grāmatu. Viņš apprecas ar Helēnu, viņiem piedzimst divi bērni. Garps ir rakstnieks, Helēna strādā par pasniedzēju koledžā. Bet kāds Helēnas students Maikls Miltons (Marks Sopers) ļoti aktīvi izrāda savu interesi par Helēnu, un viņi sāk slepeni satikties. Kad Garps to uzzina, viņš jūtas satriekts. Viņš kopā ar bērniem aizbrauc uz pāris stundām, lai Helēna varētu pateikt Maiklam, ka vairs ar viņu nesatiksies. Bet, kad Garps ar bērniem atgriežas, Maikls un Helēna vēl ir mašīnā pie mājas. Garps tumsā to neredz, un notiek sadursme, kurā iet bojā jaunākais dēls, bet vecākais zaudē vienu aci. Dženija ienākumus no savas grāmatas izmanto, lai sniegtu atbalstu nelaimē nonākušām sievietēm. Pēc nelaimes Dženijas mājā apmetas arī Garps un Helēna. Paiet ilgāks laiks, kamēr viņi spēj atkal runāt viens ar otru. Vēlāk viņiem piedzimst meita, ko viņi nosauc par godu vecmātei — par Dženiju. Bet vecmāte Dženija turpina vadīt savu labdarības centru. Viņas uzticamā palīdze ir Roberta Maldūna (Džons Litgovs) — transseksuālis, bijušais futbolists. Garps sadraudzējas ar viņu. Dženijas mājā viņš sastop arī sievietes, kas sevi sauc Elenas Džeimsas vārdā, par godu vienpadsmit gadus vecai meitenei, ko izvarojuši, un kurai nogriezta mēle, lai viņa nevarētu neko pastāstīt. Solidarizējoties ar meiteni, šīs sievietes labprātīgi nogriezušas sev mēli. Īstā Elena Džeimsa gan šīm sievietēm lūgusi, tā nerīkoties, bet viņas nav paklausījušas. Garps uzraksta grāmatu par Elenu, paužot cieņu pret viņu, bet kritisku attieksmi pret viņas sekotāju fanātisko rīcību. Tādējādi Garps iemanto sev ienaidnieces. Arī viņa mātei Dženijai ir daudz ienaidnieku, kam nepatīk viņas grāmata un viņas atbalsts nelaimīgām sievietēm. Tomēr Dženija neņem vērā draudu vēstules un piedalās politiskā darbībā. Vienā mītiņā kāds antifeminists viņu nošauj. Sievietes, kam Dženija ir tik daudz palīdzējusi, rīko atceres pasākumu viņai par godu. Vīriešiem tur ieeja aizliegta. Garps pārģērbjas par sievieti, lai varētu piedalīties savas mātes piemiņas pasākumā. Roberta viņam palīdz nemanītam iekļūt zālē. Bet pēc kāda brīža Garpu atmasko kāda viņa skolas laika paziņa, ar iesauku Pooh. Sievietes ir saniknotas, un Garpam jābēg. Tomēr kāda sieviete viņam palīdz tikt ārā. Tā izrādās Elena Džeimsa (Amanda Plamere). Izrādās, ka viņa Garpam ir pateicīga par grāmatu, ko tas sarakstījis par viņu. Garps atgriežas savā vecajā skolā. Viņš raksta, bet viņam patīk būt arī par cīņas sporta treneri. Kādu dienu sporta zāles durvis atveras un ienāk sieviete, kas visu acu priekšā šauj uz Garpu. Tā ir tā pati skolas laika paziņa Pooh, kas kļuvusi par Elenas Džeimsas biedrības pārstāvi un nogriezusi sev mēli. Garpu cenšas glābt, viņu ved uz slimnīcu ar helikopteru, Helēna ir viņam līdzās. Filma beidzas bez skaidras norādes, vai Garps izdzīvos vai nē. Pēdējais kadrs ir brīdis no viņa bērnības, kad māte savās rokās viņu šūpo pret debesīm. Filmas sākuma un beigu titru laikā skan The Beatles dziesma When I’m Sixty-Four. Lai gan Glenna Klouza tēlo Garpa māti Dženiju, viņa ir tikai četrus gadus vecāka par Garpa lomas atveidotāju Robinu Viljamsu. Romāna autors Džons Ērvings šajā filmā piedalās epizodiskā lomā. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Box Office Mojo profils (angliski) Rotten Tomatoes profils (angliski)