Viktors Dobrecovs (dzimis 1977. gada 9. janvārī) ir bijušais Latvijas futbolists, uzbrucējs. Šobrīd ir Virslīgas kluba Grobiņas SC/LFS galvenais treneris. 1998., 1999., 2003. un 2005. (dalīti) gada sezonā Dobrecovs kļuva par Virslīgas rezultatīvāko spēlētāju. Liepājas Metalurga labā guvis vairāk nekā 150 vārtus Virslīgā. Starptautiskā līmenī pārstāvējis Latvijas U-21 izlasi no 1996. līdz 1999. gadam, kā arī Latvijas izlasi, no 1998. līdz 2005. gadam. Pēc 2008. gada sezonas beigām viņš paziņoja, ka beidz savu spēlētāja karjeru un sāk strādāt par treneri "FK Liepājas Metalurgs", vadot komandas dublieru sastāvu. 2009. gada sezonā, apstākļu spiests, viņš atgriezās futbolā un sezonas beigās aizvadīja 6 spēles "Metalurga" sastāvā, gūstot vienus vārtus un palīdzot komandai izcīnīt čempionu titulu. 2014. gadā pēc FK Liepājas Metalurgs darbības pārtraukšanas kļuva par FK Liepāja galveno treneri. 2015. gada sezonā aizveda Liepājas klubu līdz Virslīgas čempionu titulam. Pēc 2016. gada sezonas, kurā komanda ierindojās 4. vietā, atstāja galvenā trenera amatu. Pirms 2017. gada sezonas pievienojās 1. līgas klubam Grobiņas SC, kļūstot par komandas galveno treneri. 2019. gada februārī kļuvis par Lietuvas A līgas kluba Klaipēdas "Atlantas" galveno treneri. 2020. gada maijā atkārtoti kļuva par "Grobiņas SC" galveno treneri. Dzimis 1977. gada 9. janvārī, Liepājā. Bērnībā Dobrecovs trenējies futbolā un basketbolā pie trenera Edvīna Sprūdes, taču beigās izvēlējās pievērsties futbolam. Viņš spēlēja Liepājas čempionātā ar jauniešu komandu un uzvarēja tajā, kad treneris Jānis Zuntners viņu uzaicināja spēlēt Virslīgā, brīdī, kad Liepājā futbols bija kritiskā stāvoklī, jo trūka spēlētāju, kuriem spēlēt Virslīgā. Dobrecovs debitēja Virslīgā, 16 gadu vecumā, Olimpija Liepāja komandā, 1993. gada 18. spetembrī, nākot uz maiņu spēles 46. minūtē, izbraukumā piedzīvojot sagrāvi ar 0:6 pret FK Pārdaugava. Pēdējo spēli tajā sezonā viņš aizvadīja sezonas pēdējā kārtā, 23. oktobrī, ar 3:1 izbraukumā uzvarot FK Gauja. Kopumā viņš aizvadīja sešas spēles līgā, kurās vārtus neguva, komandai ierindojoties septītajā vietā turnīra tabulā. 1994. gada sezonā Dobrecovs guva savus pirmos vārtus Virslīgā un vienīgos sezonā, FK Liepāja komandā, spēlē pret FK Pārdaugava, 15. oktobrī, mājās nospēlējot neizšķirti, 2:2, pret to pašu komandu, pret kuru debitēja pagājušajā sezonā. Konkrēto sezonu viņa komanda noslēdza priekšpēdējā, vienpadsmitajā vietā. 1995. gada sezonā pirmos vārtus FK DAG–Liepāja komandas sastāvā Dobrecovs guva sezonas 12. kārtā, 8. jūlijā, savās mājās, Daugavas stadionā, ar 3:1 uzvarot FK Vairogs. Viņš guva vārtus 16. jūlijā, izbraukumā ar 1:0 uzvarot FK Amstrig. Debiju un pirmos vārtus Eirokausos Dobrecovs piedzīvoja 1995.–1996. gada UEFA Kausa ieguvēju kausā, 10. augustā, kad viņš kvalifikācijas kārtas pirmajā spēlē mājās guva vārtus 5. minūtē, pret Igaunijas komandu Lantana Tallinn, uzvarot ar 3:0. Atbildes spēle Tallinā, 24. augustā, beidzās neizšķirti, 0:0, un viņa komanda iekļuva nākamajā kārtā, uzvarot ar 3:0, divu spēļu summā. Nākamais pretinieks viņa pārstāvētajai komandai bija Roterdamas "Feyenoord", kad pirmajā spēlē, 14. septembrī, savās mājās DAG komanda piedzīvoja sakāvi ar 0:7. Tajā spēlē piedalījās tādi spēlētāji, kā Henriks Lāšons un Ronalds Kūmans, kuri katrs guva pa vārtiem. Atbildes spēlē Roterdamā, 28. septembrī, arī tika piedzīvota sakāve, ar 0:6, divu spēļu summā piekāpjoties ar graujošo 0:13. Pirmoreiz sezonā Dobrecovs guva divus vārtus līgā, izbraukumā uzvarot Skonto/Metāls komandu, ar rezultātu 2:1, cīņā par 7.–10. vietu, 22. oktobrī. Sezonā viņš guva 5 vārtus un viņa komanda ierindojās 9. vietā. Pirmos vārtus 1996. gada sezonā Dobrecovs guva 3. kārtā, FK Baltika mājās ar 4:0 uzvarot FK Jūrnieks. Savu 50. spēli Virslīgā Dobrecovs aizvadīja 20. jūlijā, nākot uz maiņu 42. minūtē, izbraukumā ciešot sagrāvi ar 0:5, pret Skonto FC. Viņš guva divus vārtus 15. oktobrī, cīņā par 1.–6. vietu, izbraukumā nospēlējot neizšķirti, 2:2, pret FK Universitāte. Galu galā, "FK Baltika" sezonu noslēdza 4. vietā, Dobrecovam gūstot 7 vārtus 25 spēlēs. 1997. gadā Dobrecovs pirmo spēli Virslīgas sezonā FK Liepājas Metalurgs komandā aizvadīja 1. kārtas spēlē, izbraukumā, 12. aprīlī, nākot uz maiņu spēles 46. minūtē, nomainot Eduardu Kudrašovu, bezvārtu neizšķirtā, 0:0, pret Dinaburg FC. Pirmos vārtus sezonā viņš guva 4. maijā, spēles 29. minūtē, savās mājās ar 3:0 uzvarot FK Ventspils. Dobrecovs guva divus vārtus 13. jūlijā, savās mājās ar 4:2 uzvarot FK Rēzekne. Pēdējo spēli Virslīgas sezonā viņš aizvadīja 8. novembrī, nākot uz maiņu 71. minūtē, savās mājās spēlējot neizšķirti, 1:1, pret "FK Daugava". Sezonu viņš ar komandu noslēdza 5. vietā, gūstot 5 vārtus 21 līgas spēlē. Pirmos vārtus 1998. gada sezonā Dobrecovs guva 5. kārtā, 20. maijā, savās mājās ar 1:2 piekāpjoties "Dinaburg FC". Nākamajā kārtā, 24. maijā, viņš guva savu pirmo hat-trick Virslīgā, izbraukumā ar 4:3 uzvarot Ranto–Miks komandu. Viņš guva divus vārtus 29. maijā, savās mājās ar 4:1 uzvarot Valmiera FC. Savu otro hat-trick Virslīgā viņš guva pret to pašu komandu, "Ranto–Miks", 5. jūlijā savās mājās sagraujot savu pretinieku ar 7:0. Viņš guva divus vārtus izbraukumā, pret "Ranto–Miks" komandu, 31. augustā, pārliecinošā uzvarā, ar 6:1. Nākamajā spēlē, 12. septembrī, pret "Valmiera FC" Dobrecovs guva divus vārtus, savās mājās uzvarot ar 2:1. Sezonas 22. kārtā, 21. septembrī, savās mājās, viņš pirmo reizi Virslīgā guva četrus vārtus un savu trešo hat-trick Virslīgā vienas sezonas laikā, ar 7:0 sagraujot "FK Rēzekne". 31. oktobrī, savās mājās, Dobrecovs guva savu ceturto hat-trick Virslīgā sezonas laikā, pārspējot "Ranto–Miks" komandu ar 5:1. Kopumā pret šo komandu sezonas laikā viņš guva 11 vārtus, kas bija gandrīz puse no viņa kopējā sezonā gūto vārtu skaita. Sezonu viņš pabeidza, pirmoreiz kļūstot par rezultatīvāko vārtu guvēju Virslīgā, 27 spēlēs gūstot 23 vārtus, viņa komandai ierindojoties otrajā vietā. 1999. gadā Latvijas futbola izlase aizvadīja draudzības spēli pret Brazīliju, Kuritibā, zaudējot ar 0:3. Latvijas sastāvā bija arī Dobrecovs. Brazīlijas sastāvā bija tādas zvaigznes kā Dida, Kafu, Roberto Karloss, Zē Roberto, Ronaldu, kā arī Ronaldiņu, kuram tā bija debijas spēle Brazīlijas izlasē. 1999. gada Virslīgas sezonā Dobrecovs otro sezonu pēc kārtas kļuva par rezultatīvāko spēlētāju, 20 spēlēs gūstot 22 vārtus, kad viņa pārstāvētā komanda kļuva par vicečempioniem. 2003. gada 5. oktobrī, savās mājās, "Metalurgs" ar 3:0 uzvarēja FK Auda, Dobrecovam gūstot vārtus jau 4. minūtē. 16. oktobrī, spēlē pret Daugavpils "Dinaburg", Dobrecovs atkārtoja Mihaila Miholapa rekordu – 33 vārti vienās Latvijas meistarsacīkstēs. Spēlē viņš guva divus vārtus un tika atzīts par mača vērtīgāko spēlētāju. 2003. gada sezonā Viktors Dobrecovs "Metalurga" rindās guva 36 vārtus. Šo rekordu viņš sasniedza 26 gadu vecumā. Tajā sezonā Liepājas komanda pretinieku vārtos iesita 100 reizes, lielāko daļu – Dobrecovs, 36 reizes, un sezonas otrais labākais "snaiperis" – Ģirts Karlsons, ar 26 precīziem raidījumiem. "Liepājas Metalurgs" kļuva par vienīgo komandu, kura vienas sezonas ietvaros guvusi 100 vārtus. Tā bija trešā reize, kad Dobrecovs kļuva par Virslīgas rezultatīvāko spēlētāju. 2004. gadā Dobrecovs ar Liepājas komandu bija tuvu tam, lai pirmo reizi kļūtu par valsts čempioniem, pārtraucot "Skonto" 13 gadu pēc kārtas dominanci, taču saspringtā spēlē "Metalurga" komanda piedzīvoja zaudējumu, ar 2:3, spēles 90. minūtē Genādijam Soloņicinam nerealizējot 11 metru soda sitienu, kurš lidoja pāri vārtiem. 2005. gadā Dobrecovs kopā ar komandu kļuva par Virslīgas čempioniem, pēc tam, kad iepriekšējos 14 gadus pēc kārtas par čempioniem bija kļuvuši tikai un vienīgi "Skonto". Sezonā viņš guva 18 vārtus, kas bija dalītā pirmajā vietā ar Igoru Sļesarčuku, šo panākumu sasniedzot jau ceturto reizi karjerā. 2006. gadā Dobrecovs pārcēlās uz Igaunijas čempionvienību FC TVMK Tallinn. Tā gada sākumā viņš bija nolēmis saistīt savu nākotni ar Kazahstānas čempionvienību Aktobe, taču, līdz ar leģionāru limita samazināšanu čempionātā, viņam lielu daļu laika būtu jāsēž uz rezervistu soliņa, kas viņu neapmierināja, līdz ar to viņš sāka meklēt citu komandu. 2006. gada sezonas beigās Dobrecovs pie spēlēšanas komandā tika samērā reti un vairāk laika pavadīja uz rezervistu soliņa. Līgums ar klubu viņam bija arī uz 2007. gada sezonu, taču sezonas vidū viņš komandu pameta, kad par viņu sāka izrādīt interesi FC Daugava un vēlāk arī izpirka viņu. 2007. gada vasarā Dobrecovs pievienojās Daugavpils komandai FC Daugava. 2008. gada vasarā Dobrecovs lauza līgumu ar "FC Daugava", sakot: "Daugavpils "Daugavas" komandā jau labu laiku biju sēdējis tikai uz rezervistu soliņa, un kluba attieksme pret mani bija vienkārši ignorējoša. Arī tādās situācijās, kad pārējie komandas uzbrucēji nebija gatavi spēlēt, uz mani kā potenciālo aizvietotāju pat neskatījās. Lai kā es strādātu treniņos un izrādītu vēlmi tikt sastāvā, man nedeva iespēju. Nevienam taču nepatīk "sildīt" rezervistu soliņu, tādēļ arī lauzu līgumu." Pēc līguma laušanas viņš atgriezās Liepājā un trenējās ar savu bijušo klubu, "Liepājas Metalurgs", taču vēl nebija skaidrs, vai uzbrucējs pievienosies komandai. Dobrecovs atzina, ka, ja vairs neizdosies uzspēlēt "Metalurgā", tad viņš nolēmis beigt savu spēlētāja karjeru: "Vēl jau gribētu uzspēlēt, taču tad tikai Liepājā. Ja nē, tad mana futbolista karjera būs beigusies" – viņš teica. 2008. gada jūlijā Dobrecovs atgriezās "Metalurga" komandas sastāvā. Sporta žurnālists un komentētājs Anatolijs Kreipāns par Dobrecovu teicis: "Dobrecovam bija ļoti izteikta jebkuram uzbrucējam nepieciešamā īpašība būt īstajā brīdī un īstajā vietā. Viņam bija mednieka instinkts. Labākie vārtu guvēji, vienalga kādā līmenī - Latvijas virslīgā, Anglijas premjerlīgā vai Vācijas bundeslīgā, viņi paredz vienu vai divus gājienus uz priekšu, kur varētu būt bumba un kur varētu iedot piespēli. Dobrecovs bija vārda vislabākajā nozīmē viltīgs spēlētājs. Tas ir uzbrucēja kapitāls, tas dažādi izpaudās. Kad vajadzēja, viņš mācēja mazliet notēlot. Arī tā ir meistarība, kas ir jāpieprot, kaut gan daudzus tas kaitina." Latvijas izlases visu laiku rezultatīvākais futbolists Māris Verpakovskis teicis, ka Dobrecovam bija dotības teicami lasīt spēles situācijas. "Viņam bija fenomenāla vārtu gūšanas izjūta. Viņš vienmēr mācēja atrasties īstajā vietā un īstajā laikā. Viņam bija izteikta "bombardiera" intuīcija. Laukumā viņš jutās kā zivs ūdenī. Viņš allaž paredzēja, kur atlēks bumba, kur sekos piespēle. Viņš mācēja aukstasinīgi izmantot vārtu gūšanas momentus. Viņš nebija mega ātrs, mega tehnisks. Viņam nebija arī ļoti labs tālsitiens. Ir uzbrucēji, kuriem ir daudz iespēju gūt vārtus, taču viņi tās neizmanto. Ja Viktoram bija trīs momenti, viņš guva vismaz divus golus" – teica Verpakovskis. Bijušais futbolists un treneris Jurģis Kalns uzteicis Dobrecovu par prasmi iegūt "otrās bumbas". Viņš izteicies: "Viņam tas ņuhs, tā oža bija baigi laba. Viņš mācēja būt īstajā vietā soda laukumā. Tā bumba regulāri nonāca pie viņa. Viņam vienmēr līdzās bija kāds garais uzbrucējs - Karlsons vai Katasonovs. Dobriks mācēja savākt "otrās bumbas", viņš bija ļoti tendēts uz tām. Pēc katras gaisa divcīņas, kurā piedalījās Karlsons, Katasonovs vai Grebis, viņš savāca tās "otrās bumbas" un izveidoja sev momentus. Šī īpašība nepiemīt visiem uzbrucējiem, tā piemīt tikai augstas klases uzbrucējiem. Tās īpašības, kas viņam piemīt, ir ļoti grūti iemācīt otram. Tās ir dabas dotas. Viņš bija spēlētājs, kurš mācēja veidot labu kolektīvu. Viņš vienmēr un visur bija pozitīvs - ļoti labs komandas biedrs." 2003. gada sezonas otrais labākais "bombardieris" Ģirts Karlsons, kurš tajā sezonā guva 26 vārtus, teica: "Viņam bija laba uzbrucēja oža. Viņš vienmēr bija pareizajā vietā. Zināja, kur tā bumba būs. Tas bija gads, kad mums abiem tā spēle labi vedās. Viens otru laukumā labi sapratām, zinājām, ko gaidīt vienam no otra. Viņš zināja manas, un es viņa darbības. Bijām labs tandēms jeb duets. Tas mums tiešām bija labs gads. Viktors nebija masīvs, muskuļains vai super ātrs. Viņš zināja savus plusus un uz tiem arī strādāja, izmantoja tos." Dobrecovs ir treneris "Liepājas futbola skolā" kā U18/U17 komandas galvenais treneris. Trenera karjeru viņš sāka 2008. gada izskaņā, sākotnēji trenējot “Liepājas metalurga” dublierus, pēc tam bija Jāņa Intenberga palīgs “Metalurga” galvenajā komandā. Kad “Liepājas metalurgs” izjuka un Liepājā atgriezās Māris Verpakovskis, 2014. gadā Dobrecovs kļuva par FK Liepāja galveno treneri. 2014. gada 18. martā jaunais klubs un tā komanda tika iepazīstināti preses konferencē. Savu pirmo spēli galvenā trenera amatā Dobrecovs aizvadīja 2014. gada 21. martā, pret FK Metta, sezonas atklāšanas spēlē, kurā viņa vadītā komanda uzvarēja ar 2:1. 2014. gada septembrī Dobrecovs tika atzīts par mēneša labāko treneri. 2013.—2014. gada Latvijas Kausā "FK Liepāja" tika līdz pusfinālam, kur 2014. gada 23. aprīlī tikās ar FK Jelgava komandu. Pamatlaikā spēle beidzās neizšķirti, 0:0, bet papildlaikā "Jelgava" komanda spēles 106. minūtē guva vārtus, papildlaikā spēlei noslēdzoties 1:0, kā rezultātā "Liepāja" izstājās no kausa izcīņas. Savā pirmajā sezonā pie komandas "stūres", viņš izcīnīja 21 uzvaru 36 līgas spēlēs, un FK Liepāja ierindojās 4. vietā, ar 66 punktiem. 2015. gada sezonu "FK Liepāja" komanda iesāka pret "Skonto" savās mājās, 13. martā, uzvarot ar 3:2. Dobrecova vadītā komanda nezaudēja sezonas pirmajās sešās spēlēs, kad piedzīvoja pirmo zaudējumu izbraukumā, 24. maijā, pret iepriekš uzvarēto "Skonto" komandu, ar 0:1. 2014.—2015. gada Latvijas Kausa turnīrā "FK Liepāja" aizkļuva līdz pusfinālam, kur, tāpat kā pagājušogad, šoreiz ar 0:2 zaudējot tajai pašai komandai – "FK Jelgava", 2015. gada 25. aprīlī. Dobrecovs trīsreiz sezonā kļuva par mēneša labāko treneri – martā/aprīlī, jūlijā un septembrī. Sezonu "FK Liepāja" noslēdza kā čempionvienība, iegūstot šo titulu tikai otrajā sezonā pēc komandas dibināšanas. Sezonas 24 aizvadītajās spēlēs Dobrecova trenētā komanda izcīnīja 15 uzvaras, kopumā iegūstot 52 punktus turnīra tabulā. Sezonu viņa vadītā komanda ar 12 uzvarām 28 spēlēs pabeidza ceturtajā vietā, no bronzas pozīcijas atpaliekot 9 punktus. Pēdējo sezonas spēli "Liepāja" noslēdza ar 1:0 uzvaru pār BFC Daugavpils, kas bija komandas vienīgā uzvara pēdējās septiņās spēlēs. Pēc sezonas beigām Dobrecovs atstāja "FK Liepāja" galvenā trenera amatu. Viņš teica: "Ja komanda nevar uzvarēt, tad, protams, vainīgs treneris. Un tad arī trenerim jāaiziet. Kāpēc es to neizdarīju ātrāk? Jo diez vai četras vai piecas kārtas pirms čempionāta beigām tas būtiski kaut ko ietekmētu, tāpēc arī novadīju šīs spēles vēl līdz galam. Savukārt šodien paziņoju, ka kā galvenais treneris „Liepājas” klubā beidzu darboties." Pēc FK Liepāja galvenā trenera amata atstāšanas, parādījās ziņas, ka Dobrecovs varētu pārņemt 1. līgas kluba Grobiņas SC vadību. 2017. gada martā viņš ieguva PRO UEFA licenci, savukārt, tā paša gada jūnijā viņš ieguva kvalifikāciju apstiprinošo sertifikātu. 2019. gada sākumā Dobrecovs kļuva par Klaipēdas "Atlantas" galveno treneri. Savā pirmajā spēlē, 2019. gada 2. martā, viņa vadītā komanda savās mājās ar 2:0 uzvarēja FK Kauno Žalgiris komandu. Pēdējo spēli komandā galvenā trenera amatā Dobrecovs aizvadīja 2019. gada 30. oktobrī, piedzīvojot smagu sagrāvi, ar 1:9, pret Marijampoles "Sūduva" komandu, pēc kā viņš atstāja galvenā trenera amatu. 2019. gada sezonu Dobrecova vadītā komanda noslēdza 6. vietā, ar 26 izcīnītiem punktiem 28 spēlēs. 2019. gada beigās Lietuvas Futbola federācija, par manipulēšanu ar spēļu rezultātiem, uz nākamo sezonu izslēdza "Atlantas" komandu no augstākajām divīzijām, kopā ar vēl vienu klubu – FK Palanga. Pirmo spēli, pēc atgriešanās komandā, Dobrecova vadītā komanda aizvadīja 2020. gada 4. jūlijā, izbraukumā ar 0:2 zaudējot FK Smiltene. Pēc sensacionālās uzvaras pret savu agrāk vadīto komandu "FK Liepāja", 2022. gada Latvijas Kausa astotdaļfinālā, Dobrecovs aicināja mainīt turnīra formātu tā, lai Virslīgas komandas aizvadītu pilnu turnīru, nevis iesaistītos tajā tikai no pēdējām kārtām. Viņš teica: "Godīgi būtu, ja visi sāktu no vienādām pozīcijām, vai tas ir 1/64 fināls vai 1/128 fināls, bet visi sāk no pirmās kārtas. Ja tomēr ideja ir popularizēt futbolu, tad taču tas ir lieliski, un kādai mazajai komandai tur var sanākt gandrīz vai mūža piedzīvojums un emocijas, pat ja ir milzīgi rezultāti. Ja izlozē sanāk tā, ka mazajā pilsētiņā "X" jāierodas, piemēram, "Riga" vai "Valmiera", tur tas netiks ātri aizmirsts, un tie būs futbola svētki." 2023. gada sezonā Dobrecova vadītā "Grobiņa" uzvarēja Nākotnes līgā, iegūstot ceļazīmi uz Virslīgu. 2024. gada 30. janvārī "Grobiņas SC" komandai tika piešķirta licence dalībai 2024. gada Virslīgas sezonā. Iepriekš, 24. janvārī, komanda Virslīgas licenci vēl nesaņēma, jo LFF Klubu licencēšanas pirmās instances padome norādīja uz trūkumiem finanšu plūsmas pārskatā. "Grobiņas" klubam tika dotas piecas dienas savu pieteikumu pārstrādāt. Dobrecovs teica: "Bažas par gaidāmo lēmumu man bija, jā, taču tās bija tādas mierīgas bažas, jo viss prasītais tomēr bija izpildīts." 2024. gada februārī Dobrecovs kļuva par Latvijas U-19 futbola izlases galveno treneri. “Šis vecuma posms man ir labi pazīstams un ir parocīgs, jo esmu ar tādu strādājis un ticis arī pie panākumiem. Sevi redzu kā sava veida “neitrālu” treneri, jo esmu no reģiona, neesmu no Rīgas. Patīkami, ka mūsu jaunieši gan U-19, gan U-17 izlasēs regulāri sasniedz elites kārtas turnīrus. Ja tā turpināsim, attiecīgi izaugsme sekos arī nacionālajā izlasē,” pauda Dobrecovs. 2024. gada UEFA Eiropas U-19 čempionāta kvalifikācijas Elites kārtā, Dobrecova vadītā U-19 izlase Ziemeļmaķedonijā aizvadīja trīs spēles, piedzīvojot divus zaudējumus un vienreiz nospēlējot neizšķirti. Pirmajā spēlē, 2024. gada 20. martā, Latvijas U-19 izlase pašās spēles beigās, ar 0:1, piekāpās Šveices vienaudžiem. Nākamajā spēlē, 23. martā, Latvija ar 0:3 zaudēja Ukrainas U-19 izlasei. Pēdējā, trešajā spēlē, Latvijas U-19 izlase nospēlēja neizšķirti, 1:1, ar mājinieci Ziemeļmaķedoniju. Viktora dēls Devids Dobrecovs arī ir futbolists. Viņa vārdā ir nosaukts Bērnu un jauniešu futbola turnīrs, ar nosaukumu “Dobrecova kauss” jeb "Dobrecova cup". 2014. gada septembrī "FK Liepāja" un FK Kurši aizvadīja sadraudzības maču florbolā, lai veidotu ciešākas attiecības starp Liepājas pilsētas sporta spēļu komandām, kurā vienu no komandām vadīja Dobrecovs. 2015. gada 24. septembrī Dobrecovs piedalījās labdarības spēlē Liepājā, Daugavas stadionā, kopā ar tādām personām, kā dziedātājs Dons, grupu Prāta Vētra, futbolistiem – Edgaru Gauraču, Kristapu Grebi un daudziem citiem. Vienā no intervijām, kas publicēta 2015. gada beigās, Dobrecovs atklāti pastāstīja, ka viņa lielākā klubu karjeras kļūda bija, ka paša paviršības dēļ viņš nedabūja līgumu par labu summu Kazahstānas klubā "Aktobe", kad komandas treneris viņu aicinājis trīs reizes. 2016. gada 18. martā, Dobrecovs kļuva par vienu no 15 cilvēkiem, kurš tika atzīts par "Gada liepājnieku 2015", par izcīnīto čempionu titulu Latvijas Virslīgā ar "FK Liepāja" komandu. 2016. gada 12. jūnijā, Liepājas Olimpiskajā centrā, Dobrecovs piedalījās basketbola labdarības pasākumā ar nosaukumu “VERPAKOVSKIS vs PORZIŅĢIS”, kur vienas komandas kapteinis bija Māris Verpakovskis, savukārt otras – Kristaps Porziņģis. Pasākumā kopumā piedalījās daudzi sabiedrībā pazīstami cilvēki. Visi pasākuma laikā gūtie ienākumi tika novirzīti labdarībai, kuras pamatmērķis ir dot iespēju un palīdzēt Liepājas maznodrošināto ģimeņu bērniem nodarboties ar sportu. Svinot Latvijas Futbola federācijas simtgadi, 2021. gada 21. augustā Skonto stadionā notika Leģendu spēle, ar pasaules un Latvijas futbola zvaigžņu piedalīšanos, kuru skaitā bija arī Dobrecovs. Spēle noslēdzās ar 10:4, pasaules komandas labā. Pasaules komandā piedalījās tādi slaveni spēlētāji, kā Luišs Figu, Kevins Kuranji, Florāns Maluda un Nunu Gomišs, savukārt Latvijas komandā bija 5 Liepājas futbola audzēkņi – Oskars Kļava, Deniss Ivanovs, Māris Verpakovskis, Ģirts Karlsons un Viktors Dobrecovs. Spēle 2006. gada Igaunijas Superkausā Atjaunots 2023. gada 7. decembrī FK–DAG Liepāja Latvijas kausa finālists: 1995 FK Liepājas Metalurgs Virslīga: 2005, 2009 Latvijas kauss: 1998, 2000, 2002, 2005 – finālists TVMK Tallinn Superkauss: 2006 FC Daugava Daugavpils Latvijas kauss: 2008 Individuālie sasniegumi Virslīgas rezultatīvākais spēlētājs: 1998, 1999, 2003, 2005 (dalīti) Visu laiku rezultatīvākais vārtu guvējs Virslīgas sezonā: 2003 – 36 vārti FK Liepāja Virslīga: 2015 Grobiņas SC Nākotnes līga: 2023 Individuālie sasniegumi Virslīgas mēneša labākais treneris: 2014. gada septembris, 2015. gada marts/aprīlis, 2015. gada jūlijs, 2015. gada spetembris "Gada liepājnieks 2015": 2016 «Dobrecovs un Krucs trenēs Liepājā». Arhivēts no oriģināla, laiks: 2008. gada 17. decembrī. Skatīts: 2008. gada 16. decembrī. «"Liepājas metalurga" spēlētāju statistika Latvijas LMT virslīgas meistarsacīkstēs 2009». Arhivēts no oriģināla, laiks: 2009. gada 13. decembrī. Skatīts: 2009. gada 21. novembrī. «Dobrecovs atstāj "Liepājas" galvenā trenera amatu». sportacentrs.com. 2016. gada 5. novembris. Skatīts: 2017. gada 13. aprīlī. «1. līga: Herberts Cukurs, Bilbao "Athletic" un Ēģiptes iekarotāji». sportacentrs.com. 2017. gada 12. aprīlis. Skatīts: 2017. gada 13. aprīlī. «Dobrecovs kļuvis par Lietuvas "Atlantas" galveno treneri». Sportacentrs.com (latviešu). 2019-02-19. Skatīts: 2019-02-20. Normunda Atvara saruna ar Viktoru Dobrecovu. Atjaunināts: 2023-12-06 «No kolekcionāra par pulksteņmeistaru». Sporto (latviešu). Skatīts: 2023-12-06. «FK Pārdaugava - Olimpija Liepāja - Latvijas Futbola federācija». lff.lv. Skatīts: 2023-12-05. «FK Gauja - Olimpija Liepāja - Latvijas Futbola federācija». lff.lv. Skatīts: 2023-12-05. «Optibet Virslīga». LFF.lv (latviešu). Skatīts: 2023-12-05. «Liepāja - FK Pārdaugava - Latvijas Futbola federācija». lff.lv. Skatīts: 2023-12-05. «Optibet Virslīga». LFF.lv (latviešu). Skatīts: 2023-12-05. «DAG-Liepāja - Vairogs - Latvijas Futbola federācija». lff.lv. Skatīts: 2023-12-05. «FK Amstrig - DAG-Liepāja - Latvijas Futbola federācija». lff.lv. Skatīts: 2023-12-05. «uefa.com - UEFA Cup Winners' Cup - All-Time Statistics - Prelim.». web.archive.org. 2004-06-08. Arhivēts no oriģināla, laiks: 2004-06-08. Skatīts: 2023-12-06. «uefa.com - UEFA Cup Winners' Cup - All-Time Statistics - Prelim.». web.archive.org. 2004-06-04. Arhivēts no oriģināla, laiks: 2004-06-04. Skatīts: 2023-12-06. «uefa.com - UEFA Cup Winners' Cup - All-Time Statistics - 1st». web.archive.org. 2004-06-18. Arhivēts no oriģināla, laiks: 2004-06-18. Skatīts: 2023-12-06. «uefa.com - UEFA Cup Winners' Cup - All-Time Statistics - 1st». web.archive.org. 2004-06-18. Arhivēts no oriģināla, laiks: 2004-06-18. Skatīts: 2023-12-06. «Optibet Virslīga». LFF.lv (latviešu). Skatīts: 2023-12-05. «Optibet Virslīga». LFF.lv (latviešu). Skatīts: 2023-12-05. «Baltika - FK Jūrnieks - Latvijas Futbola federācija». lff.lv. Skatīts: 2023-12-05. «Skonto FC - Baltika - Latvijas Futbola federācija». lff.lv. Skatīts: 2023-12-05. «Universitāte - Baltika - Latvijas Futbola federācija». lff.lv. Skatīts: 2023-12-05. «Optibet Virslīga». LFF.lv (latviešu). Skatīts: 2023-12-05. «Optibet Virslīga». LFF.lv (latviešu). Skatīts: 2023-12-05. «Dinaburg FC - SK Liepājas metalurgs - Latvijas Futbola federācija». lff.lv. Skatīts: 2023-12-08. «SK Liepājas metalurgs - FK Ventspils - Latvijas Futbola federācija». lff.lv. Skatīts: 2023-12-08. «SK Liepājas metalurgs - FK Rēzekne - Latvijas Futbola federācija». lff.lv. Skatīts: 2023-12-08. «SK Liepājas metalurgs - FK Daugava - Latvijas Futbola federācija». lff.lv. Skatīts: 2023-12-08. «Optibet Virslīga». LFF.lv (latviešu). Skatīts: 2023-12-08. «SK Liepājas metalurgs - Dinaburg FC - Latvijas Futbola federācija». lff.lv. Skatīts: 2023-12-08. «Ranto-Miks - SK Liepājas metalurgs - Latvijas Futbola federācija». lff.lv. Skatīts: 2023-12-08. «SK Liepājas metalurgs - Valmieras FK - Latvijas Futbola federācija». lff.lv. Skatīts: 2023-12-08. «SK Liepājas metalurgs - Ranto-Miks - Latvijas Futbola federācija». lff.lv. Skatīts: 2023-12-08. «Ranto-Miks - SK Liepājas metalurgs - Latvijas Futbola federācija». lff.lv. Skatīts: 2023-12-08. «SK Liepājas metalurgs - Valmieras FK - Latvijas Futbola federācija». lff.lv. Skatīts: 2023-12-08. «SK Liepājas metalurgs - FK Rēzekne - Latvijas Futbola federācija». lff.lv. Skatīts: 2023-12-08. «SK Liepājas metalurgs - Ranto-Miks - Latvijas Futbola federācija». lff.lv. Skatīts: 2023-12-08. «Optibet Virslīga». LFF.lv (latviešu). Skatīts: 2023-12-08. «Brazīlija - Latvija - Latvijas Futbola federācija». lff.lv. Skatīts: 2023-12-16. «Ronaldinho's debut for Brazil - Who were his teammates and where are they now? | Goal.com». www.goal.com (angļu). 2021-07-27. Skatīts: 2023-12-16. «Optibet Virslīga». LFF.lv (latviešu). Skatīts: 2023-12-19. ««Liepājas metalurgs» ar 3:0 pieveic «Audu»». Futbols (latviešu). 2003-10-05. Skatīts: 2023-12-16. «Viktors Dobrecovs atkārto Latvijas rekordu». 2003. gada 16. oktobris. Skatīts: 2023. gada 16. decembrī. «Viktors Dobrecovs - "zaglēns" un "bombardieris", kurš atteica "Skonto"». 2020. gada 18. decembrī. Skatīts: 2023. gada 5. decembrī. «Optibet Virslīga». LFF.lv (latviešu). Skatīts: 2023-12-19. «Šodien - 27.kārta». www.delfi.lv (latviešu). Skatīts: 2023-12-07. «Saspringtā cīņā 'Liepājas Metalurgs' piekāpjas 'Skonto' futbolistiem». www.delfi.lv (latviešu). Skatīts: 2023-12-07. «‘Liepājas metalurgs’ kļūst par Latvijas čempioniem futbolā». www.delfi.lv (latviešu). Skatīts: 2023-12-07. ««Liepājas metalurgs» futbolisti kļūst par Latvijas čempioniem». Futbols (latviešu). 2005-10-01. Skatīts: 2023-12-07. «Optibet Virslīga». LFF.lv (latviešu). Skatīts: 2023-12-19. «Viktors Dobrecovs pāries uz Igaunijas čempionvienību». www.delfi.lv (latviešu). Skatīts: 2023-12-08. «Viktors Dobrecovs izsalcis pēc spēlēšanas». liepajniekiem.lv (latviešu). Skatīts: 2023-12-08. «Dobrecovs trenējas kopā ar "Metalurgu"». Sportacentrs.com (latviešu). 2008-07-21. Skatīts: 2023-12-08. «Esi sveicināts mājās, Viktor!». liepajniekiem.lv (latviešu). Skatīts: 2023-12-08. «Treneri». Liepājas Futbola Skola (lv-LV). Skatīts: 2023-12-06. «Dobrecovs kļuvis par Lietuvas “Atlantas” galveno treneri». liepajniekiem.lv (latviešu). Skatīts: 2023-12-06. «Preses konferencē iepazīstina ar FK "Liepāja" virslīgas klubu un tā komandu». Sportacentrs.com (latviešu). 2014-03-18. Skatīts: 2023-12-06. «"Liepāja" debijā 1 050 skatītāju klātbūtnē izrauj uzvaru pret "Mettu"». Sportacentrs.com (latviešu). 2014-03-21. Skatīts: 2023-12-06. «Labākie septembrī - Jānis Ikaunieks un Viktors Dobrecovs». Sportacentrs.com (latviešu). 2014-10-10. Skatīts: 2023-12-10. «Jelgava vs. Liepaja - 23 April 2014 - Soccerway». int.soccerway.com. Skatīts: 2023-12-10. «Optibet Virslīga». LFF.lv (latviešu). Skatīts: 2023-12-06. «FK Liepāja - Skonto FC - Latvijas Futbola federācija». lff.lv. Skatīts: 2023-12-10. «Skonto FC - FK Liepāja - Latvijas Futbola federācija». lff.lv. Skatīts: 2023-12-10. «Jelgava vs. Liepaja - 25 April 2015 - Soccerway». int.soccerway.com. Skatīts: 2023-12-06. «Par mēneša labākajiem Virslīgā atzīti liepājnieki Toress un Dobrecovs». liepajniekiem.lv (latviešu). Skatīts: 2023-12-06. «Par Sportland mēneša labāko spēlētāju atzīts Kamešs, treneris – Dobrecovs». liepajniekiem.lv (latviešu). Skatīts: 2023-12-05. «Mēneša spēlētājs – Ikaunieks, treneris – Dobrecovs – FK Liepāja – Futbola klubs» (latviešu). Skatīts: 2023-12-10. «Čempioni – FK Liepāja – FK Liepāja – Futbola klubs» (latviešu). Skatīts: 2023-12-05. «Optibet Virslīga». LFF.lv (latviešu). Skatīts: 2023-12-10. «Dobrecovs atstāj "Liepājas" galvenā trenera amatu». Sportacentrs.com (latviešu). 2016-11-05. Skatīts: 2023-12-12. «Dobrecovs atstājis “Liepājas” kluba galvenā trenera amatu». liepajniekiem.lv (latviešu). Skatīts: 2023-12-07. «Dobrecovs varētu kļūt par pirmās līgas komandas Grobiņas SC galveno treneri». liepajniekiem.lv (latviešu). Skatīts: 2023-12-07. «Dobrecovs, Koliņko un citi Latvijas treneri iegūst Pro-UEFA licenci». Sportacentrs.com (latviešu). 2017-03-21. Skatīts: 2023-12-10. «Dobrecovs, Koliņko un citi saņem PRO-UEFA treneru licences». Sportacentrs.com (latviešu). 2017-06-15. Skatīts: 2023-12-10. «FK Atlantas Klaipeda (–2020) - FK Kauno Zalgiris, Mar 2, 2019 - Optibet A Lyga - Match sheet». www.transfermarkt.com (angļu). Skatīts: 2023-12-07. «FK Suduva Marijampole - FK Atlantas Klaipeda (–2020), Oct 30, 2019 - Optibet A Lyga - Championship Round - Match sheet». www.transfermarkt.com (angļu). Skatīts: 2023-12-07. «Dobrecovs pēc graujoša 1:9 atkāpjas no Klaipēdas “Atlantas” galvenā trenera amata». liepajniekiem.lv (latviešu). Skatīts: 2023-12-07. «Summary - A Lyga - Lithuania - Results, fixtures, tables and news - Soccerway». int.soccerway.com. Skatīts: 2023-12-07. «Lietuva par manipulēšanu ar spēļu rezultātiem izslēdz A līgas klubus "Atlantas" un "Palanga"». Sportacentrs.com (latviešu). 2019-12-05. Skatīts: 2023-12-07. «FK Smiltene/BJSS - Grobinas SC, Jul 4, 2020 - Nakotnes liga - Match sheet». www.transfermarkt.com (angļu). Skatīts: 2023-12-07. «Grobiņas SC/LFS - FK Liepāja - Latvijas Futbola federācija». lff.lv. Skatīts: 2023-12-09. «Dobrecovs pēc izcilās uzvaras aicina mainīt Latvijas kausa izcīņas formātu». Sportacentrs.com (latviešu). 2022-07-11. Skatīts: 2023-12-09. «"Grobiņa" svin Nākotnes līgas čempionu titulu, "Smiltene" neizmūk no pārspēlēm». Sportacentrs.com (latviešu). 2023-11-12. Skatīts: 2023-12-09. «"Grobiņa" saņem zaļo gaismu un drīkstēs startēt Virslīgā». Sportacentrs.com (latviešu). 2024-01-30. Skatīts: 2024-01-31. «Dobrecovs: "Bažas par Virslīgas licenci bija, taču tās bija mierīgas bažas"». Sportacentrs.com (latviešu). 2024-01-30. Skatīts: 2024-01-31. «U-19 futbola jaunatnes izlasi vadīs Viktors Dobrecovs». liepajniekiem.lv (latviešu). Skatīts: 2024-03-12. «Latvijas U19 izlasi vadīs Dobrecovs, U17 izlasi - Gluščuks». Sportacentrs.com (latviešu). 2024-02-23. Skatīts: 2024-03-12. «U-19 izlasei priekšā Elites kārtas turnīrs». LFF.lv (latviešu). Skatīts: 2024-03-31. «Sāpīgs zaudējums Elites kārtas ievadā». LFF.lv (latviešu). Skatīts: 2024-03-31. «Elites kārtas otrajā spēlē zaudējums ukraiņiem». LFF.lv (latviešu). Skatīts: 2024-03-31. «Punkts pret mājiniekiem Elites kārtas noslēgumā». LFF.lv (latviešu). Skatīts: 2024-03-31. «Nedēļas nogalē notiks “Dobrecova kausa” šīs vasaras noslēdzošais posms». liepajniekiem.lv (latviešu). Skatīts: 2023-12-06. «Video: Futbolisti florbola stihijā». Sportacentrs.com (latviešu). 2014-09-08. Skatīts: 2023-12-08. «Labdarības spēle starp Māri Verpakovski un Mareku Zuntneru – FK Liepāja – Futbola klubs» (latviešu). Skatīts: 2023-12-08. «Dobrecovs: "Ja Starkovs liktu sastāvā mani, izlase uz "Euro2004" nedotos"». Sportacentrs.com (latviešu). 2015-12-17. Skatīts: 2023-12-12. «Porziņģis, Sprūde un Dobrecovs nosaukti par gada liepājniekiem». Sportacentrs.com (latviešu). 2016-03-20. Skatīts: 2023-12-06. «Labdarības spēlē Verpakovskis sacentīsies ar Porziņģi». liepajniekiem.lv (latviešu). Skatīts: 2023-12-12. «LFF simtgades Leģendu spēlē pārliecinoši uzvar pasaules izlase ar Figu sastāvā». Sportacentrs.com (latviešu). 2021-08-21. Skatīts: 2023-12-13. «Liepājnieki satiekas futbola leģendu spēlē». liepajniekiem.lv (latviešu). Skatīts: 2023-12-13. «Latvia C'empionats 2000 (Virsliga)». www.rsssf.org. Skatīts: 2023-12-07. «Latvia 2002». www.rsssf.org. Skatīts: 2023-12-07. «Latvia 2003». www.rsssf.org. Skatīts: 2023-12-07. UEFA.com. «Dinamo Bucureşti-Liepājas Metalurgs | UEFA Europa League 2003/04». UEFA.com (angļu). Skatīts: 2023-12-07. «Latvia 2005». www.rsssf.org. Skatīts: 2023-12-07. «Eesti Jalgpalli Liit». vana.jalgpall.ee. Skatīts: 2023-12-07. «Uudised». jalgpall.ee (igauņu). Skatīts: 2023-12-08. «Eesti Jalgpalli Liit». vana.jalgpall.ee. Skatīts: 2023-12-07. «Viktors Dobrecovs - Latvijas Futbola federācija». lff.lv. Skatīts: 2023-12-06. «Viktors Dobrecovs - History (Detailed view)». www.transfermarkt.com (angļu). Skatīts: 2023-12-07. «Archive - Cup - Latvia - Results, fixtures, tables and news - Soccerway». int.soccerway.com. Skatīts: 2023-12-05. «Optibet Virslīga». LFF.lv (latviešu). Skatīts: 2023-12-05. «Optibet Virslīga». LFF.lv (latviešu). Skatīts: 2023-12-05. «Summary - Cup - Latvia - Results, fixtures, tables and news - Soccerway». int.soccerway.com. Skatīts: 2023-12-05. «Estonia Cup 2005/06». www.rsssf.org. Skatīts: 2023-12-05. «FC Daugava - FK Ventspils - Latvijas Futbola federācija». lff.lv. Skatīts: 2023-12-05. «Optibet Nākotnes līga». LFF.lv (latviešu). Skatīts: 2023-12-05. WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski) LFF profils Twitter profils