Džerets Stols (angļu: Jarret Stoll; dzimis 1982. gada 24. jūnijā) ir bijušais kanādiešu hokejists, centra uzbrucējs. Karjeras laikā aizvadījis 13 sezonas Nacionālās hokeja līgas klubos Edmontonas "Oilers", Losandželosas "Kings", Ņujorkas "Rangers" un Minesotas "Wild". Kopumā 872 spēlēs atzīmējies ar 388 punktiem. "Kings" sastāvā 2012. un 2014. gadā izcīnījis Stenlija kausu. No 1998. līdz pat 2002. gadam Stols spēlēja Rietumu hokeja līgas vienībā Kootenay Ice, 2000. un 2002. gadā kļūstot par līgas čempioniem, kā arī 2002. gadā izcīnot Memoriālo kausu. 2002.—03. gada sezonā Stols sāka savu profesionālo karjeru, četras spēles aizvadot arī NHL klubā Edmontonas "Oilers". Nākamajā sezonā "Oilers" rindās uzbrucējs jau bija nostiprinājies. 2005.—06. gada sezonu noslēdza ar 68 rezultativitātes punktiem, kas bija rezultatīvākā Stola NHL sezona viņa karjerā. 2008. gada vasarā Stols tika aizmainīts uz Losandželosas "Kings" vienību. 2011.—12. un 2013.—14. gada sezonās kopā ar "Kings" izcīnīja Stenlija kausu. 2015. gada augustā noslēdza viena gada līgumu ar Ņujorkas "Rangers". Sezonas gaitā tika aizmainīts uz Minesotas "Wild", pēc sezonas beigām noslēdzot karjeru. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)