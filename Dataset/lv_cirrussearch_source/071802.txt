Svjatoslavs (Svi) Mihaiļuks (ukraiņu: Святосла́в Ю́рійович Михайлю́к; dzimis 1997. gada 10. jūnijā Čerkasos) ir Ukrainas basketbolists, spēlē uzbrūkošā aizsarga un vieglā uzbrucēja pozīcijā, Ukrainas basketbola izlases dalībnieks. 2024. gadā pārstāv Nacionālās basketbola asociācijas (NBA) klubu Bostonas "Celtics". Karjeru uzsāka dzimto Čerkasu klubā BC Cherkaski Mavpy. Pēc vidusskolas beigšanas saņēma piedāvājumus no vairākām spēcīgām ASV universitātēm un izvēlējās Kanzasas Universitātes komandu, kuru pārstāvēja NCAA čempionātā. Pēc četriem gadiem koledžu basketbolā 2018. gada NBA draftā Losandželosas "Lakers" viņu izraudzījās ar kopējo 47. kārtas numuru otrajā kārtā. Karjeras laikā daudz mainījis pārstāvētos klubus. Jau debitanta sezonā "Lakers" viņu aizmainīja uz Detroitas "Pistons" pret Redžiju Buloku ("Lakers" zaudēja arī nākotnes drafta izvēli). 2021. gada martā viņš tika aizmainīts uz Oklahomasitijas "Thunder" pret Hamidu Diallo ("Pistons" līdzi deva arī nākotnes drafta izvēli). 2021. gada vasarā viņš noslēdza līgumu ar Toronto "Raptors", kur nospēlēja visu sezonu. Sekojošajā vasarā S. Mihaiļuks pievienojās Ņujorkas "Knicks". 2023. gada februārī "Knicks" viņu kopā ar Raienu Arkidjakono un Kemu Redišu aizmainīja uz Portlendas "Trail Blazers" pret Džošu Hārtu, bet dienu vēlāk maiņa tika pārveidota par četru komandu maiņas darījumu, kura rezultātā S. Mihaiļuks nonāca Šarlotas "Hornets". 2023. gada vasarā S. Mihaiļuks noslēdza viena gada līgumu ar vienu no NBA vadošajām komandām Bostonas "Celtics". Spēlējis Ukrainas jaunatnes izlasēs. Ukrainas basketbola izlases sastāvā piedalījās 2014. gada Pasaules kausā Spānijā. «Boston Celtics Sign Svi Mykhailiuk». www.nba.com (angļu). Skatīts: 2024-03-23. Vikikrātuvē par šo tēmu ir pieejami multivides faili. Skatīt: Svjatoslavs Mihaiļuks. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)