Ziemeļu polārais loks ir viena no piecām galvenajām paralēlēm, kas atzīmēta uz Zemeslodes kartes. Ziemeļu polārais loks atrodas 66°33′39″ (66,56083°) uz ziemeļiem no ekvatora. Viss apgabals, kas atrodas uz ziemeļiem no ziemeļu polārā loka, tiek saukts par Arktiku, bet uz dienvidiem no tā atrodas ziemeļu puslodes mērenā josla ar mērenu klimatu. Analoga paralēle dienvidu puslodē ir dienvidu polārais loks. Ziemeļu polārais loks apzīmē arī robežu starp teritoriju, kur ir polārā diena un polārā nakts un teritoriju, kurā tādu nav. Jebkurā vietā, kas atrodas uz ziemeļiem no ziemeļu polārā loka, vismaz vienu reizi gadā Saule atrodas virs horizonta vismaz 24 stundu garumā un arī vismaz vienreiz gadā Saule neparādās virs horizonta vismaz 24 stundu laikā. Uz polārā loka šie notikumi notiek tieši pa vienai reizei gadā, t.i. Saule 24 stundas vienu dienu spīd jūnijā, bet decembrī tā 24 stundas vienas dienas laikā ir zem horizonta (ir nakts). Tieši tāpat tas notiek arī uz dienvidu polārā loka. Bargā klimata dēļ pavisam nedaudz cilvēku dzīvo aiz ziemeļu polārā loka. Trīs lielākās pilsētas, kuras atrodas aiz loka, atrodas Krievijas Federācijā, tās ir Murmanska (325 000 iedz.), Noriļska (135 000) un Vorkuta (85 000). Ceturtā lielākā pilsēta atrodas Norvēģijā, tā ir Trumse (62 000 iedz.). Vienīgā pilsēta, kura atrodas uz ziemeļu polārā loka, ir Saleharda (Obas krastos, Krievijas Federācijā). Tropu loks Ekvators Vikikrātuvē par šo tēmu ir pieejami multivides faili. Skatīt: Ziemeļu polārais loks.