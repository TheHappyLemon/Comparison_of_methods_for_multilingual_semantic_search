Šis raksts ir par Filipīnu provinci. Par citām jēdziena Kesona nozīmēm skatīt nozīmju atdalīšanas lapu. Kesona (filipīniešu: Lalawigan ng Quezon, angļu: Province of Quezon) ir viena no Filipīnu provincēm valsts vidusdaļā, Kalabarsonas reģionā. Administratīvi dalās 1 pilsētā un 39 municipalitātēs un sīkāk 1209 barangajās. Provinces centrs ir Lusenas neatkarīgā pilsēta, kas administratīvi tai nepieder. Provinci apdzīvo galvenokārt tagali. Province izvietojusies Lusonas salas dienviddaļā. Rietumos robežojas ar Batangasas, Lagunas, Risalas provincēm, ziemeļos — ar Bulakanas un Auroras provincēm, bet austrumos — ar Ziemeļkamarinesas un Dienvidkamarinesas provincēm. Provinces krastus ziemeļos apskalo Filipīnu jūras Lamonas līcis, bet dienvidos — Sibujanas jūras Tajabasas un Ragajas līči. Provincei pieder vairākas salas Filipīnu jūrā, lielākās no kurām ir Poliljo salas, Alabata, Kagbalete un Balesina. Reljefs lielākoties kalnains ar vairākiem auglīgiem līdzenumiem un upju ielejām. Ziemeļdaļā provincē iestiepjas Sjerramadres grēda. Augstākais kalns ir Banahau vulkāns (2169 m vjl) uz robežas ar Lagunas provinci. Spānijas kolonizācijas sākumposmā tagadējā provinces teritorija bija sadalīta starp Batangasas, Lagunas un Nuevaesihas provincēm. 1591. gadā tika dibināta Kalirajas (Kaliraya) vai Kalilajanas (Kalilayan) province ar centru tagadējā Unisanā Tajabasas zemesšaurumā. 1580. gados tika dibināta Tajabasas pilsēta, kas 1749. gadā kļuva par provinces centru un pašu provinci pārdēvēja par Tajabasu (Tayabas). Provinces robežas vairākkārt mainītas, dažādos laikos tai piederējušas Marindukes sala un Auroras provinces teritorija. 1946. gadā province pārdēvēta tagadējā vārdā par godu Filipīnu Sadraudzības prezidentam (1935—1944) Manuelam Kesonam. Tagadējās robežās kopš 1979. gada. Vikikrātuvē par šo tēmu ir pieejami multivides faili. Skatīt: Kesona.