Šis raksts ir par latviešu dziedātāju. Par Muhameda sievu skatīt rakstu Aiša. Šis raksts ir par latviešu dziedātāju. Par Tirzas pieteku skatīt rakstu Aiša (upe). Aija Andrejeva-Aišpure (dzimusi un plašāk pazīstama kā Aija Andrejeva 1986. gada 16. janvārī Lielvārdē), savulaik bijusi pazīstama arī ar pseidonīmu Aisha (izrunā: [aiʃa]), ir latviešu dziedātāja un muzikālā teātra aktrise. Aijas Andrejevas tēvs Alex (Oļegs Andrejevs) bija rokgrupas Opus Pro solists. Dziedātāja kļuva plašāk pazīstama pēc uzvaras TV5 rīkotajā "Fabrikas muzikālajā teātrī". Trīs reizes piedalījusies Eirovīzijas nacionālajā atlasē "Eirodziesma". 2010. gada "Eirodziesmā" ar dziesmu "What For?" Aisha uzvarēja un piedalījās starptautiskajā Eirovīzijas konkursā, kur pirmajā pusfinālā ieņēma pēdējo vietu, nekvalificējoties finālam. Bērnību Aija pavadījusi Lielvārdē. Mācījusies Edgara Kauliņa Lielvārdes vidusskolā. Jau 5 gadu vecumā (1991) piedalījās mazo vokālistu konkursā "Cālis '91", iegūstot 2. vietu. No desmit gadu vecuma Lielvārdes mūzikas skolā mācījusies flautas spēli un klavierspēli. 11 gadu vecumā piedalījās jauno flautistu konkursā, iegūstot 12. vietu. Pēc viena gada Aija startēja "Jauno diriģentu parādē", kur uzvarēja. 2002. gadā Aija diriģēja pūtēju orķestri "Sirius". 2013. gada 20. jūnijā Valmierā A. Andrejeva apprecējās ar Tomu Bērziņu, taču izšķīrās 2016. gadā. Kopš 2021. gada Aija ir precējusies ar dziedātāju Jāni Aišpuru. 2004. gadā Aija (jau kā Aisha) uzsāka dalību TV5 realitātes šovā "Fabrikas muzikālais teātris". Jau šova sākumā maestro Raimonds Pauls viņu atzinīgi novērtēja, un izskanēja piedāvājumi koncertēt kopā ar "Opus Pro". Finālā, kur galvenā balva bija jauna automašīna Peugeot 206, Aisha, pateicoties skatītāju balsojumam, uzvarēja. Vasarā Aisha piedalījās mūziklā "Tā ir jānotiek". 2004. gada aprīļa beigās Aisha kopā ar tēvu uzstājās koncertā par godu Latvijas uzņemšanai Eiropas Savienībā ar vēlāk populāro dziesmu "Tu un es". Vēl ar šo dziesmu viņi uzstājās festivālā „Caines beach party" Liepājā. 2004. gada beigās "LNT mūzikas video Gada balvas pasniegšanas ceremonijā" Aisha uzvarēja nominācijā "Gada labākā soliste". Februārī viņa debitēja teātrī ar galveno lomu Dailes teātra muzikālajā izrādē "Burvis no Oza zemes", kur atveidoja Doroteju. Tā paša gada pavasarī Aisha koncertēja kopā ar grupu "Credo". 2005. gada 8. jūlijā Aisha kopā ar "Opus Pro" Ogres estrādē kā iesildītājmāksliniece uzstājās pirms populārās Krievijas grupas "BI-2". 2006. gadā Aisha darbojās kā televīzijas šova "Mīl — nemīl" vadītāja. Šajā pašā gadā kopā ar tēva grupu viņa ierakstīja albumu "Tu un es" (izdevējs "Mikrofona ieraksti"). 2007. gadā Aisha piedalījās LNT šovā "Divas zvaigznes" kopā ar Frīdi. Pēc piedalīšanās šovā Aisha uzsāka solokarjeru. 2008. gada sākumā Aisha piedalījās Eirovīzijas dziesmu konkursa nacionālajā atlasē. Viņa izpildīja dziesmu "You Really Got Me Going" (dziesmas autori ir zviedri — mūziku sarakstīja Čells Jenstigs un vārdus — Leifs Goldkūls). Pusfinālā dziesma, pateicoties žūrijas atzinīgajam vērtējumam, iekļuva finālā. Finālā 2008. gada 1. martā pirmajā kārtā tā ieguva trešo vietu, bet superfinālā Aisha ieguva otro vietu (22721 balsis), apsteidzot Andri Ērgli un pavisam nedaudz atpaliekot no uzvarētājiem "Pirates of The Sea". 2008. gadā Aisha kopā ar dejotāju Māri Pūci arī piedalījās TV3 šovā "Dejo ar zvaigzni! 2", tikai finālā zaudējot spēkavīram Raivim Vidzim un dejotājai Violai Abramovai. 2008. gadā Aisha izdeva savu pirmo soloalbumu "Viss kārtībā, mincīt", kur ir iekļautas tādas dziesmas kā "Dziesma pustumsā", "Ja sirdis prastu runāt" un Eirodziesmas dziesma "You Really Got Me Going", kā arī vēl 7 dziesmas un dziesmas "Tu un es" koncertvideo kopā ar Andri Ērgli. "Dziesma pustumsā" guva panākumus gan radiostacijās, gan "Muzikālajā bankā 2008" (14. vieta). 2009. gada sākumā Aisha piedalījās kārtējā Eirovīzijas dziesmu konkursa nacionālajā atlasē. Viņa izpildīja dziesmu "Hey, Hey" (autori Čells Jenstigs un Leifs Goldkūls). Pusfinālā dziesma ieņēma trešo vietu, bet fināla pirmajā kārtā skatītāju balsojumā (4781 balsis) ieguva ceturto vietu, žūrijas balsojumā sesto vietu, un kopvērtējumā arī sesto vietu. Pavasarī Aisha piedalījās konkursa "Jaunais vilnis" Eiropas atlasē Rīgā, kur uzvarēja un varēja piedalīties konkursā. 2009. gada Jaunajā vilnī viņa ieguva ceturto vietu. Tā paša gada septembrī iznāca soloalbums Dvēselīte. 2010. gadā Aisha atkal piedalījās Eirovīzijas dziesmu konkursa Latvijas atlasē un uzvarēja ar Jāņa Lūsēna (mūzika) un Guntara Rača (vārdi) dziesmu "What For?". Eirovīzijas dziesmu konkursā, kas notika Norvēģijas galvaspilsētā Oslo, viņa neguva Eiropas televīzijas skatītāju atzinību, 25. maijā paliekot pēdējā vietā savā pusfinālā. 1. Tu un es (2006. gada jūlijā) 2. Viss kārtībā, Mincīt! (2008. gada maijā) 3. Dvēselīte (2009. gada septembrī) «Dziedātāja Aisha kļuvusi 25 gadus veca». www.delfi.lv (latviešu). Skatīts: 2024-01-19. Aishai Eirovīzijas pirmajā pusfinālā pēdējā vieta (latviski) «Aisha». Arhivēts no oriģināla, laiks: 2013. gada 27. septembrī. Skatīts: 2009. gada 30. aprīlī. Arhivēts 2013. gada 27. septembrī, Wayback Machine vietnē. Apprecējusies dziedātāja Aisha nra.lv Aija Andrejeva pirms kāzu 3. gadadienas izšķīrusies no sava Toma jauns.lv «FOTO. “Un tagad varat mūs apsveikt!”: mūziķi Aija Andrejeva un Jānis Aišpurs apprecējušies». Kokteilis.lv (latviešu). Skatīts: 2022-10-06. Vikikrātuvē par šo tēmu ir pieejami multivides faili. Skatīt: Aija Andrejeva. Oficiālā tīmekļa vietne