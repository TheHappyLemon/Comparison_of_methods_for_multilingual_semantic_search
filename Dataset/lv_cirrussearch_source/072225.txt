Iļja Ņikuļins (krievu: Илья Владимирович Никулин; dzimis 1982. gada 12. martā) ir bijušais krievu hokejists, aizsargs, Krievijas hokeja izlases dalībnieks. Karjeras laikā aizvadījis 955 spēles Krievijas Superlīgā un Kontinentālajā hokeja līgā. Izlases sastāvā kļuvis par trīskārtēju pasaules čempionu, spēlējis divos olimpisko spēļu turnīros. Sava profesionālā spēlētāja karjeru Iļja uzsāka 1998. gadā, kad pievienojās Maskavas "Dinamo" otrajai komandai, kas spēlēja Krievijas Augstākajā līgā. 1999.—00. sezonā "Dinamo" otrais sastāvs nonāca Krievijas Pirmajā līgā, kas ir trešā spēcīgākā, attiecīgi viņš pārcēlās uz Augstākās līgas klubu THK Tvera. No 2001. līdz 2005. gadam Ņikuļins spēlēja Krievijas Superlīgas kluba Maskavas "Dinamo" pirmajā sastāvā. 2008.—09. sezonā tika atzīts par KHL oktobra, kā arī marta labāko aizsargu. Spēlējot Kazaņas "Ak Bars" rindās, Ņikuļins kļuvis arī par divkārtēju Gagarina kausa ieguvēju. "Ak Bars" sastāvā spēlēja līdz 2015. gadam. Septembrī hokejists pievienojās Maskavas "Dinamo" rindām. No 2017. līdz 2019. gadam bija tās kapteinis, taču tad noslēdza profesionāļa karjeru. Krievijas hokeja izlases rindās Ņikuļins spēlējis astoņos Pasaules čempionātos, 2008., 2009. un 2012. gadā kopā ar komandu izcīnot zelta medaļas. Ņikuļins spēlējis arī 2010. un 2014. gada Olimpiskajās spēlēs. Junioru vecumā spēlējis 1999. un 2000. gada Pasaules čempionātos U-18 jauniešiem. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)