"Camera lucida. Piezīme par fotogrāfiju" (franču: La Chambre Claire : Note sur la photographie) ir franču semiotiķa un filozofa Rolāna Barta darbs, kurā viņš dalās pārdomās par fotogrāfijas mākslu. Tas ir publicēts 1980. gadā un ir viens no pirmajiem nozīmīgajiem pētījumiem par fotogrāfiju. Raksturojot divus elementus, kuru vienlaicīgā klātbūtne raisa viņa interesi par kādu foto, Barts ievieš jēdzienus studium un punctum. Studium ir kultūrvēsturisks fotogrāfijas uztvērums, kas var izpausties kā, piemēram, politiska, vēsturiska liecība. Turpretī Punctum ir personīgs, emocionāls fotogrāfijas uztvērums. R. Barts raksta: “Ļoti bieži punctum ir “detaļa”, tas ir, daļējais objekts. Un dot punctum piemērus savā veidā nozīmē atklāt sevi.” Latviski darbu tulkojusi Ieva Lapinska, tas izdots Laikmetīgās mākslas centrā. Barts, Rolāns. Camera lucida. Piezīme par fotogrāfiju. Rīga: Laikmetīgās mākslas centrs, 2006. 55. lpp.