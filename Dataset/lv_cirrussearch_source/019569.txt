Raiens Kalahens (angļu: Ryan Callahan; dzimis 1985. gada 21. martā) ir bijušais amerikāņu hokejists, labās malas uzbrucējs. Karjeras laikā aizvadījis 757 spēles Nacionālās hokeja līgas klubu Ņujorkas "Rangers" un Tampabejas "Lightning" sastāvos, guvis 386 punktus. ASV hokeja izlases rindās izcīnījis sudrabu 2010. gada Olimpisko spēļu turnīrā. Pēc četrām Ontārio hokeja līgā aizvadītām sezonām, profesionāļa karjeru Kalahens sāka 2006.—07. gada sezonā, tajā aizvadot 14 spēles NHL kluba Ņujorkas "Rangers", pārējo sezonu aizvadot AHL vienībā Hartfordas "Wolf Pack". 2007.—08. gada sezonā "Rangers" rindās hokejists aizvadīja jau 52 spēles, taču vēl pēc sezonas visbeidzot izcīnīja vietu komandas pamatsastāvā. 2011.—12. gada sezonā Kalahens sāka pildīt "Rangers" kapteiņa funkcijas. 2013.—14. gada sezonas gaitā bija iestrēgušas Kalahena sarunas ar kluba vadību par jauna līguma noslēgšanu, kā rezultātā 2014. gada martā "Rangers" aizmainīja Kalahenu uz Tampabejas "Lightning", pretī saņemot "Lightning" kapteini Martēnu Senluī. "Lightning" rindās Kalahens spēlēja turpmākajās sešās sezonās, līdz 2019. gada vasarā savainojuma dēļ viņa karjera tika noslēgta. Par karjeras beigšanu Kalahens oficiāli paziņoja 2020. gada 30. decembrī. ASV hokeja izlases rindās izcīnījis sudrabu 2010. gada Olimpisko spēļu turnīrā, spēlējis arī 2014. gada turnīrā un 2007. gada Pasaules čempionātā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)