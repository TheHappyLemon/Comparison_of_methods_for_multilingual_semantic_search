Šis raksts ir par rokoperu. Par citām jēdziena Lāčplēsis nozīmēm skatīt nozīmju atdalīšanas lapu. Rokopera Lāčplēsis ir latviešu mūzikls ar Zigmara Liepiņa mūziku un Māras Zālītes libretu. Librets sarakstīts 1986./87. gadā. Pirmizrāde notika 1988. gada 23. augustā. Saskaņā ar Māras Zālītes mājaslapā sniegto informāciju pavisam bijušas 43 izrādes, kuras ik reizi noskatījās 4 000 skatītāju; pieskaitot koncertuzvedumu skatītājus, skaits pārsniedz 180 000. 2013. gadā, pēc 25 gadu pārtraukuma, pirmizrādi piedzīvoja atjaunotā rokoperas versija. 2018. gada 8. novembrī Arēnā Rīga izskanēja Latvijas simtgadei veltītā rokopera Lāčplēsis. 2023. gada 28. jūlijā Lielvārdes parkā notika rokoperas iestudējums par godu Andreja Pumpura eposa "Lāčplēsis" 135. gadadienai un rokoperas 35. gadskārtai. Lielvārds sūta Lāčplēsi un Kangaru uz Burtniekiem mācīties. Ceļā viņi nolemj pārnakšņot Aizkrauklē, tur viņi tiek nošķirti viens no otra un Kangars nonāk velnu gūstā. Velni spīdzina Kangaru, bet, kad spīdzināšana nesniedz iecerētos rezultātus, parādās Līkcepure, nosauc velnu rīcību par kļūdainu un pieglaimojas Kangaram, piebilzdams, ka Kangars daudz sasniegtu, ja Lāčplēsis nestāvētu ceļā. Lāčplēsi pa to laiku divas raganas ir iemetušas Daugavā, to ir redzējusi Staburadze, kas nogādā Lāčplēsi savā pilī. Staburadzes pilī Lāčplēsis uzzina, ka ir piedzīvojis savu pirmo nāvi, bet ir dzīvs, kamēr atceras. Pēcāk Lāčplēsis, turpinot ceļu, sastop Koknesi. Burtniekos Lāčplēsis sastop Laimdotu, kuras iedvesmots uzceļ grimušo pili. Lāčplēsis ar Laimdotu saderinās, taču Kangars nolaupa Laimdotu un samelo Lāčplēsim, ka viņa aizbēgusi ar Koknesi. Izmisušais Lāčplēsis dodas pie Ziemeļmeitas, kura viņam paziņo, ka šī ir viņa otrā nāve, bet viņš ir dzīvs, ja vien tic. Pēc tam Lāčplēsis grib atgriezties pie savas tautas, taču viņa ceļu aizšķērso trīs jodi, Lāčplēsis viņus uzveic, bet deviņgalvainais jods izlūdzas žēlastību, izstāstot, ka līdzās esošie akmeņi patiesībā ir noburti cilvēki. Lāčplēsis, atradis Laimdotu, atgriežas par šausmām krustnešiem un velniem, kuriem jau gandrīz izdevies paverdzināt tautu. Dīterihs, krustnešu vadonis, pavēl meklēt "Kangaru latviešu tautā", Līkcepure mēģina uzpirkt Koknesi, kurš atsakās, norādot, ka ir Lāčplēša draugs. Laimdota un Lāčplēsis nosvin kāzas, un Lāčplēsis ar sabiedrotajiem dodas cīņā. Kangars nodod Lāčplēsi, izstāstot ienaidniekiem, ka Lāčplēša spēks ir ausīs. Kad Lāčplēsim izdevies sakaut krustnešus, notiek miera sarunas ar sacensībām, kurās Lāčplēsim jācīnās ar Melno bruņinieku. Melnais bruņinieks nocērt Lāčplēša ausis, taču viņam vēl neizdodas uzveikt Lāčplēsi. I cēliens Prologs Koris "Tas ir laiks" Lāčplēsis "Es dzirdu" Lielvārdis "Uz krustcelēm" Krustnešu koris un Dīterihs Dīterihs un četri ziņotāji Lāčplēsis un Kangars ceļā Aizkraukles pilī Spīdzināšana. Līkcepure un Kangars Pie Staburadzes Koknesis "Ozols mans tēvs" Laimdotas un Lāčplēša duets Burtnieku pils skanēšana Laimdotas dziesma Lāčplēša dziedājums "Cīņa par gaismu" Kangars un Laimdota. Laimdotas aizvešana. I cēliena fināls II cēliens Kangara melu aina Koris un Dīterihs Lāčplēsis pie Ziemeļmeitas Lāčplēsis un trīs jodi Lāčplēsis un koris "Atgriešanās" Dīterihs un ziņotāji "Nolādēts" Līkcepure. Koknesis "Tu vari paļauties uz mani" Laimdota un Lāčplēsis "Tu raudi" Kāzas Lielvārdis "Latvju zeme vaļā stāv" Lāčplēsis "Es dzirdu" Nodevības aina. Dīterihs, ziņotāji un Kangars Teicējs un koris Lāčplēsis "Kas tu esi?" Koris "Tas ir laiks" Epilogs Māra Zālīte. Dramaturģija. Libreti. Librets Notis un oriģinālieraksts MP3 formātā no autora mājaslapas