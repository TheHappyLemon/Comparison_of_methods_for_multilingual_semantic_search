1996. gada Pasaules sieviešu šaha čempionāts sastāvēja no vairākiem posmiem — zonālie turnīri, starpzonu turnīri, pretendentu turnīrs un mačs par pasaules čempiones nosaukumu. Mačā par pasaules šaha čempiones nosaukumu pretendente Žuža Polgāra uzvarēja šī titula īpašnieci Sje Dzjuņu un kļuva par pasaules čempioni. 1993. gada jūlijā un augustā Indonēzijas pilsētā Džakartā notika pasaules čempiones nosaukuma izcīņas starpzonu turnīrs, kas tika spēlēts pēc Šveices sistēmas 13 kārtās. Šajā turnīrā piedalījās labākās spēlētājas no katras FIDE zonas, kopā — 39 šahistes. No šī turnīra pretendentu turnīram kvalificējās septiņu pirmo vietu ieguvējas. Sestās un septītās vietas noskaidrošanai tika izspēlēta papildus sacensība, no kuras pretendentu turnīram kvalificējās Kramlinga un Foišora. Septiņām pretendentēm, kas kvalificējās no starpzonu turnīra, pievienojās iepriekšējā cikla pretendentu turnīra divas finālistes Joseliani un Polgāra. Šīs deviņas šahistes sacentās apļa sistēmas divu riņķu turnīrā, kas notika 1994. gada septembrī Tilburgā. Tur Polgāra un pasaules eksčempione Čiburdanidze dalīja pirmo vietu apsteidzot Piu Kramlingu par diviem punktiem. 1995. gada martā Sanktpēterburgā pretendentu turnīra uzvarētājas spēlēja finālmaču, kurā dominēja Polgāra, kas uzvarēja maču ar 5½-1½ un ieguva tiesības sacensties mačā par pasaules čempiones titulu ar Sje Dzjuņu. Mačs par pasaules čempiones titulu notika 1996. gada janvārī—februārī Spānijas pilsētā Haenā, un tajā, tāpat kā pretendentu finālmačā, dominēja Polgāra, kura uzvarēja 6 partijas (pret 2) un gala rezultātā apsteidza pasaules čempioni Sje Dzjuņu par četriem punktiem. Mačā paredzēto 16 partiju vieta tika izspēlētas tikai 13, jo Polgāra sasniedza uzvarai nepieciešamos 8,5 punktus. «World Chess Championship (women) : 1996 Polgar - Xie». Mark-weeks.com. Skatīts: 2018-10-28. «World Chess Championship (women) : 1993 Jakarta Interzonal Tournament». Mark-weeks.com. Skatīts: 2018-10-28. «World Chess Championship (women) : 1994 Tilburg Candidates Tournament». Mark-weeks.com. Skatīts: 2018-10-09. «Chess». NY Times. 1996. gada 12. marts. Skatīts: 2018-10-27.