"Svētā Antonija kārdināšana" (1505/06) ir Hieronīma Bosa triptihs. Svētais Antonijs bija kristiešu svētais un vientuļnieks. Pēc vecāku nāves viņš izdalīja savu mantību nabagajiem un devās Ēģiptes tuksnesī, kur pavadīja daudzus gadus. Askētiskās dzīves dēļ viņam, tāpat kā citiem vientuļniekiem, rādījušās halucinācijas, un mākslā "kārdināšana" parādās divējādi — dēmonu un erotisku vīziju veidā. Triptiha kreisajā panelī attēlota fiziska sodīšana, centrālajā panelī — melnā mesa, bet labējā panelī — jutekliskie kārdinājumi. Triptiha ārējos paneļos attēlotas vēl divas ainas — Kristus apcietināšana Ģetzemanes dārzā un Kristus, kurš nes krustu. Uzskata, ka triptihs sākotnēji varētu būt atradies Eskoriālā. Starp 1523.-1545. gadu to iegādājies Damiano de Goešs (Damiano de Goes), portugāļu gleznotājs. Patlaban darbs atrodas Nacionālajā Senās mākslas muzejā (Museu Nacional de Arte Antiga) Lisabonā.