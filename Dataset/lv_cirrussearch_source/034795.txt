Fodiji, fodiju ģints (Foudia) ir audējputnu dzimtas (Ploceidae) ģints, kas apvieno 7 Indijas okeāna rietumu daļas salās mūsdienās sastopamas dziedātājputnu sugas. Viena fodiju suga ir izmirusi. Fodiju areāls aptver Madagaskaru, Seišelas, Komoras un Maskarēnu salas, ieviests Čagosas arhipelāgā un Svētās Helēnas salā. To dabiskā dzīvesvide iekļauj mežus un mežainus apgabalus. Madagaskaras fodijs sastopams vairāk atklātos apgabalos, kā arī pielāgojies urbanizētai videi. Fodiji ir nelieli dziedātājputni. Ķermeņa garums 12—15 cm. Knābis īss, konusveida vai iegarens. Gandrīz visām sugām, izņemot Seišelu fodiju, ligzdošanas sezonā raksturīgs dzimumdimorfisms. Pārošanās laikā tēviņu apspalvojums daļēji vai pilnībā iegūst koši sarkanu, oranžu vai spilgti dzeltenu krāsu. Ārpus vairošanās sezonas atkarībā no sugas tēviņi kļūst zaļganbrūni, blāvi dzelteni vai blāvi, nespodri sarkani. Mātītes ir zaļganbrūnas, ārēji atgādinot mājas zvirbuļus. Šīs grupas putnu ēdienkarti veido graudzāļu un rīsu sēklas, kukaiņi, nektārs, augļi, gekoni; dažām sugām arī citu putnu olas. Visu sugu fodiju ligzdas ir kupolveida, ar ieeju netālu no tās virspuses. Virs ieejas bieži neliels lievenītis. Salīdzinājumā ar citu audējputnu ligzdām, fodiju vītās ligzdas ir krietni vienkāršākas. Perē mātītes, jauno putnu barošanā piedalās abi vecāki. Fodiju ģints (Foudia) Aldabras fodijs (Foudia aldabrana) Maurīcijas fodijs (Foudia rubra) Mežu fodijs (Foudia omissa) Rodrigesas fodijs (Foudia flavicans) Sarkanais fodijs (Foudia madagascariensis) Sarkangalvas fodijs (Foudia eminentissima) Seišelu fodijs (Foudia sechellarum) †Reinjonas fodijs (Foudia delloni), pirmo reizi pieminēts 1668. gadā, pēdējās ziņas kopš 1672. gada. World Bird List: Old World sparrows, snowfinches, weavers, 2018 AvianWeb Beauty of Birds: Fodies[novecojusi saite] Zeltainie sikspārņi un sārtie baloži. Džeralds Darels. Zinātne. Rīga. 1981 «Weaver Watch. Book: Extinct and rediscovered weavers». Arhivēts no oriģināla, laiks: 2016. gada 20. augustā. Skatīts: 2016. gada 1. augustā. Nature Watch NZ: Fodies (Genus Foudia)[novecojusi saite] «Weaver Watch. Monitoring the Weavers of the World: Genus Foudia». Arhivēts no oriģināla, laiks: 2014. gada 29. novembrī. Skatīts: 2016. gada 31. jūlijā.