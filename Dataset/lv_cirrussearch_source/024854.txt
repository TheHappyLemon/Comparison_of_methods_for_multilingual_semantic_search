Brazīlija—Vācija bija futbola pusfināla spēle starp Brazīlijas un Vācijas futbola izlasi 2014. gada FIFA Pasaules kausa izcīņas laikā. Spēle tika aizvadīta 2014. gada 8. jūlijā Mineirão stadionā Belu Orizonti, Brazīlijā. Spēlē ar 7—1 uzvarēja Vācijas izlase. Vācijas izlases futbolists Miroslavs Kloze guva savus 16. vārtus Pasaules kausa izcīņas vēsturē, tādējādi kļūstot par visu laiku rezultatīvāko spēlētāju turnīra vēsturē, savukārt Tomass Millers guva 2000. vārtus Vācijas izlases vēsturē. Brazīlijas zaudējums bija atkārtots lielākais zaudējums izlases vēsturē (1920. gadā tā zaudēja Urugvajas izlasei ar 0—6), tāpat pārtrūka 62 spēļu ilgā nezaudēto mājas spēļu sērija (oficiālās sacensību spēlēs), kas tika uzsākta pēc 1975. gadā piedzīvotā zaudējuma Peru izlasei ar 1—3. Vācijas izlase tāpat kļuva par visu laiku rezultatīvāko izlasi Pasaules kausa izcīņas vēsturē ar 223 vārtiem. Lielā spiediena dēļ, kas tika izdarīts uz Brazīlijas izlasi, un spēles rezultāta dēļ masu mediji un FIFA spēli nosauca par Mineirazo (Mineiraço), tā atsaucoties uz Maracanazo, kurā Brazīlija zaudēja Urugvajas izlasei 1950. gada Pasaules kausa izcīņas finālturnīrā, kas tika aizvadīts Brazīlijā. Vikikrātuvē par šo tēmu ir pieejami multivides faili. Skatīt: Brazīlija—Vācija. Spēles informācija FIFA mājaslapā Arhivēts 2015. gada 12. maijā, Wayback Machine vietnē.