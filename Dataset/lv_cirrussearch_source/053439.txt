Oļokminska (krievu: Олёкминск), arī Eliehime (jakutu: Өлүөхүмэ), ir pilsēta Krievijas Federācijas Sahas republikas dienvidrietumos, Oļokminskas ulusa (rajona) centrs. Tajā dzīvo ap 9000 iedzīvotāju. Oļokminska atrodas Ļenas upes kreisajā krastā, 651 km uz dienvidrietumiemiem no Jakutskas, Pieļenas plakankalnes dienviddaļā. Dibinājuši Jeņisejas kazaki Pjotra Beketova vadībā 1635. gadā kā fortu Ļenas upes kreisajā krastā pretī Oļokmas ietekai. Vēlāk forts pārcelts 12 kilometrus augstāk pa straumi, lai izvairītos no applūšanas pavasara palos. Kā divu lielu upju sateces vieta, forts kļuva par izejas punktu Krievijas ekspedīcijām tālāk uz austrumiem un par tirdzniecības vietu ceļā uz Jakutsku. Pateicoties tirdzniecībai, izveidojās apdzīvota vieta. 1775. gadā ciemats kļuva par komisariāta centru. Pilsētas statuss tika saņemts 1783. gadā. Pilsēta kalpoja par politisko izsūtīto nometināšanas vietu. 19. gadsimtā pilsētā dzīvojuši divi izsūtītie dekabristi Nikolajs Čižovs un Andrejs Andrejevs. 1856. gadā pilsētā bija viena baznīca un 11 veikalu. Otrā pasaules kara laikā pie pilsētas tika uzbūvēts lidlauks Aļaskas — Sibīrijas gaisa trasei, caur kuru Padomju Savienībai tika atsūtītas ap 8000 amerikāņu kaujas lidmašīnas. Pilsētas ekonomikas pamats ir kokapstrāde, kuru apkalpo vietējā elektrostacija. Ir maizes un gaļas ražotnes. Apkārtējās teritorijās audzē kartupeļus, zirgus, lopus, ziemeļbriežus un lopbarību. Oļokminskā ir saglabājies 1942. gada grunts lidlauks, kas nodrošina pastāvīgus sakarus ar apkārtējo pasauli. Regulāri lidojumi notiek uz Irkutsku, Jakutsku un Ņerjungri. Trīs vasaras mēnešos pa upi kursē arī ātrgaitas kuģi uz Jakutsku. Valsts tīkla autoceļi un dzelzceļi pilsētu nesasniedz, lai gan pastāv vietējie ceļi ap pilsētu un ziemā iespējams sasniegt Jakutsku pa noblietēta sniega un upes ledus ceļu. Kopš 1970. gada iedzīvotāju skaits pilsētā ir aptuveni stabils, svārstoties starp 8,5 (2006) un 11,5 tūkstošiem (1989). Pilsētā ir saglabājusies 19. gadsimta koka arhitektūra, ieskaitot pareizticīgo būves — Aleksandra Ņevska kapelu (1891) un Spasskas katedrāli (1860). Darbojas Jakutijas lauksaimniecības vēstures muzejs, kas nosaukts Ivana Stroda vārdā, kurš bija ieslodzīts Oļokminskas cietumā Krievijas pilsoņu kara gados. Pēc Kepena klimata klasifikācijas, Oļokminskā valda subarktisks klimats (Dfc). Janvāra vidējās temperatūras ir ap -30°C, jūlija ap +18°C. Vasaras mēnešos temperatūras var īslaicīgi pārsniegt +30°C dienas laikā, rekords ir +37,7°C. Ziemas aukstuma rekords ir −60,1°C. Jūlijs un decembris ir vienīgie mēneši, kad temperatūra nekad nešķērso nulles atzīmi. Nokrišņu daudzums ievērojami lielāks ir vasarā. Spasskas katedrāle Skats uz pilsētu no uzkalna Statuja "Ļenas upe" Krasta promenāde Skvērs pie upju piestātnes Piestātne «26. Численность постоянного населения Российской Федерации по муниципальным образованиям на 1 января 2018 года». Federālais Valsts statistikas dienests. Skatīts: 23 janvāris 2019. MojGorod: Олёкминск ГЕРАЛЬДИКА ЯКУТИИ 2004, Ю.В.Рубцов Igor Lebedev. Aviation Lend-Lease to Russia. Nova Publishers, 1997, pp. 44–49 «Аэропорт Олекминск: посадку разрешаю». Arhivēts no oriģināla, laiks: 2020-06-14. Skatīts: 2020-06-14. Culture.ru: Музей истории земледелия Якутии им. И.Я. Строда «Station Details: OLEKMINSK, RS, GHCND:RSM00024944». NOAA Climate Data Online. Skatīts: 2013. gada 10. jūnijs. (Select year to 1986, month to 8 and click "View Data" to verify) «Weather And Climate - Climate Olekminsk» (Russian). Skatīts: 2013. gada 20. janvāris. «Climate Normals for Olekminsk». National Oceanic and Atmospheric Administration. Skatīts: 2013. gada 20. janvāris. Vikikrātuvē par šo tēmu ir pieejami multivides faili. Skatīt: Oļokminska. Krievijas Lielās enciklopēdijas raksts (krieviski) Austrumeiropas enciklopēdijas raksts (vāciski) Oļokminskas ulusa apdzīvotās vietas.