Dīdra Ērvina (angļu: Deedra Irwin; dzimusi 1992. gada 27. maijā) ir amerikāņu biatloniste. Pirmās starptautiskās sacensības Ērvinas karjerā bija 2018. gada Eiropas atklātais čempionāts Ridnaunā, turpinājumā startēja IBU kausā. Pasaules kausa sacensībās debitēja 2018. gada 16. decembrī Hohfilcenē, piedaloties stafetē. Viņai tika uzticēts veikt pēdējo posmu, bet jau šaušanā guļus Ērvina nopelnīja soda apli un finišēja 13. vietā. 2018.—2019. gada sezonā piedalījās vēl vienā stafetē Rūpoldingas posmā. Pēc gada Rūpoldingā pirmo reizi Pasaules kausā startēja individuāli, sprintā ieņemot 79. vietu. 2020.—2021. gada sezonā jau regulāri startēja Pasaules kausā. Pasaules čempionātā pirmo reizi piedalījās 2021. gadā Pokļukā. Sprintā un iedzīšanā nespēja iekļūt labāko 40 vidū, bet stafetē ieņēma 13. vietu. Pirmos punktus Pasaules kausa ieskaitē ieguva 2021.—2022. gada sezonas otrajā posmā Estešundā ar 38. vietu sprintā. Viņa tika iekļauta ASV izlases sastāvā startam 2022. gada ziemas olimpiskajās spēlēs Pekinā, kur labāko rezultātu sasniedza 15 km individuālajā distancē, izcīnot 7. vietu. 2023. gada Pasaules čempionātā Oberhofā labākais rezultāts arī tika sasniegts 15 km individuālajā distancē — 20. vieta. Pēc gada, kad Pasaules čempionāts risinājās Nove Mesto, 15 km distancē ieņēma 11. vietu. Startēja arī visās stafetēs. 1+1 jauktajā stafetē kopā ar Kempbelu Raitu izcīnīja 7. vietu, kas bija augstākais rezultāts ASV komandai šīs disciplīnas vēsturē. «U.S. Olympic Biathlete Deedra Irwin Missed a Silver Medal by One Shot, but Her Seventh-Place Finish Was Still the Best Ever by an American». outdoorlife.com (angļu). 2022. gada 9. februāris. Skatīts: 2024. gada 17. martā. «Irwin and Wright Clinch Historic U.S. Single Mixed Relay Result at World Championships». usbiathlon.org (angļu). 2024. gada 16. februāris. Skatīts: 2024. gada 17. martā. Vikikrātuvē par šo tēmu ir pieejami multivides faili. Skatīt: Dīdra Ērvina. Olympedia profils (angliski) IBU profils (angliski) FIS profils (distanču slēpošana) (angliski)