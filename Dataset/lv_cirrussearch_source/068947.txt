Na srebrnym globie (Uz sudraba planētas) ir 1988. gada Polijas episka zinātniskās fantastikas filma, kuras režisors un scenārija autors ir Andžejs Žulavskis. Filma ir Ježija Žulavska "Mēness triloģija" romānu adaptācija. Filmā galvenās lomas atveido Andžejs Severins, Ježijs Trela, Ivona Bjelska, Gražina Dilaga, Jans Fričs un Kristīna Janda. Filma vēsta par astronautiem, kuri nolaižas uz neapdzīvotas planētas un izveido jaunu sabiedrību. Vairākus gadsimtus vēlāk uz planētu tiek nosūtīts vēl viens astronauts, kurš kļūst par mesiju. Filmas filmēšanas process norisinājās no 1976. līdz 1977. gadam, kad to apturēja Polijas valdība. Tiek pieļauts, ka filmas budžets ir bijis vismaz 58 miljoni zlotu. Pēc vairākiem gadiem Žulavskis varēja savu filmu pabeigt. Neuzfilmēto ainu vietā Žulavskis uzfilmēja Polijas ikdienas ainas, ierunājot arī, kā neuzfilmētās ainas izskatītos. Na srebrnym globie pirmizrāde notika 1988. gada Kannu kinofestivālā, kur tā saņēma pozitīvas kritiķu atsauksmes. Tīmekļa vietnē Rotten Tomatoes filmai ir 100% vērtējums. Uzmanību! Turpmākajā tekstā var tikt atklātas nozīmīgas detaļas par filmas saturu! Tālā nākotnē disidentu astronautu grupa pamet degradēto un antiutopisko Zemi un avarē uz Zemei līdzīgas planētas. Vīrietis Tomašs no gūtajām traumām drīz vien mirst. Izdzīvo tikai trīs astronauti: sieviete Marta un vīrieši Pjotrs un Ježijs. Sakari ar Zemi ir zaudēti, izdzīvojušie nolemj apmesties jūras krastā un radīt jaunu cilvēku rasi. Pēc pirmā dēla piedzimšanas Marta ievēro, ka bērns aug daudz ātrāk nekā uz Zemes. Vēlāk kāds nezināms ienaidnieks nogalina Pjotru, bet Marta mirst dzemdībās. Dažas desmitgades vēlāk, kad Ježijs ir jau vecs, jaunā cilvēce ir vairāku desmitu cilvēku cilts, ar ko viņš vairs nevar kontaktēties. Viņi uzskata Ježiju par pusdievu. Pirms nāves viņš nosūta uz Zemi video dienasgrāmatu, kurā ir ieraksti no videokamerām. Planētu zinātnieks vārdā Mareks saņem video dienasgrāmatu un dodas uz planētu. Kad viņš ierodas, pie varas esošie priesteri pasludina Mareku par mesiju, kuram saskaņā ar pravietojumiem jāatbrīvo cilvēki no planētas pirmiedzīvotājiem, telepātiskajiem, putniem līdzīgiem humanoīdiem, kurus dēvē par "šerniem". Mareks pieņem šo lomu un vada militāru kampaņu pret šerniem. Cilvēkiem sākotnēji veicas un tie sagūsta šernu līderi Aviusu, tomēr turpmākā nolaišanās šernu pilsētā beidzas ar katastrofu. Tikmēr priesteri sāk ticēt, ka Mareks ir Zemes atstumtais, nevis mesija. Mareku nomētā ar akmeņiem un pēc tam sit krustā. «HISTORIA POLSKIEGO FILMU - ARTYKUŁY - AKADEMIA POLSKIEGO FILMU». akademiapolskiegofilmu.pl. Skatīts: 2023-09-17. «On the Silver Globe - Rotten Tomatoes». www.rottentomatoes.com (angļu). Skatīts: 2023-09-17. IMDb profils (angliski) AllMovie profils (angliski) Turner Classic Movies profils (angliski) Metacritic profils (angliski) Rotten Tomatoes profils (angliski)