Sarkanās Zvaigznes ordenis bija viens no Padomju Savienības ordeņiem. To piešķīra militāro un iekšlietu struktūru darbiniekiem, militārām vienībām, kara kuģiem, uzņēmumiem, organizācijām utt. Ordenis tika nodibināts 1930. gada 5. maijā ar rīkojumu par statūtu izveidi, kurus pieņēma PSRS CIK prezidijs. Tālāk noteikumi par šo ordeni un tā piešķiršanu tika vairākkārt mainīti (1936, 1943, 1946, 1947 un 1980 gadā). Šis ordenis tika izveidots, lai varētu izteikt atzinību personām, kurām bijuši lieli nopelni PSRS aizsardzības stiprināšanā kara laikā un valsts drošības nodrošināšanā miera laikā. Ar Sarkanās Zvaigznes ordeni apbalvoja: Padomju armijas, Kara flotes karavīrus, robežsardzes un iekšlietu karaspēka, drošības orgānu, VDK, kā arī iekšlietu sistēmas darbiniekus; militāras vienības, kara kuģus, savienības un apvienības, uzņēmumus, iestādes, organizācijas. Ar šo ordeni varēja tikt apbalvotas arī ārzemju militārpersonas. Apbalvošana ar ordeni notika: par personīgu drošsirdību un pašuzupurēšanos kaujas laukā, lielisku organizatorisko un vadības darbu kara vešanā, kuri veicinājuši karaspēka veiksmīgu darbību; par veiksmīgu militāras vienības darbību, kuras rezultātā pretinieks cietis ievērojamus zaudējumus; par panākumiem, nodrošinot valsts drošību un PSRS valsts robežu neaizskaramību; par vīrišķību un drošsirdību, kura izrādīta apstākļos, kad izpildīta pavēle, kuras risks bijis dzīvībai bīstams; par komandieru uzdoto speciālo uzdevumu priekšzīmīgu izpildīšanu un citiem varoņdarbiem, kuri izdarīti miera laikā; par panākumiem, uzturot augstu kaujas gatavību militārajās vienībās, par izciliem rādītājiem militārajā un politiskajā sagatavotībā, jaunas tehnikas apgūšanā un citiem panākumiem, kuri nostiprinājuši PSRS aizsardzības spējas; par panākumiem, kas saistīti ar militārās zinātnes un tehnikas attīstību, kadru sagatavošanu PSRS bruņotajiem spēkiem; par panākumiem sociālistiskās sadraudzības nostiprināšanā. Ordens des Roten Sterns (apraksts) (vāciski) Ordeņa statuss un cita informācija (krieviski)