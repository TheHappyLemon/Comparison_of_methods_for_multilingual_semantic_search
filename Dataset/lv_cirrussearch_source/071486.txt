Lēdija Ketrīna Patrīcija Rūtledža (angļu: Dame Katherine Patricia Routledge; dzimusi 1929. gada 17. februārī) ir angļu teātra, televīzijas un kino aktrise un dziedātāja. Viņa vislabāk pazīstama ar savu komisko Hiacintes Burkas lomu populārajā BBC1 situāciju komēdijas seriālā "Smalkais stils". Rūtledža sāka savu profesionālo karjeru Liverpūles teātrī 1952. gadā un debitēja Brodvejas teātrī 1966. gadā. Rūtledža 1992. un 1993. gadā nominēta BAFTA televīzijas balvai kategorijā "Labākā aktrise". 2017. gadā karaliene Elizabete II viņu iecēla lēdijas kārtā par viņas nopelniem izklaides industrijā un labdarībā. Rūtledža dzimusi 1929. gada 17. februārī Tranmeras apkaimē, Birkenhedas pilsētā, Češīrā. Viņas tēvs bija skroderis un drēbnieks. Izglītību ieguva Birkenhedas vidusskolā un Liverpūles Universitātē. Ar izcilību absolvēja angļu valodas un literatūras studijas. Iesaistījās universitātes dramatiskajā biedrībā, kur cieši sadarbojās ar akadēmiķi Edmundu Koledžu (Edmund Colledge), kurš gan režisēja, gan spēlēja vairākos biedrības iestudējumos. Tieši Koledžs viņu pārliecināja uzsākt profesionālo aktrises karjeru. Rūtledžai bija ilga karjera teātrī, īpaši muzikālajā teātrī, Apvienotajā Karalistē un ASV. Viņas balss diapazons raksturots kā mecosoprāns un kontralts. Rūtledža nav precējusies un viņai nav bērnu. Intervijā 2001. gadā viņa teica: "Es nepieņēmu lēmumu nebūt precējusies un nebūt māte. Dzīve vienkārši tā izvērtās, jo mana iesaistīšanās aktiermākslā bija tik pilnīga". Tajā pašā intervijā Rūtledža apsprieda divas romantiskas dēkas, kurās viņa bija iesaistījusies: vienā ar precētu vīrieti, kad viņa bija vairāk nekā 20 gadus veca, un otru pēc dažiem gadiem ar vīrieti, kurš režisēja izrādi, kurā viņa spēlēja. Viņa kopš 2000. gada dzīvo Čičesterā, Rietumsaseksā un regulāri apmeklē Čičesteras katedrāli. 2020. gadā viņa palīdzēja savākt 10 000 britu mārciņu katedrāles jumta atjaunošanai. Emily Chan. «Keeping Up Apperances' Patricia Routledge is made a Dame». Mail Online, 2017-03-24. Skatīts: 2024-02-24. «Favourite snob to collect CBE». The Age (angļu). 2004-10-14. Skatīts: 2024-02-24. Chichester.co.uk. «Chichester's Patricia Routledge in London today to become a dame». Lorna Hughes. «Birkenhead-born actress Patricia Routledge marks return to home town with reading from classic children’s book». Liverpool Echo (angļu), 2010-02-17. Skatīts: 2024-02-24. «Patricia Routledge - Biography - Movies & TV - NYTimes.com». web.archive.org. 2013-12-13. Arhivēts no oriģināla, laiks: 2013-12-13. Skatīts: 2024-02-24. «The celebrated actress who loves tea, cake and debate with nuns | CatholicHerald.co.uk». web.archive.org. 2013-11-04. Arhivēts no oriģināla, laiks: 2013-11-04. Skatīts: 2024-02-24. «Obituary: The Rev Edmund Colledge». The Independent (angļu). 1999-11-26. Skatīts: 2024-02-24. Barking and Dagenham Post. «Sitcom star Patricia Routledge comes to Barking to reveal her musical theatre past». Arhivēts no oriģināla, laiks: 2015. gada 25. decembrī. Skatīts: 2024. gada 24. februārī. «I don't recommend adultery». The Telegraph (angļu). 2001-01-29. Skatīts: 2024-02-24. «Legendary actress helps raise thousands for Chichester Cathedral». Spirit FM. «Actress Dame Patricia Routledge remembers 'astonishing' sight on VE Day». www.chichester.co.uk. Vikikrātuvē par šo tēmu ir pieejami multivides faili. Skatīt: Patrīcija Rūtledža. IMDb profils (angliski) Internet Broadway Database profils (angliski) AllMovie profils (angliski)