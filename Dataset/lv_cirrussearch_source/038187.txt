Janis Adetokunbo (grieķu: Γιάννης Αντετοκούνμπο, IPA: [ˈʝanis adetoˈkumbo]; dzimis 1994. gada 6. decembrī Atēnās) ir Grieķijas basketbolists, spēlē spēka uzbrucēja pozīcijā, Grieķijas basketbola izlases dalībnieks. 2024. gadā pārstāv Nacionālās basketbola asociācijas (NBA) klubu Milvoki "Bucks", kurā aizvadījis visu savu NBA karjeru. 2019. un 2020. gadā J. Adetokunbo tika atzīts par NBA sezonas labāko spēlētāju, 2021. gadā "Bucks" sastāvā kļuvis par NBA čempionu, saņemot arī NBA finālsērijas labākā spēlētāja balvu. J. Adetokunbo ir Nigērijas imigrantu dēls, dzimis Grieķijas galvaspilsētā Atēnās. Tēvs ir bijušais futbolists (miris 2017. gadā), māte — vieglatlēte. Ģimenē ir pieci dēli, basketbolu spēlē arī pārējie, un divi no brāļiem — Tanasis Adetokunbo un Kostas Adetokunbo — arī ir NBA spēlētāji, abi bijuši NBA čempioni. Karjeru sācis Grieķijas otrās līgas klubā Filathlitikos B.C. 2013. gada NBA drafta pirmajā kārtā viņu ar kopējo 15. kārtas numuru izraudzījās Milvoki "Bucks", kur vairāku sezonu laikā kļuvis par komandas līderi. 2016.—2017. gada sezonā bija "Bucks" līderis visās piecās nozīmīgākajās statistikas kategorijās (punkti, atlēkušās bumbas, rezultatīvās piespēles, pārtvertās bumbas un bloki), kā arī visās tajās bija starp 20 labākajiem spēlētājiem līgā (pirmais šāds sasniegums līgas vēsturē). Sezonas noslēgumā J. Adetokunbo saņēma NBA progresējušākā spēlētāja balvu. Divas sezonas pēc kārtas: 2019. un 2020. gadā atzīts par NBA sezonas labāko spēlētāju, 2020. gadā tika atzīts arī par NBA labāko spēlētāju aizsardzībā. 2021. gadā "Bucks" sastāvā J. Adetokunbo kļuva par NBA čempionu, saņemot arī NBA finālsērijas labākā spēlētāja balvu. 2023. gada 3. janvārī aizvadīja karjeras līdz tam rezultatīvāko spēli, gūstot 55 punktus uzvarā (123—113) pār Vašingtonas "Wizards". 2023. gada oktobrī J. Adetokunbo vienojās par jaunu līgumu ar "Bucks", kas paredz 186 miljonu dolāru lielu atlīdzību trijās sezonās. 2023. gada 13. decembrī viņš uzstādīja jaunu rekordu gūtajos punktos vienā spēlē, iemetot 64 punktus uzvarā pār Indiānas "Pacers", kas ir arī augstākais sasniegums "Bucks" vēsturē. J. Adetokunbo ir spēlējis Grieķijas jaunatnes izlasēs un nacionālajā pieaugušo izlasē, pārstāvot to 2015. gada Eiropas čempionātā, 2019. gada Pasaules kausā, kā arī olimpisko spēļu kvalifikācijas turnīrā. «Milwaukee Bucks superstar Giannis Antetokounmpo finishes breakout season in league of his own». NBA.com. 2017. gada 12. aprīlis. Skatīts: 2017. gada 13. aprīlis. Jedd Pagaduan. «Giannis Antetokounmpo's Immediate Response To Decimating Wizards With 55-Point Eruption». ClutchPoints (angļu), 2023-01-04. Skatīts: 2023-01-04. «Agent: Giannis secures 3-year, $186M extension». ESPN.com (angļu). 2023-10-23. Skatīts: 2023-10-24. «Giannis Antetokounmpo drops career-high 64 points, Bobby Portis ejected as Bucks fly past Pacers». Yahoo Sports (en-GB). 2023-12-14. Skatīts: 2023-12-14. Vikikrātuvē par šo tēmu ir pieejami multivides faili. Skatīt: Janis Adetokunbo. Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)