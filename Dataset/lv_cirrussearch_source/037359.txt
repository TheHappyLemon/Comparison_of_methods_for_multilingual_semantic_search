Your Name (japāņu: 君の名は。, Kimi no Na wa.) ir 2016. gada japāņu anime pilnmetrāžas filma. Filmas režisors, scenārists, operators un montāžas režisors ir Makoto Sinkai, filma balstīta uz viņa paša tāda paša nosaukuma stāsta, kas publicēts tikai mēnesi pirms filmas pirmizrādes. Filmā stāstīts par jaunekli, kas dzīvo Tokijā, un meiteni no lauku ciemata un viņu mistiskajām identitātes maiņām. Your Name veidots studijā CoMix Wave Films, bet filmas izplatītājs ir Toho. Filmas pirmizrāde norisinājās Losandželosā Anime Expo 2016 laikā 2016. gada 3. jūlijā, savukārt Japānā filmas pirmizrāde bija 2016. gada 26. augustā. Tēlu dizaina autors ir Masajosi Tanaka. Mūziku filmai sarakstīja un izpildīja japāņu roka grupa Radwimps. Filma saņēmusi pozitīvas kritikas atsauksmes un tiek slavēta par lielisko animāciju un emocionalitāti, kas filmai Japānā nesusi rekordlielus ieņēmumus. Your name ir ceturtā ienesīgākā filma Japānā un otrā ienesīgākā anime pēc "Gariem līdzi". Your Name ir visu laiku ienesīgākā anime pasaulē. Uzmanību! Turpmākajā tekstā var tikt atklātas nozīmīgas detaļas par filmas saturu! Filmas galvenie varoņi Mitsuha un Taki filmas sākumā vairākkārt mistiski, sapņiem līdzīgā stāvoklī, apmainās identitātēm un pieredz viens otra dzīvi. Mitsuha ir jauna meitene, kas dzīvo mazā japāņu ciematā, uzceltā ap ezeru, kas izveidojies meteorīta krāterī, bet Taki ir jauns puisis, kas dzīvo Tokijā. Līdzīgi kā sapņi, arī viņu atmiņas par otra dzīvi laika gaitā izgaist. Viņi komunicē viens ar otru, rakstot ierakstus piezīmju burtnīcās, viedtālruņa lietotnēs, kā arī dažkārt uz savām rokām. Mitsuha palīdz Taki viņa attiecībās ar kolēģi Miki, taču Miki saprot, ka Taki ir iemīlējies kādā citā. Taki, savukārt, palīdz Mitsuhai iegūt popularitāti vienaudžu vidū. Taki, Mitsuhas izskatā, kopā ar viņas vecomāti un māsu svētnīcā atstāj Mitsuhas darinātu rituālo alkoholisko dzērienu kučikamizake kā dāvanu ciemata dievam. Dienu vēlāk Mitsuha, jau pati savā izskatā, dodas skatīties, kā Zemei pārlido pāri komēta. Todien Taki un Mitsuhas kontakts pārtrūkst. Taki nolemj sameklēt Mitsuhu, bet viņam grūti atcerēties viņas vārdu un ciemata nosaukumu. Tāpat arī viņa viedtālrunī Mitsuhas atstātās ziņas izdziest. Izmantojot paša zīmētās skices, viņam izdodas kādā kafejnīcā atrast cilvēku, kas atpazīst ciemata ainavu un pastāsta, ka pirms trim gadiem daļa no komētas ir nokritusi un iznīcinājusi pusi no ciemata, tai skaitā arī Mitsuhas māju. Taki svētnīcā iedzer kučikamizaki, cerot vēl pēdējo reizi satikt Mitsuhu un pabrīdināt par komētas triecienu. Viņam arī izdodas pēdējo reizi iemiesoties Mitsuhā katastrofas dienas rītā. Viņam kopā ar diviem Mitsuhas draugiem izdodas evakuēt lielu daļu ciemata iedzīvotāju. Pēc tam viņš uzskrien kalna galā, netālu no svētnīcas, cerot satikt Mitsuhu. Kaut arī viņus šķir trīs gadi, viņiem izdodas vienam otru satikt. Taki atceras, ka viņš jau ir Mitsuhu vienreiz saticis, kad viņa pirms trim gadiem vilcienā viņam iedeva savu matu auklu. Taki, lai varētu sameklēt Mitsuhu arī vēlāk, lūdz viņai uzrakstīt savu vārdu uz viņa rokas, bet viņa to nepaspēj izdarīt. Taki uz Mitsuhas rokas uzraksta "Es tevi mīlu". Daļa no komētas atdalās un nokrīt, iznīcinot pusi ciemata. Gan Taki, gan Mitsuha cenšas viens otru neaizmirst, bet drīz viņu atmiņas izgaist. Taki sāk apsvērt domu, ka šie notikumi tiešām bija tikai sapnis. Piecus gadus vēlāk, katrs braucot ar savu vilcienu, Taki un Mitsuha redz paralēli braucošā vilcienā viens otru. Nākamajā stacijā abi izkāpj un skrien viens otram pretī. Taki Tačibana (japāņu: 立花 瀧, Tachibana Taki) — vidusskolnieks, kas dzīvo Tokijā. Pavada savas dienas laimīgi ar saviem draugiem un strādā itāļu restorānā uz nepilnu slodzi. Viņš ir nepacietīgs, bet laipns cilvēks. Tēlu ieskaņo Riūnosuke Kamiki. Mitsuha Mijamizu (japāņu: 宮水 三葉, Miyamizu Mitsuha) — vidusskolniece, kas dzīvo lauku ciematā Itomori. Viņa ir atklāta un apņēmīga meitene. Dažkārt viņas tēvs, vietējais mērs, pārāk viņu kontrolē. Viņai bieži jāpiedalās rituālos pasākumos. Mitsuha vēlētos dzīvot Tokijā. Tēlu ieskaņo Mone Kamisiraisi. «Kimi no na wa (2016)». The Numbers. Arhivēts no oriģināla, laiks: 2017. gada 29. janvārī. Skatīts: 2017. gada 15. janvāris. «Makoto Shinkai Publishes Kimi no Na wa./your name. Novel Before Film Opens». Anime News Network. 2016. gada 11. maijs. Skatīts: 2016. gada 24. septembris. «君の名は。(2016)». allcinema (Japanese). Stingray. Skatīts: 2016. gada 30. augusts. «Makoto Shinkai Reveals Kimi no Na wa./your name. Anime Film for August 2016». Anime News Network. 2015. gada 10. decembris. Skatīts: 2016. gada 9. februāris. «Makoto Shinkai's Kimi no Na wa./your name. Film Trailer Reveals August 26 Opening, Song». Anime News Network. 2016. gada 6. aprīlis. Skatīts: 2016. gada 6. aprīlis. «Anime Expo to Host Makoto Shinkai & His Latest Film's World Premiere». Anime News Network. 2016. gada 17. jūnijs. Skatīts: 2016. gada 17. jūnijs. Oficiālā tīmekļa vietne (japāniski) IMDb profils (angliski) AllMovie profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski) Anime News Network filmas profils (angliski)