Aishils jeb Eshils (sengrieķu Αἰσχύλος; dzimis 525. g. p.m.ē., miris 456. g. p.m.ē.) bija sengrieķu dramaturgs, viens no trim izcilākajiem sengrieķu traģēdiju autoriem (līdzās Sofoklam un Eiripīdam). Aishils dzimis Eleisīnā Atikā. Pirmās lugas viņš sarakstījis 498. g. p.m.ē., bet par viņa senāko saglabājušos darbu tiek uzskatīta luga "Lūdzējas" (ap 490. g. p.m.ē.). 490. g. p.m.ē. Aishils piedalījās Maratonas kaujā, bet 480. g. p.m.ē. — Salamīnas kaujā. 472. gadā p.m.ē. Atēnās ikgadējās Dionīsiju teātra sacensībās tika uzvesta un pirmo vietu ieguva Aishila traģēdija "Persieši", kurā atspoguļota paša Aishila kauju pieredze. Aishils nomira 456. g. p.m.ē. Gēlā Sicīlijā, ko bieži apmeklēja pēc tās valdnieka ielūguma. Aishils sarakstījis aptuveni 90 lugas, no kurām līdz mūsdienām saglabājušās tikai 7: "Lūdzējas" (ap 490. g. p.m.ē.); "Persieši" (472. g. p.m.ē.); "Septiņi pret Tēbām" (467. g. p.m.ē.); "Orestija" (458. g. p.m.ē.) "Agamemnons" "Ziedotājas" "Labvēlīgās" "Saistītais Prometejs" (triloģijas pirmā luga, pārējās divas nav saglabājušās). Ir izteikts pieņēmums, ka "Saistītā Prometeja" autors varētu nebūt Aishils un ka šī luga varētu būt tapusi pat 4. gadsimtā p.m.ē. Savukārt 20. gadsimta 90. gadu sākumā Ēgiptē tika atrasti vēl kādas Aishila lugas fragmenti; šī luga, pazudusi pirms vairāk nekā 2000 gadiem, bijusi daļa no triloģijas par Trojas karu. Aishila traģēdijās uzsvērta morāles un reliģijas nozīme, aplūkota cilvēka vieta pasaulē un tā saistība ar dieviem, likteni. Tradicionāli tiek uzskatīts, ka tieši Aishils ar savu lugu iestudējumiem sengrieķu teātrī ieviesis otro aktieri. Vikikrātuvē par šo tēmu ir pieejami multivides faili. Skatīt: Aishils. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Astronomu biogrāfiskās enciklopēdijas raksts (angliski) Pasaules vēstures enciklopēdijas raksts (angliski) Enciklopēdijas Krugosvet raksts (krieviski)