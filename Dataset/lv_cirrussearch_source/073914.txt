Helmuts Balderis-Sildedzis (dzimis 1952. gada 31. jūlijā Rīgā) ir bijušais latviešu hokejists, spēlējis labās malas uzbrucēja pozīcijā, ilggadējs PSRS hokeja izlases spēlētājs. 1998. gadā kā pirmais Latvijas hokejists uzņemts IIHF Slavas zālē. Bērnībā nodarbojies ar daiļslidošanu, bet vēlāk pievērsies hokejam. Izcēlās citu hokejistu vidū ar augstu slidošanas līmeni, starta ātrumu un lielisku tehniku. Profesionālo karjeru uzsācis Rīgas "Dinamo", kur nospēlējis no 1968. līdz 1977. gadam, pēc tam no 1977. līdz 1980. gadam spēlēja Maskavas CSKA, kur trīs reizes (1978, 1979, 1980) izcīnījis PSRS čempionu titulu. No 1980. gada līdz 1985. gadam atkal spēlējis Rīgas "Dinamo". PSRS augstākās līgas čempionātos aizvadījis 462 spēles, kurās guvis 333 vārtus. 1985. gadā pameta hokeju. No 1985. līdz 1989. gadam bija treneris Japānā. 1989. gadā, kad PSRS atļāva spēlētājiem spēlēt NHL, Balderis atgriezās profesionālajā hokejā, kļūstot par pirmo Latvijas hokejistu NHL. Tāpat Balderis kļuvis par vecāko draftēto hokejistu NHL (36 gadi) un vecāko hokejistu, kurš guvis pirmos vārtus NHL (37 gadi). NHL viņš debitēja 1989. gada 5. oktobrī. 1989.—1990. gada sezonā spēlēja NHL klubā Minesotas "North Stars", kur 26 spēlēs nopelnīti 9 (3+6) rezultativitātes punkti. Pārtrauca spēlēt NHL komandā, kad viņu pārcēla uz fārmklubu, jo tajā Balderis atteicies spēlēt.[nepieciešama atsauce] Sportiskās karjeras noslēgumā spēlējis arī RASMS komandā, kā arī vairākās Latvijas čempionāta komandās — HK Vecmeistars, Latvijas Zelts, HK Essamika — līdz pat 45 gadu vecumam. 1992./1993. sezonā Latvijas čempionāta komandā Latvijas Zelts sasniedza joprojām LČ nepārspētu statistiku: 22 spēlēs 76 vārti un 66 rezultatīvas piespēles (142 punkti). Trīskārtējs pasaules un Eiropas čempions (1978, 1979, 1983), Pasaules čempionāta sudraba medaļas ieguvējs (1976), Pasaules čempionāta bronzas godalgas ieguvējs (1977). Ziemas olimpisko spēļu sudraba medaļas ieguvējs (1980). Piedalījies PSRS izlases sastāvā Kanādas Kausa izcīņā (1976). PSRS izlases rindās Pasaules čempionātos un Olimpiskajās spēlēs nospēlējis 54 spēles, kurās gūti 33 vārti. Karjeras izskaņā 1992. gadā nospēlējis 2 spēles Pasaules čempionāta kvalifikācijas turnīrā Latvijas izlases sastāvā, kurās guvis 2 vārtus un atdevis 2 rezultatīvas piespēles. Bijis Latvijas izlases treneris no 1992. līdz 1994. gadam, kopā izlasi vadot 34 spēles, arī ģenerālmenedžeris. Līdzdarbojies Latvijas Hokeja federācijā, kur bijis valdes loceklis. Savulaik bija "Rīgas Sporta pils" īpašnieks, direktors, arī Rīgas domes deputāts. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)