Glikolskābe (hidroksietiķskābe, 2-hidroksietānskābe, CH2OHCOOH) ir vienkāršākā hidroksikarbonskābe. Glikolskābe ir bezkrāsaina, kristāliska, higroskopiska viela bez smaržas, kas labi šķīst ūdenī. Pirmoreiz iegūta no etilēnglikola, no tā cēlies vielas nosaukums. Atrodama rāceņos, vīnogās, cukurbietēs, ananasos un citos augos. Glikolskābe ir etiķskābes oksidēšanās produkts. Iegūst, ilgstoši vārot hloretiķskābes kālija sāls ūdens šķīdumu: CH2ClCOOK + H2O → CH2OHCOOH + KCl Rūpnieciski iegūst, elektrolītiski reducējot skābeņskābi uz svina elektrodiem. Pazīstami dažādi glikolskābes anhidrīdi, piemēram, cikliskais glikolīds un diglikolskābe. Lieto ādu dekalcinēšanai un miecēšanai, arī kosmētikā.