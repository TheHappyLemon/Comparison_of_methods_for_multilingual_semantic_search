Milvoki (angļu: Milwaukee) ir pilsēta ASV, Viskonsinas štata lielākā pilsēta Mičigana dienvidrietumu krastā. Pilsēta radās 1846. gadā, apvienojoties trijām mazākām pilsētiņām. Pilsēta auga, pateicoties lielam skaitam iebraucēju no Vācijas, vēl 20. gadsimta sākumā pilsētā bija vairāk vācvalodīgo un avīžu vācu valodā nekā angļvalodīgo un avīžu angļu valodā. No XX gadsimta sākuma Milvoki bija ASV sociālistiskās kustības centrs. Līdz 1960. gadam trīs pilsētas mēri bija Amerikas Sociālistu partijas pārstāvji — vienīgā šāda veida parādība ASV. Visilgāk no sociālistiem savus mēra pienākumus (no 1916. līdz 1940. gadam) veica Daniels Houns (Daniel Hoan). Kaut arī makartisma laikos sociālistu ietekme mazinājās, arī mūsdienās pilsētā ir stipras arodbiedrību tradīcijas. Pilsēta ir Johnson Controls, Manpower Inc., Harley-Davidson, Rockwell Automation, Midwest Airlines galveno mītņu vieta. Pilsētai ir senas alus darīšanas tradīcijas. Šeit bāzējas liels amerikāņu alus ražošanas uzņēmums — Miller Brewing Company. No muzejiem pazīstams ir Milvoki Mākslas muzejs (Milwaukee Art Museum), sevišķi ar 2001. gadā pabeigto Santjago Kalatravas projektēto jauno muzeja ēku. Sportā pilsēta pazīstama kā beisbola kluba Milvoki "Brewers", basketbola kluba Milvoki "Bucks" un hokeja kluba Milvoki "Admirals" mājvieta. Milvoki dzimuši: Deivids Cukers (David Zucker; 1947) — kinorežisors; Džerijs Cukers (Jerry Zucker; 1950) — kinorežisors; Džefrijs Dāmers (Jeffrey Dahmer; 1960—1994) — slepkava; Hetere Greiema (Heather Graham; 1970) — aktrise; Džordžs F. Kenans (George F. Kennan; 1904—2005) — politiķis; Donalds Knuts (Donald Knuth; 1938) — datorzinātnieks; Stīvs Millers (Steve Miller; 1943) — mūziķis; Viljams Renkvists (William Rehnquist; 1924—2005) — jurists; Herberts Saimons (Herbert Simon; 1916—2001) — politologs; Kordvainers Smits (Cordwainer Smith; 1913—1966) — rakstnieks; Pīters Straubs (Peter Straub; 1943—2022) — rakstnieks; Ēriks Šmanda (Eric Szmanda; 1975) — aktieris; Spensers Treisijs (Spencer Tracy; 1900—1967) — aktieris; Džīns Vailders (Gene Wilder; 1933—2016) — aktieris; Nīls Donalds Volšs (Neale Donald Walsch; 1933) — rakstnieks; Els Žaro (Al Jarreau; 1940—2017) — mūziķis; Ava Max (1994) — albāņu izcelsmes amerikāņu dziedātāja un dziesmu autore. Vikikrātuvē par šo tēmu ir pieejami multivides faili. Skatīt: Milvoki. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) https://data.census.gov/cedsci/table?t=Populations%20and%20People&g=0100000US,%241600000&y=2020; ASV Tautas skaitīšana 2020. gadā; redaktors: ASV Tautas skaitīšanas birojs; pārbaudes datums: 1 janvāris 2022.