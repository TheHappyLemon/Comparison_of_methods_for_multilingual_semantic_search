Leonīds Pasečņiks jeb Leonīds Pasičniks (ukraiņu: Леонід Іванович Пасічник, dzimis 1970. gada 15. martā) ir bijušais Ukrainas drošības dienestu darbinieks, pēc tam prokrieviskās separātistkās Luhanskas tautas republikas līderis un kolaborants ar Krieviju. Dzimis 1970. gadā Luhanskā (tolaik Vorošilovgradā), 1975. gadā kopā ar vecākiem pārcēlās uz dzīvi Magadanā. Pēc atgriešanās Ukrainā iestājās Doneckas militāri politiskajā augstskolā (Донецьке вище військово-політичне училище), pēc studiju beigšanas strādāja Ukrainas drošības dienesta Luhanskas apgabala kontrabandas apkarošanas vienības vadītāju. 2007. gadā apakšpulkvedis Pasečņiks saņēma medaļu no Ukrainas prezidenta Viktora Juščenko. Eiromaidana laikā 2014. gadā Pasečņiks nostājās prokrievisko separātistu pusē un kļuva par pašpasludinātās Luhanskas tautas republikas (LTR) valsts drošības ministru. 2017. gada 21. novembrī pēc LTR vadītāja Igora Plotņicka atcelšanas Pasečniku iecēla par vadītāja pienākumu izpildītāju. 2021. gada 6. decembrī Pasečņiks kļuva par Krievijas valdošās partijas "Vienotā Krievija" biedru. 2022. gada 21. februārī Leonīds Pasečņiks kopā ar Doneckas tautas republikas vadītāju Denisu Pušiļinu aicināja Krievijas prezidentu Vladimiru Putinu atzīt LTR un DTR neatkarību. Pēc Krievijas 2022. gada iebrukuma Ukrainā 2022. gada 27. martā Pasečņiks paziņoja, ka Luhanskas tautas republikā tuvākajā laikā varētu notikt referendums par pievienošanos Krievijas Federācijai. 20. septembrī Leonīds Pasečņiks un Deniss Pušiļins paziņoja, ka referendumu rīkos 23.—27. septembrī. Luhanskas “republikas” līderis pieļauj referendumu par pievienošanos Krievijai la.lv 2022. gada 27. martā Pašpasludinātās Donbasa “republikas” septembra beigās rīkos referendumu par pievienošanos Krievijai la.lv 2022. gada 20. septembrī