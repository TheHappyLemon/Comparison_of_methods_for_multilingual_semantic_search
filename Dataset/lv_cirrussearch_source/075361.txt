Kašruts (Kashrut) ir jūdaisma reliģisko likumu kopums, kas attiecas uz atļautajiem un aizliegtajiem ēdieniem, kā arī regulē to pareizu pagatavošanu. Pārtikas produkti, kuru izcelsme un pagatavošana atbilst šiem likumiem, tiek saukti par košeru (kosher). Pārtika, kas neatbilst šiem likumiem, tiek saukta par treif (treyf). Košers neapzīmē ebreju nacionālo virtuvi vai etniskas ēdienu receptes. Arī ķīniešu ēdieni var būt košers, ja vien to izcelsme un pagatavošana atbilst ebreju reliģisko likumu prasībām. Torā netiek norādīti vai izskaidroti kašruta likumu iemesli, un reliģiski ebreji tos ievēro pilnībā, jo ievērojot likumus, viņi ievēro Dieva dotos likumus. Lai arī kašruta ievērošana var uzlabot ēdiena gatavošanas un uzglabāšanas higiēniskos un veselības aspektus, šo likumu pamatā ir tas, ka tie ir formulēti Torā. Spēja atšķirt labo no ļaunā, tīro no netīrā, svēto no ikdienišķā ir ļoti svarīga jūdaismā. Kašruta likumu ievērošana padara parastu ēšanu par svētītu nodarbi. Rabīnu literatūrā ebreju pusdienu galds pat tiek salīdzināts ar Jeruzalemes tempļa altāri. Fakts, ka šos uztura likumus ievēro tikai reliģiski ebreji, nozīmē, ka viņu iespējas paēst sabiedriskās ēdināšanas vietās vai iepirkties parastos pārtikas veikalos ir diezgan ierobežotas. Noteiktus dzīvniekus (piemēram, kamieli, cūku, zaķi) ir aizliegts ēst. Tas attiecas uz šo dzīvnieku gaļu, olām, pienu utt. No jūras veltēm ir atļauts ēst zivis ar spurām un asakām. Tādējādi austeres, garneles, krabji un vēži ir aizliegti. Attiecībā uz putniem, ir aizliegts ēst plēsīgo putnu gaļu. Atļautie dzīvnieki - putni un lopi – ir jānokauj atbilstoši reliģiskajiem noteikumiem. Visas asinis no gaļas ir jānotecina vai jāizvāra, pirms to drīkst ēst. Noteiktas atļauto dzīvnieku ķermeņa daļas nedrīkst ēst. Putnu un lopu gaļu nedrīkst sajaukt un ēst kopā ar piena produktiem. Zivis, olas, augļus un graudu izcelsmes produktus var ēst gan ar gaļu, gan ar pienu. Virtuves priekšmetus un traukus, kas saskārušies ar piena produktiem, nedrīkst izmantot gaļas ēdienu pagatavošanā un pasniegšanā. Neebreju gatavotos vīnogu produktus un dzērienus nedrīkst lietot. Kašruts aizliedz ēst dzīvniekus, kas miruši dabīgā nāvē, kā arī gaļu, kurā vēl ir asinis. Tora īpaši aizliedz jebkādas asins lietošanu uzturā tāpēc, ka tā satur dzīvnieka dzīvību. Tāpēc košera gaļai ir jābūt tīrai no asinīm. Likumam atbilstoša kaušana tiek saukta par šehitā. Lopu un putnu nokaušanas metode ir ātra rīkles pārgriešana ar ļoti asu nazi. Šādas kaušanas mērķis ir nonāvēt dzīvnieku pēc iespējas ātrāk un nesāpīgāk. Jau kaušanas laikā tiek notecināta lielākā daļa asiņu, pēc tam gaļa no asinīm tiek attīrīta vai nu vārot, vai arī sālot un mērcējot. Olu, kurā ir asins plankumiņš, nedrīkst lietot uzturā. Torā trīs reizes ir norādīts, ka kazlēna gaļu nedrīkst vārīt tā mātes pienā. Šis aizliegums tiek interpretēts kā aizliegums vienlaikus ēst gaļas un piena produktus. Zivs gaļas un piena produktu lietošana kopā ir atļauta. Starp gaļas un piena produktu lietošanu uzturā arī jāietur trīs līdz sešu stundu pārtraukums. Aizliegums jaukt dažādus produktus ēdienreizēs attiecas arī uz virtuves priekšmetiem un traukiem: katliem, pannām, šķīvjiem, dakšām utt. Tāpēc reliģiska ebreja virtuvē parasti ir divi trauku komplekti. Trauki var zaudēt savu košera statusu, ja tos izmanto dažādu karsto ēdienu gatavošanai - katlā, kurā gatavota gaļa, nedrīkst vārīt pienu. Tas neattiecas uz aukstiem ēdieniem, tāpēc ar vienu un to pašu nazi drīkst griezt aukstu gaļu un sieru. Virtuves virsmas un izlietnes arī bieži var nonāk kontaktā ar dažādiem pārtikas produktiem, tāpēc jārūpējas, lai netīrie trauki un virtuves priekšmeti ar tām nesaskartos. Mūsdienās izplatītie trauku mazgātāji ir kašrut problēma, jo tajos mazgā dažādus traukus. Tāpēc ir ieteikts pēc trauku, kas saskārušies ar gaļas ēdieniem, nomazgāšanas, ieslēgt tukšo mazgāšanas ciklu un tikai pēc tam likt iekšā traukus, kas saskārušies ar piena produktiem. Vīnogu produktu patēriņa ierobežojumu saknes meklējamas aizliegumā izmantot elkdievībā izmantotas lietas. Visās senlaiku un mūsdienu pagānu reliģijās parasti tiek izmantots vīns, tāpēc neebreju gatavotā vīna un citu vīnogu produktu patēriņš ir aizliegts. Tas neattiecas uz svaigām vīnogām. Judaism 101: Kashrut: Jewish Dietary Laws Blood Spots in Eggs Wine and Grape Products - Special Kashrut Considerations