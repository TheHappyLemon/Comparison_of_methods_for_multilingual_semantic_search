Henrijs Hadsons, arī Henrijs Hudzons (angļu: Henry Hudson, dzimis, iespējams, 1570. gada 12. septembrī, pēdējoreiz redzēts 1611. gada pavasarī) bija angļu jūrasbraucējs Anglijas un Nīderlandes dienestā. Par Hadsona dzīvi ir fragmentāras ziņas. Lielu daļa no Hadsona komandēto ceļojumu mērķiem bija atrast ziemeļu jūras ceļu uz Ķīnu. 1607. gadā angļu Maskavijas kompānijas uzdevumā Hadsons apceļoja Grenlandes austrumu krastu un Svalbāru. 1608. gadā Austrumindijas un Maskavijas kompānijas uzdevumā nokļuva līdz Novaja Zemļas arhipelāgam. Nākamajā gadā nīderlandiešu Austrumindijas kompānijas uzdevumā izpētīja mūsdienu ASV austrumu piekrasti, to atzīmēdams kartē. Pa Hudzonas upi, kas nosaukta viņa vārdā, sasniedza vietu mūsdienu Olbani pilsētas rajonā. 1610. gadā devās, kā vēlāk izrādījās, savā pēdējā ceļojumā. Cenzdamies sasniegt Ķīnu, pa Deivisa un viņa vārdā nosaukto Hudzona šaurumu iekļuva Hudzona līcī, kur izpētīja tā austrumu piekrasti. Pienākot ziemai, komanda izcēlās Džeimsa līča krastā un pārziemoja. Pavasarī Hadsons gribēja turpināt ceļu uz rietumiem, tomēr kuģa komanda sadumpojās. Hadsona liktenis precīzi nav zināms, jo vēlāk informāciju sniedza ieinteresētas personas. Pēc to stāstījuma Hadsons kopā ar dēlu un dažiem piekritējiem ticis iesēdināts laivā un pamests. Viņa tālākais liktenis nav zināms. Vikikrātuvē par šo tēmu ir pieejami multivides faili. Skatīt: Henrijs Hadsons. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)