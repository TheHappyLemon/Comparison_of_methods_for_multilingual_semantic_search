Moluku kakadu (Cacatua moluccensis) ir kakadu dzimtas (Cacatuidae) papagailis, endēms Moluku salām. Ģeogrāfisko variāciju nav. Moluku kakadu ir skaļākais papagailis pasaulē. Tā ķērciens var sasniegt 135 dB skaļumu. Sastopams Moluku salās, kas atrodas starp Jaungvineju un Sulavesi. Tās ir kalnainas salas, kuras klāj biezi džungļi. Vislielākā populācija ir Seramas salā. Mazāka populācija apdzīvo Ambonas salu. Kakadu ir kādreiz dzīvojis arī Saparua un Haruku salās. Moluku kakadu ir liela auguma, skaists kakadu ar garu (ap 15 cm), atpakaļ noliektu, sārtu cekulu. Mātītes ir nedaudz lielākas nekā tēviņi, kā arī mātītēm acis ir tumši brūnas, bet tēviņiem melnas. Ķermeņa garums 40—56 cm, spārnu plētums 95—105 cm, svars 775—1025 g. Apspalvojums balts vai maigi sārtā nokrāsā. Spārnu un astes apakšas gaiši dzeltenoranžīgas. Ap acīm neapspalvots zilganbaltas ādas gredzens. Cekula spalvas ir košā laškrāsā, tāpēc angliski papagaili dēvē arī par lašcekula kakadu. Nereti tas tiek aprakstīts kā "flamingu krāsas" cekuls. Spalvām astes pamatnē un spārnu sākumā dzeltenīga nokrāsa. Tumši pelēkais knābis īss, knaibļveidīgs. Augšknābim ir ass āķis, kas lieliski piemērots riekstu izlobīšanai. Kājas pelēkas. Moluku kakadu mitinās zemieņu lietus mežos ar lieliem un veciem kokiem, no piekrastes līdz pat 1000 metru augstumam v.j.l.. Īpaši iecienīti ir fikusu koki. Galvenokārt uzturas koku lapotnē, taču nereti, remdējot slāpes, nolaižas uz zemes. Dzerot ūdens tiek uzņemts ar knābja apakšdaļu gluži kā ar smeļamo kausu. Moluku kakadu ir ļoti sabiedrisks un emocionāls papagailis. Savvaļā ļoti uzmanīgs. Ārpus vairošanās sezonas uzturas nelielos baros, kuros ir līdz 16 īpatņiem. Īslaicīgi bari var būt arī lielāki. Kakadu spilgtās cekula krāsas un skaļais kliedziens ļauj to viegli pamanīt pat biezā lapu un zaru mudžeklī. Košais papagailis, spalgi kliegdams, veikli pārlido no koka uz koku, lai gan sabļaustīšanās parasti notiek no rītiem un vakaros. Kad kakadu ir satraukts, tas izslien cekulu, stampā kājas un klabina knābi. Putni, kas veido ilgstošas attiecības, daudz laika velta savstarpējai spalvu apkopšanai. Moluku kakadu barojas ar ogām, riekstiem, sēklām, kokosriekstiem, kukaiņiem un to kāpuriem. Ar šauro un strupo mēli kakadu var satvert auga sēklas, augļus, arī kukaiņus un to kāpurus. Būtiska ēdienkartes daļa ir tropu koku lielie augļi. Regulāri apmeklē labības laukus un kokosriekstu plantācijas, kuros var nodarīt ievērojamus postījumus. Labprāt mielojas ar kokosriekstu pienu. Lai tam piekļūtu, putns ar cieto un aso knābi pārsit cieto čaulu. Noteikta vairošanās sezona nav zināma, bet visbiežāk Moluku kakadu ligzdo no maija līdz augustam. Šajā laikā papagaiļi novērojami pa vienam vai pāros. Tie veido monogāmus pārus uz mūžu. Pēc riesta pāris kopīgi veido ligzdu, ar mīkstas koksnes gabaliņiem izklājot koka dobumu, kas atrodas vismaz 25 m augstumā. Mātīte var izdēt pat septiņas olas, taču parasti dējumā ir tikai divas vai trīs olas, reizēm tikai viena. Inkubācijas periods ilgst 28—29 dienas, perē un par putnēniem rūpējas abi vecāki. Jaunie putni dobumu atstāj pēc trim mēnešiem. Dzīves ilgums apmēram 60 un vairāk gadu. Moluku kakadu ir endēmiska suga, kas izplatīta tikai vienā teritorijā un kopumā ir apdraudēta, jo populācija visu laiku samazinās. Īpaši Seramas salas populācija sarūk, jo putnus ķer pārdošanai. Apdraudējumu rada arī dabisko dzīvesvietu izzušana. World Bird Names: Parrots, cockatoos, 2018 IUCN: Salmon-crested Cockatoo Guinness World Records 2015 «ARKive: Salmon-crested cockatoo (Cacatua moluccensis)». Arhivēts no oriģināla, laiks: 2019. gada 1. februārī. Skatīts: 2018. gada 19. decembrī. Arhivēts 2019. gada 1. februārī, Wayback Machine vietnē. Alive: Salmon-crested Cockatoo (Cacatua moluccensis) Parrots: Cacatua moluccensis Beak&Wings: Moluccan Cockatoo[novecojusi saite] DWA: Moluccan cockatoo, Cacatua moluccensis An Age entry for Cacatua moluccensis «Goosie: Salmon-crested Cockatoo». Arhivēts no oriģināla, laiks: 2004. gada 30. janvārī. Skatīts: 2018. gada 20. decembrī. Xeno-Canto: Salmon-crested Cockatoo Cacatua moluccensis (Gmelin, JF, 1788) Avibase: Salmon-crested Cockatoo Cacatua moluccensis (Gmelin, JF, 1788) eBirds: Salmon-crested Cockatoo