Dzirkstelīte (latīņu: Dianthus deltoides) ir augu suga neļķu ģintī. Tā ir plaši sastopama Rietumāzijā un Eiropā, tostarp Latvijā. Ieviesta arī Ziemeļamerikā. Latvijā dažāda lieluma grupas aug sausos priežu mežos, atmatās, sausieņu pļavās, parasti vietās ar diezgan skraju un zemu zelmeņa veģetāciju. Dzirkstelītes ir 10—40 cm garš, kails lakstaugs, kurš veido ceru. Stublājs ir stāvs vai pacils. Neziedošo dzinumu stublājs ir blīvi aplapots. Auga piezemes rozetes lapas ir lineāri lancetiskas un ziemojošas. Stublājs un lapas ir klātas ar īsiem matiņiem. Lapas ir pretējas, ar 3 dzīslām, tām ir smails gals. Pie zieda kausa pamata ir divas augšlapas (ārkausa lapas). kauss ir stobrveida un iesārts. Vainaglapu plātnīte ir vesela, 0,5—0,9 cm plata, purpursārta, galā ar īsiem zobiņiem. Uz ziedlapas plātnītes ir gaišāku punktu zīmējums, bet pie pamata tumšāka šķērssvītra. Zied no jūnija līdz oktobrim. «dzirkstelīte - Dianthus deltoides L. - Augi - Latvijas daba». www.latvijasdaba.lv. Skatīts: 2023-04-29.