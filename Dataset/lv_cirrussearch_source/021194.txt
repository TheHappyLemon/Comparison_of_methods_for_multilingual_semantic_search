Lunar Atmosphere and Dust Environment Explorer jeb LADEE bija ASV zonde Mēness atmosfēras un putekļu izpētei. Tā palaista 2013. gada septembrī un bija paredzēta 100 dienu zinātniskajai misijai. 2014. gada aprīlī zonde ietriecās Mēness virsmā. LADEE primārie zinātniskie uzdevumi: Mēness niecīgās eksosfēras blīvuma un sastāva noteikšana, kā arī tās izmaiņu novērošana laikā; Apollo astronautu misiju atstāto pēdu noteikšana nātrija mākoņa vai putekļu veidā desmitiem kilometru augstumā virs Mēness virsmas; putekļu vides dokumentēšana, lai palīdzētu izstrādāt nākotnes kosmiskos aparātus. Kosmiskais aparāts izgatavots NASA apakšvienībā Ames Research Center. Tas veidots uz jaunas modulāras platformas Modular Common Spacecraft Bus (MCSB) bāzes. Galvenās struktūras izmēri ir 2,37 m × 1,85 m × 1,85 m. Tā pilna masa ir 383 kg. Zinātniskie instrumenti: Neutral Mass Spectrometer (NMS), kas tieši veic eksosfēras analīzi; tas ir analoģisks Mars Science Laboratory SAM instrumentam; UV-Vis Spectrometer (UVS, ultravioletais — redzamās gaismas spektrometrs), kas mēra gan putekļus, gan eksosfēru; tas aizgūts no LCROSS misijas; Lunar Dust EXperiment (LDEX), kas tieši mēra putekļus; tas veidots, uz Galileo, Ulysses un Cassini instrumentu pamata; LADEE ir arī izvietota aparatūra tehnoloģisku eksperimentu veikšanai: Lunar Laser Communication Demonstration (LLCD), kas izmanto lāzeru sakaru nodibināšanai ar zemes stacijām. LADEE tika palaists 2013. gada 7. septembrī 03:27 UTC ar nesējraķeti Minotaur V no Vidusatlantiskā reģionālā kosmoporta (MARS) starta laukuma LP-0B. Šis bija pirmais Minotaur V starts. LADEE Mēness orbītas sasniegšanai izmantoja neierastu trajektoriju. Sākotnēji tā tika ievadīta augstu eliptiskā Zemes orbītā. Tas gandrīz mēneša laikā veica trīs apriņķojumus ar planētu, katru reizi orbītai palielinoties. 6. oktobrī 10:57 UTC, kad LADEE atradās apogejā, uz četrām minūtēm tika iedarbināts kosmiskā aparāta dzinējs, lai ieietu Mēness orbītā. Vēl divi manevri tika veikti 9. un 12. oktobrī, lai orbītu pazeminātu līdz 250 km. 40 dienu laikā paredzēta sistēmu un instrumentu testēšana. 18. oktobrī veikts lāzera sakaru eksperiments LLCD, pirmoreiz vēsturē pārraidot datus no Mēness orbītas uz Zemi ar ātrumu 622 megabiti sekundē, kas bija vairāk par sešām reizēm ātrāk nekā agrāk. 20. novembrī LADEE pazemināja orbītu ar augstumu no 12 līdz 60 km no Mēness virsmas, kas ir misijas darba orbīta. 2014. gada 3. februārī NASA paziņoja, ka, tā kā ir ietaupījušies degvielas krājumi, LADEE misija tiks pagarināta par 28 dienām. Kosmiskā aparāta orbīta tiks pazemināta līdz dažiem kilometriem virs Mēness virsmas. 2014. gada 11. aprīlī tika izslēgti LADEE zinātniskie instrumenti, kad tam bija beigušies degvielas krājumi. Kosmiskais aparāts ietriecās Mēness neredzamajā pusē 18. aprīlī laikā starp 04:30 un 05:22 UTC. LADEE arrives at the moon for lunar science mission STEPHEN CLARK, SPACEFLIGHT NOW, 2013-10-06 (angliski) Historic Demonstration Proves Laser Communication Possible NASA, 2013-10-28, (angliski) NASA’s LADEE spacecraft gains historic snapshot, mission extension James Tutten, SpaceFlight, 2014-02-03, (angliski) LADEE Arhivēts 2015. gada 8. aprīlī, Wayback Machine vietnē. NASA vietnē (angliski)