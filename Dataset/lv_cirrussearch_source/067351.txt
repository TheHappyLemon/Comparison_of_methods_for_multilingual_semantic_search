Īstmeina (franču: Rivière Eastmain) ir upe Kanādas austrumos, Kvebekas provincē. Plūst Labradoras pussalas rietumos no Breā ezera pussalas vidienē līdz Džeimsa līcim Hudzona līča dienvidos. Īstmeinas upe ir otrs nozīmīgākais ūdens resurss hidroenerģētiskajā Džeimsa līča projektā, kura ietvaros Lagrandas upes baseinā uzbūvētas vairākas hidroelektrostacijas ar kopējo jaudu 17 445 MW. Vienīgā pastāvīgi apdzīvotā vieta krastos ir krī indiāņu ciemats Īstmeina pie ietekas Džeimsa līcī. Upes nosaukums atvasināts no kādreizējās Hudson's Bay Company 18. gadsimta reģionālās faktorijas East Main — ‘Austrumu galvenā’ upes grīvā. Upe sākas no Breā ezera uz plakankalnes Labradoras pussalas vidienē. Plūst rietumu virzienā caur daudziem dabīgiem ezeriem un mākslīgām ūdenskrātuvēm. Lielākās pietekas ir Opinaka, Oklēra, Misaska (labās) un Ofroda, Tičegami (kreisās). Pēc Opinakas ūdenskrātuves izbūves 1980. gados 150 km augšpus Īstmeinas ietekas lielākā daļa upes plūduma tika novirzīta uz Robēra Burasas ūdenskrātuvi Lagrandas upē. Lejpus aizsprosta upes plūdums samazinājies par 90%, kas izraisa upes pilnīgu aizsalšanu ziemā. Šīs izmaiņas ir skārušas krī un inuītu tautas, kas dzīvo gar Īstmeinas upi un Džeimsa līča piekrasti, padarot viņiem grūtāku ceļošanu ziemā un mazinot piekļuvi zivīm upē. Augšpus Opinakas ūdenskrātuves tiek būvēts projekts Eastmain-1, uzpludinot 603 km² lielu ūdenskrātuvi divu elektrostaciju ar kopējo jaudu 1275 MW darbināšanai. Hydro-Québec. Rapport annuel 2006 Vikikrātuvē par šo tēmu ir pieejami multivides faili. Skatīt: Īstmeina. Encyclopædia Britannica raksts (angliski)