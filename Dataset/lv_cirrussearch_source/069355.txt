Marinduke (filipīniešu: Lalawigan ng Marinduque, angļu: Province of Marinduque) ir viena no Filipīnu provincēm valsts vidusdaļā, Mimaropas reģionā. Aizņem Marindukes salu, kā arī vairākas nelielas saliņas piekrastē, lielākās no kurām ir Santakrusa, Salomage, Manivaja un Momponga. Izvietojusies Sibujanas jūrā uz dienvidiem no Lusonas. Administratīvi dalās 6 municipalitātēs un sīkāk 128 barangajās. Provinces centrs ir Boaka rietumdaļā. Apdzīvo galvenokārt tagali, kuri sadzīvē lieto tagalu valodas variantū, kāds pastāvēja pirms spāņu kolonizācijas. Tiek uzskatīts, ka pirmskoloniālajā laikā Marinduke bija daļa no Lusonas karalistes — Spānija pieteica tiesības uz salu uzreiz pēc Manilas iekarošanas 1570. gadā. 1571. gadā salā tika nodibināta enkomjenda augustīniešu priesterim Pedro de Erreram. 16. gadsimtā Marinduke bija daļa no Balajanas provinces, bet 17.—19. gadsimtā — Mindoro. Kā atsevišķa province pirmoreiz izveidota amerikāņu administrācijas laikā 1901. gada 1. maijā. 1902. gada jūnijā tai tika pievienota Mindoro un Lubangas salas, bet četrus mēnešus vēlāk tās tika atvienotas, bet pati Marinduke pievienota Tajabasas provincei. Kā patstāvīga province atjaunota 1920. gada 21. februārī. Vikikrātuvē par šo tēmu ir pieejami multivides faili. Skatīt: Marinduke.