Lineārā pasāre (latīņu: Digitaria ischaemum) ir mainīga izskata graudzāļu dzimtas suga, kas sastopama Eirāzijā. Latvijā tas ir reti sastopams, adventīvs augs. Atsevišķi eksemplāri un nelielas augu grupas atrodamas sausās, nomīdītās nezālienēs, ceļmalās un uz dzelzceļiem. Lineārā pasāre ir viengadīgs, 5—30 cm garš lakstaugs. Auga stiebrs ir gandrīz gulošs vai pacils, retāk stāvs, parasti vienam augam ir vairāki stiebri, kas starveidīgi atiet uz visām pusēm no irdenā cera. Lapas ir īsas, lineāras vai šauri lancetiskas, plakanas, 0,3—0,8 cm platas. Mēlīte ir strupa. Lapas un lapu makstis ir kailas vai skraji matiņi ir tikai uz maksts — plātnes robežas. Ziedkopa ir stiebra galā izvietota vārpa, kas sastāv no 3—8 zariem. Vārpiņas ir izvietotas divās rindās, atšķirīga garuma kātiņos grupās pa 3. Ārējās vārpiņas plēksnes parasti nav, bet iekšējā ir vienāda garuma ar vārpiņu. Katrā vārpiņā ir divi 0,15—0,25 cm gari ziedi, apakšējais parasti ir neauglīgs. Zieda plēksnes ir dzīslainas. Akota nav. Auglis ir sīks grauds. Zied no jūlija līdz oktobrim. «lineārā pasāre - Digitaria ischaemum (Schreb.) Muhl. - Augi - Latvijas daba». www.latvijasdaba.lv. Skatīts: 2022-11-26.