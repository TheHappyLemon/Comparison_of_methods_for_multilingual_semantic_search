Pols Muni (angļu: Paul Muni, īstajā vārdā Mešilems Meirs Veizenfreinds (vācu: Meshilem Meier Weisenfreund); dzimis 1895. gada 22. septembrī, miris 1967. gada 25. augustā) bija Ukrainas ebreju izcelsmes amerikāņu teātra un kino aktieris. 20. gadsimta trīsdesmitajos gados Muni bija viens no retajiem Warner Bros. kinoaktieriem, kurš pats drīkstēja izvēlēties, kuras lomas spēlēt. Sešas reizes nominēts Amerikas Kinoakadēmijas balvai, 1936. gadā to arī ieguvis kategorijā "Labākais aktieris galvenajā lomā". Sadarbojies ar tādiem režisoriem kā Mervins Lerojs, Hauards Hauks, Viljams Dīterle. Muni ekrāna partneri bijuši Luīze Rainere, Geila Sondergārda un Jozefs Šildkrauts. Dzimis Ļvivā, ebreju ģimenē. 1902. gadā kopā ar ģimeni ieradās ASV. Aktiera karjeru sāka 12 gadu vecumā jidiša teātrī Ņujorkā, kurā par aktieriem strādāja arī Pola vecāki. No 1926. gada uzstājās Brodvejā. 1929. gada parakstīja līgumu ar kompāniju Fox un ieguva savu pirmo "Oskara" nomināciju. Pēc 1937. gada mazāk filmējās kino, vairāk darbodamies teātrī. Miris 1967. gadā. Muni raksturīgā pieeja aktiera darbā bija iegūt par attiecīgo tēlu pēc iespējas vairāk informācijas, piemēram, pirms tēlot Pastēru, Muni izlasīja daudzas grāmatas par šo zinātnieku. Pretēji savai profesijai, privātajā dzīvē Muni esot bijis ārkārtīgi kautrīgs. Vikikrātuvē par šo tēmu ir pieejami multivides faili. Skatīt: Pols Muni. Encyclopædia Britannica raksts (angliski) Encyclopædia Universalis raksts (franciski) Enciklopēdijas Krugosvet raksts (krieviski) IMDb profils (angliski) Internet Broadway Database profils (angliski) AllMovie profils (angliski)