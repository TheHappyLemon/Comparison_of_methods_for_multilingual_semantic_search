Kaprunas katastrofa (vācu: Brandkatastrophe der Gletscherbahn Kaprun 2) bija ugunsgrēks funikulerī 2000. gada 11. novembrī Kaprunas kopienā Austrijas Zalcburgas federālajā zemē. Ugunsgrēka rezultātā gāja bojā 155 cilvēki, lielākoties slēpotāji, kas gribēja nokļūt uz Kicšteinhorna slēpju trasēm. Kaprunas funikulers bija 1993. gadā modernizēts transporta līdzeklis, kas transportēja pasažierus no Kaprunas uz Kicšteinhornu. No 3900 metru garā ceļa 3300 metri bija tunelis klintīs. Pēc oficiālās versijas 2000. gada 11. novembra rītā aizdegās tukšajā vadītāja kabīnē esošs sildītājs tam funikulera sastāvam, kas virzījās no apakšas. Sastāvs apstājās, iebraucis 600 metrus tunelī. 12 pasažieriem, kuru vidū bija pieredzējis ugunsdzēsējs, ar slēpošanas nūju izdevās izsist logu un izglābties, virzoties uz tuneļa apakšējo izeju. Pārējie pasažieri abos funikulera sastāvos gāja bojā, kaut arī daļai izdevās izkļūt no funikulera.