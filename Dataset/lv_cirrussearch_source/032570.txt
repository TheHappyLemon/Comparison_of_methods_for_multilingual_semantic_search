Maikls Lopess-Alegrija (Michael López-Alegría, dzimis kā Migels Eladio Lopess Alegria 1958. gada 30. maijā) ir ASV kosmonauts, atvaļināts Jūras kara flotes lidotājs, jūras kapteinis. Viņam ir arī Spānijas pilsonība. Lopess-Alegrija ir veicis sešus lidojumus kosmosā. Viņš ir ASV rekordists iziešanu kosmosā skaita ziņā (10) un to kopējā ilgumā (67 stundas 40 minūtes). Maikls Lopess-Alegrija piedzima 1958. gada 30. maijā Spānijas galvaspilsētā Madridē. Tēvs bija spānis, māte — amerikāniete. Vēlāk ģimene pārcēlās uz Missionvieiho Kalifornijā, kur Maikls beidza vidusskolu. Lopess-Alegrija iestājās ASV Jūras kara flotē, un 1980. gadā ASV Jūras akadēmijā ieguva bakalaura grādu sistēmu inženierijā. 1988. gadā ASV Jūras spēku pēcdiploma skolā viņš ieguva maģistra grādu aeronautikas inženierijā. 1981. gadā Maikls Lopess-Alegrija sāka dienestu kā jūras kara flotes aviators. Viņš bija instruktors pilotam 2. mācību eskadriļā Jūras kara flotes Gaisa spēku aviācijas stacijā Whiting Field netālu no Pensakolas, Floridas štatā. 1983. gadā viņu pārcēla flotes gaisa izlūkošanas 2. eskadriļā Rotā, Spānijā, kur bija izlūkošanas lidmašīnas ЕР-ЗЕ pilots. 1986. gadā Lopess-Alegrija tika norīkots uz divu gadu kopīgu programmu starp Jūras kara flotes pēcdiploma skolu un Jūras kara flotes izmēģinājumu pilotu skolu Patuksentriverā, Merilendas štatā. No 1988. līdz 1992. gadam viņš bija izmēģinājumu pilots inženieris Jūras spēku Gaisa izmēģinājumu centrā. 2008. gada jūnijā viņš atvaļinājās no militārā dienesta. 1990. gadā Maikls Lopess-Alegrija pieteicās Nacionālā aeronautikas un kosmosa administrācijas (NASA) 13. astronautu iesaukumam. Viņš izgāja medicīnas pārbaudes, bet netika uzņemts. 1992. gada 31. martā Lopesu-Alegriju izraudzīja par astronauta kandidātu NASA 14. astronautu grupā. Pēc viena gada ilga kosmonautu sagatavošanas kursa viņš ieguva misijas speciālista kvalifikāciju un tika norīkots uz NASA Astronautu nodaļu. Pirmo lidojumu kosmosā Maikls Lopess-Alegrija veica 1995. gadā no 20. oktobra līdz 5. novembrim ar Space Shuttle kosmoplānu Columbia misijā STS-73 kā misijas speciālists. Otro reizi kosmosā Lopess-Alegrija veica 2000. gadā no 11. līdz 24. oktobrim kosmoplāna Discovery Starptautiskās kosmosa stacijas (SKS) montāžas misijā STS-92 kā misijas speciālists. Uz staciju tika nogādāta Z1 struktūra un PMA-3 savienojošais adapters. Viņš veica divas iziešanas kosmosā. Trešo lidojumu kosmosā Maikls Lopess-Alegrija veica 2002. gadā no 24. novembra līdz 7. decembrim ar kosmoplānu Endeavour misijā STS-113 kā misijas speciālists. SKS tika nogādāta kopnes struktūra P1. Viņš veica trīs iziešanas kosmosā. 2004. gada janvārī Lopesu-Alegriju izraudzīja par SKS 14. ekspedīcijas dublieru apkalpes komandieri. 2005. gada 20. septembrī viņu pārcēla uz pamatapkalpi Džefrija Viljamsa vietā. Ceturto reizi kosmosā Maikls Lopess-Alegrija devās kosmosā 2006. gada 18. septembrī, ar kosmosa kuģi Sojuz TMA-9 uz Starptautisko kosmosa staciju. Viņš bija SKS 14. ekspedīcijas komandieris, veica piecas iziešanas kosmosā. Viņš uz zemes atgriezās 2007. gada 21. aprīlī, kosmosā pavadot 215 dienas. 2008. gada februārī Lopesu-Alegriju norīkoja par astronautu menedžeri un iecēla Džonsona kosmosa centrā par SKS lidojuma apkalpes operāciju vadītāja palīgu. 2008. gada jūnijā viņš tika pārklasificēts atpakaļ aktīvā astronauta statusā. 2012. gada martā Lopess-Alegrija atstāja NASA un kļuva par Komerciālo kosmisko lidojumu federācijas prezidentu. 2017. gadā Maikls Lopess-Alegrija pārgāja darbā uz uzņēmumu Axiom Space un kļuva par biznesa attīstības direktoru. Maikla Lopess-Alegrijas piektais kosmiskais lidojums sākās 2022. gada 8. aprīlī, esot kosmosa kuģa Endeavour komandierim kosmiskā tūŗisma misijā Ax-1. Kopā ar viņu kosmosā devās Lerijs Konors, Marks Peitī, Eitans Stibe. Nolaižamais aparāts uz Zemes atgriezās 25. aprīlī, kosmosā pavadot 17 dienas. Sesto lidojumu kosmosā Maikls Lopess-Alegrija sāka 2024. gada 18. janvārī komercmisijā Ax-3, esot Crew Dragon kosmosa kuģa Freedom komandierim. Starptautiskajā kosmosa stacijā (SKS) apkalpe pavadīja 18 dienas. 9. februārī kosmosa kuģis atgriezās uz Zemes, kosmosā pavadot 21 dienu. Kosmisko lidojumu kopsavilkums: Veteran astronaut to head up commercial space federation spaceflightnow.com 2012-03-12 (angliski) Vikikrātuvē par šo tēmu ir pieejami multivides faili. Skatīt: Maikls Lopess-Alegrija. MICHAEL E. LOPEZ-ALEGRIA Biographical Data Lyndon B. Johnson Space Center, NASA (angliski) Michael López-Alegría Axiom Space (angliski) Майкл Эладио Лопес-Алегриа astronaut.ru, (krieviski)