Bavārijas Elizabete, pilnā vārdā Bavārijas hercogiene Elizabete Amālija Eiženija (vācu: Elisabeth Amalie Eugenie, Herzogin in Bayern; dzimusi 1837. gada 24. decembrī, mirusi 1898. gada 10. septembrī), bija Austroungārijas imperatora Franča Jozefa I sieva un Austrijas imperatore — konsorte, Ungārijas karaliene. Bērnībā, tuvu draugu aprindās, kā arī mūsdienās biežāk saukta par Sisī (vācu: Sisi/Sissi). Mūsdienās kļuvusi par Austrijas un Austroungārijas kultūras ikonu. Dzimusi Bavārijas hercoga Maksimiliāna Jozefa ģimenē. 1853. gadā Franča Jozefa I māte Sofija vienojās par laulībām ar Elizabetes vecāko māsu Helēnu. Tomēr pēc tam, kad Bādišlā notika Franča Jozefa pirmā tikšanās ar Helēnas ģimeni, viņš paziņoja savai mātei, ka precēs Helēnas jaunāko māsu Elizabeti. 1854. gada 24. aprīlī pāris apprecējās. Galmā Elizabete bija pazīstama ar savu jautro un neatkarīgo raksturu. Pēc dēla Rūdolfa pašnāvības 1889. gadā vairījās publiskās dzīves un bieži uzturējās ārzemēs. 1898. gadā Elizabeti Ženēvā nogalināja itāļu anarhists Luidži Lukeni. Vikikrātuvē par šo tēmu ir pieejami multivides faili. Skatīt: Bavārijas Elizabete. Encyclopædia Britannica raksts (angliski) Brockhaus Enzyklopädie raksts (vāciski) Enciklopēdijas Krugosvet raksts (krieviski)