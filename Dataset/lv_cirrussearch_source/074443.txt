UIVR (angļu: AIDA) ir akronīms, kas tiek izmantots mārketingā un apzīmē pamata sarakstu ar pasākumiem, ar kuriem saskaras persona, pārdodot produktu vai servisu. Uzmanība: ja būtu iespējams uzrakstīt vārdu "uzmanība" tā, lai uzraksts negaidot un papildus nepiepūloties pārņem lasītāju, tas noteikti būtu pamanāms šī raksta ietvaros kā pirmais, un rezultāts, uz kuru šis vārda būtība tiecas, būtu panākts. Pārdevējiem ir daudz un dažādi paņēmieni, kā viņi cenšas piesaistīt uzmanību - viņi uzsmaida, pasveicina, vēršas pie klienta personiski, paņem rokās savu preci - izpako to, uzliek uz precēm krāsainas cenu zīmes un citu informāciju, kā arī izmanto citus pārbaudītus vai nepārbaudītus paņēmienus. Interese: kad ir "noķerta" potenciālā klienta uzmanība, tad ir jādara viss iespējamais un neiespējamais, lai noskaidrotu klienta interesi. Rūdīti pārdevēji pārsvarā gadījumu, veikli uzdodot jautājumus, klientam pat nemanot, "piezogas" pie viņa patiesajām vajadzībām. Tas ir pats galvenais posms, lai tiktu skaidrībā, kā šīs vajadzības var apmierināt piedāvātais pakalpojums vai prece. Vēlēšanās: kad ir saprasts klienta intereses līmenis, tad tālākais ir profesionalitātes jautājums. Pārdevējs domās izvēlas no atbilstošā produkta vai pakalpojuma apraksta tieši to, kas ir svarīgs šim klientam un "kārdina" jeb rosina vēlēšanos pēc konkrētās preces. Šo procesu diemžēl nav iespējams veikt bez pamatīgām zināšanām par preci vai pakalpojumu. Nevar pārliecinoši pārdot to, ko nepazīst. Rīcība: tieši šajā brīdī nedrīkst apstāties. Ir jādara viss, lai klients šajā brīdī arī iegūtu kāroto preci. Nekas vairs nedrīkst traucēt. Ir jābūt visam noskaidrotam un izlemtam līdz šim brīdim. Svarīgi, lai klients šajā brīdī neaizietu prom un nenopirktu preci citā vietā. Lai izceltos uz citu pārdevēju vai preču/pakalpojumu fona, noteikti ir nepieciešams vispirms piesaistīt potenciālā pircēja uzmanību, kur ļoti lielu ieguldījumu var dot UIVR formula. UIVR ir pārdošanas - pirkšanas maģiskā formula, kas darbojas vienmēr un visur - jebkuros apstākļos un pie jebkuriem nosacījumiem. Ferrell, O.C. and Hartline, Michael. Marketing Strategy. Thomson South-Western, 2005. ISBN 0-324-20140-0. Geml, Richard and Lauer, Hermann: Das kleine Marketing-Lexikon. 3. Auflage, Düsseldorf 2004, ISBN 3-87881-183-7 Mārketinga pētījums (31.10.2008.)[novecojusi saite] Mārketinga pētījums (2005;2006;2007)[novecojusi saite] Biznesa psiholoģija [1] Arhivēts 2011. gada 2. martā, Wayback Machine vietnē.