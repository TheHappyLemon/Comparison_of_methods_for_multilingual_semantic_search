Atlanta (angļu: Atlanta) ir pilsēta ASV, Džordžijas štata ziemeļrietumos, štata lielākā pilsēta un štata administratīvais centrs. Viena no ASV dienvidu galvenajām metropolēm un viena no visstraujāk augošajām pilsētām ASV. Pilsētas iedzīvotāju vairums (61,39%) ir afroamerikāņi un kopš 1973. gada tradicionāli pilsētas mērs ir afroamerikānis. Pilsēta radās līdz ar Rietumu un Atlantijas dzelzceļa (Western and Atlantic Railroad) izbūvi 1836. gadā. Šeit atradās dzelzceļa galapunkts, saukts vienkārši Terminus. Pamazām līnijas galapunkts izveidojās par pilsētu. Kādu laiku to sauca par Martasvilu, tālaika gubernatora meitas vārdā, tomēr 1845. gadā to pārsauca par Atlantu. Pilsoņu kara laikā Atlanta bija svarīgs konfederātu atbalsta punkts. 1864. gada 11. novembrī ziemeļnieki ģenerāļa Viljama Šērmena vadībā Atlantu pilnīgi nodedzināja. Atlantas krišana tiek uzskatīta par pagrieziena punktu Pilsoņu kara gaitā. 1960. gados Atlanta bija galvenais Amerikāņu cilvēktiesību kustības centrs ar Mārtinu Luteru Kingu priekšgalā. 1996. gadā šeit notika vasaras olimpiskās spēles. Pazīstamākās kompānijas, kuru galvenās mītnes ir Atlantā, ir bezalkoholisko dzērienu ražotājs The Coca-Cola Company un ziņu kanāls CNN. Plaši pazīstamas ir arī aviosabiedrība Delta Air Lines, telekomunikāciju kompānijas BellSouth un Wireless From AT&T, papīrražošanas kompānija Georgia-Pacific, ātrās apkalpošanas restorānu kompānijas Arby's, Chick-fil-A un Waffle House. Atlantā atrodas viena no lielākajām pasaules lidostām Hārtsfīlda-Džeksona Atlantas starptautiskā lidosta. No augstākās izglītības iestādēm var atzīmēt Džordžijas Tehnoloģijas institūtu (Georgia Institute of Technology). Atlantā ir bāzēts hokeja klubs Atlantas "Thrashers", amerikāņu futbola klubs Atlantas "Falcons", basketbola klubs Atlantas "Hawks" un beisbola klubs Atlantas "Braves". Atlantā dzimuši: Bobijs Džonss (Bobby Jones, 1902—1971) — golfa spēlētājs Cat Power (1972) — mūziķe Brenda Lī (Brenda Lee, 1944) — mūziķe Spaiks Lī (Spike Lee, 1957) — kinorežisors Mārtins Luters Kings (Martin Luther King, Jr., 1929—1968) —- cilvēktiesību aktīvists Mārgarita Mičela (Margaret Mitchell, 1900—1949) — rakstniece Britānija Mērfija (Brittany Murphy, 1977—2009) — aktrise Vils Raits (Will Wright, 1960) — datorspēļu radītājs Kellija Roulenda (Kelly Rowland, 1981) — mūziķe Reivena-Saimona (Raven-Symoné, 1985) — mūziķe Stīvens Soderbergs (Steven Soderbergh, 1963) — kinorežisors Kriss Takers (Chris Tucker, 1972) — aktieris T.I. (T.I., 1980) — mūziķis Kanje Vests (Kanye West, 1977) — mūziķis Vikikrātuvē par šo tēmu ir pieejami multivides faili. Skatīt: Atlanta. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) https://data.census.gov/cedsci/table?q=United%20States&tid=DECENNIALPL2020.P1; pārbaudes datums: 21 septembris 2021. https://data.census.gov/cedsci/table?t=Populations%20and%20People&g=0100000US,%241600000&y=2020; ASV Tautas skaitīšana 2020. gadā; redaktors: ASV Tautas skaitīšanas birojs; pārbaudes datums: 1 janvāris 2022.