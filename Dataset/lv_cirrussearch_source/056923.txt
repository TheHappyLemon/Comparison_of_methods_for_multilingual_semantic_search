Sarajevas kinofestivāls ir galvenais un lielākais kinofestivāls Dienvidaustrumeiropā, un viens no lielākajiem kinofestivāliem Eiropā. Tas tika dibināts Sarajevā 1995. gadā Sarajevas aplenkuma laikā Bosnijas karā, un katru gadu uz Sarajevu atved vietējās un starptautiskās slavenības. Festivāls notiek augustā, un tajā tiek demonstrēts plašs spēlfilmu un īsfilmu klāsts no visas pasaules. Pašreizējais festivāla direktors ir Mirsads Purivatra, bijušais McCann Erickson Bosnijas nodaļas izpilddirektors. Kinofestivāla programmas laikā pasniedz arī Ivica Matiča balvu. Pirmais Sarajevas filmu festivāls notika no 1995. gada 25. oktobra līdz 5. novembrim. Tajā laikā Sarajevas aplenkums joprojām turpinājās, un apmeklējumu prognozes bija ļoti zemas. Tomēr, lai skatītos filmas, ieradās pārsteidzoši daudz — 15 000 cilvēku. Festivāls auga ievērojamā tempā, un tagad tas ir izcilākais filmu festivāls Dienvidaustrumeiropā, katru gadu visās savās programmās piesaistot vairāk nekā 100 000 cilvēku un demonstrējot simtiem filmu no 60 valstīm. Sarajevas filmu festivāls tiek rīkots Nacionālajā teātrī, kura priekšā atrodas Festivāla laukums un sarkanais paklājs. Seansi notiek brīvdabas teātrī Metalac, Bosnijas kultūras centrā un vēl piecos kinoteātros un projekcijas vietās visā pilsētā. Festivālā piedalījušās tādas slavenības kā Roberts De Niro, Andželīna Džolija, Breds Pits, Emīls Hiršs, Orlando Blūms, Denjels Kreigs, Denijs Glovers, Džons Malkovičs, Morgans Frīmens, Olivers Stouns, Džons Klīzs, Stīvs Bušemi, Maikls Fasbenders, Džeremijs Aironss, Bono Vokss, Niks Keivs, Coolio, Stephen Frears, Mikijs Rurks, Maikls Mūrs, Žerārs Depardjē, Darens Aronovskis, Sofija Okonedo, Džiliana Andersone, Kevins Speisijs, Eriks Kantonā, Benisio del Toro un daudzi citi. «About the Festival». Sarajevo Film Festival Official Website. «Inside Film's Guide to Film Festivals in Europe». Inside Film. Steve Pond. «Sarajevo Film Festival Celebrates 20th Year Under the Long Shadow of War». TheWrap, 2014. gada 17. augusts. Skatīts: 2015. gada 29. jūlijs. Sarajevo Film Festival - Official Website IMDb: Sarajevo Film Festival - SFF at IMDb Vikikrātuvē par šo tēmu ir pieejami multivides faili. Skatīt: Sarajevas kinofestivāls.