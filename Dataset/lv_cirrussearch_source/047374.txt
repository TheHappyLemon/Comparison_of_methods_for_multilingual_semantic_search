Crew Dragon Demo-1 bija ASV uzņēmuma SpaceX kosmosa kuģa Crew Dragon pirmais izmēģinājumu lidojums bezpilota režīmā. Tas orbītā tika palaists 2019. gada 2. martā NASA uzdevumā Commercial Crew Development programmā. Kosmosa kuģis 27 stundu laikā saslēdzās ar Starptautisko kosmosa staciju. Nolaižamais aparāts uz Zemes atgriezās 8. martā. Kosmosa kuģī apkalpes vietā bija SpaceX izstrādātā skafandrā tērpts manekens. Tas bija nosaukts par Ripliju, Sigurnijas Vīveres tēloto varoni filmu sērijā Svešais. Kapsulā bija arī 180 kg materiāli un aparatūra, kas līdzinājās astronautu masai. Crew Demo-1 tika palaists 2019. gada 2. martā 07:49:03 UTC ar nesējraķeti Falcon 9 Full Thrust Block 5 no Kanaveralas zemesraga Gaisa spēku stacijas starta laukuma SLC-39A. Pēc derīgās kravas atdalīšanas raķetes pirmā pakāpe nolaidās uz peldošas platformas Of Course I Still Love You Atlantijas okeānā. 3. martā 10:51 UTC Crew Dragon automātiskā režīmā saslēdzās ar SKS Harmony modulim pievienotā adaptera PMA-2 saslēgšanās mezgla IDA-2. 8. martā 07:32 UTC kosmosa kuģis atvienojās no stacijas. 13:45:08 UTC nolaižamais aparāts nolaidās Atlantijas okeānā, 360 km no Floridas. Lidojuma ilgums bija 6 dienas 5 stundas 56 minūtes 5 sekundes. Crew Demo-1 mission Press kit SpaceX COMMERCIAL CREW PROGRAM NASA