Voldemārs Dambergs (krievu: Вольдемар Францевич Дамберг; dzimis 1899. gada 14. novembrī, miris 1965. gada 17. jūlijā vai 22. jūlijā) bija latviešu izcelsmes padomju virsnieks, ģenerālmajors. Otrā pasaules kara laikā komandēja 28. strēlnieku brigādi, 15. kavalērijas korpusu Irānā (1942-1943), 43. gvardes latviešu strēlnieku divīziju un 308. latviešu strēlnieku divīziju Latvijā. Dzimis 1899. gadā Rīgā. Pirmā pasaules kara laikā 1916. gadā iesaukts Krievijas Impērijas armijā, no 1918. gada aprīļa Sarkanās armijas Latviešu kavalērijas pulku sastāvā piedalījās Krievijas pilsoņu karā. Latvijas brīvības cīņu laikā bija Latvijas SPR armijas skolas kavalērijas nodaļas priekšnieks. Pēc Maskavas kavalērijas kursu beigšanas no 1919. gada novembra komandēja Sarkanās armijas 85. kavalērijas pulku, no 1920. gada aprīļa kavalērijas eskadronu. Pēc pilsoņu kara beigām 1922. gadā beidza Augstāko kavalērijas skolu, līdz 1928. gadam ieņēma dažādus amatus Sarkanās armijas kavalērijas vienībās, pēc tam mācījās M. Frunzes Kara akadēmijā (1928-1932). Pēc tās beigšanas bija 10., pēc tam 11. kavalērijas divīzijas štāba priekšnieks. Lielā terora laikā 1938. gada jūlijā Dambergs tika arestēts un apsūdzēts kā "latviešu fašistiskās organizācijas" dalībnieks, tomēr 1939. gada februārī viņu atbrīvoja un nozīmēja par pasniedzēju M. Frunzes Kara akadēmijā. Otrā pasaules kara laikā komandēja 28. strēlnieku brigādi, 15. kavalērijas korpusu Irānā (1942-1943), 43. gvardes latviešu strēlnieku divīziju un 308. latviešu strēlnieku divīziju Latvijā. 1944. gada februārī iecelts par 130. latviešu strēlnieku korpusa komandiera vietnieku. Pēc kara Dambergs līdz atvaļināšanai 1959. gadā ieņēma dažādus amatus Padomju armijā, no 1952. gada bija Latvijas PSR kara komisārs. Miris 1965. gada 17. jūlijā Rīgā, apglabāts Raiņa kapos. Latvijas padomju enciklopēdija. 2. sējums. Rīga : Galvenā enciklopēdiju redakcija. 395. lpp. «nekropole.info». Arhivēts no oriģināla, laiks: 2014. gada 28. februārī. Skatīts: 2016. gada 10. aprīlī.