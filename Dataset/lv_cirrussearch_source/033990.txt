Normans Tvīds Vaitekers (angļu: Norman Tweed Whitaker; 1890. gada 9. aprīlis Filadelfija — 1975. gada 20. maijs Fēniksitija) bija ASV starptautiskais meistars šahā (1965). Šahu iemācījies spēlēt četrpadsmit gadu vecumā. Ātri izvirzījies ASV spilgtāko jauno šaha talantu skaitā. 1927. gadā Kalamazū uzvarējis pirmajā Nacionālās šaha federācijas kongresā. ASV Rietumu štatu šaha čempionātos divas reizes dalījis pirmo vietu (1923, 1930). 1928. gadā Hāgā pārstāvējis ASV Pasaules amatieru šaha meistarsacīkstēs, kurās dalījis 4.-6. vietu (uzvarēja Makss Eive). Pēc izglītības bijis jurists, taču savas dzīves laikā izcēlies ar dažādām krāpnieciskām shēmām, kuru dēļ jau 1924. gadā ticis izslēgts no ASV advokātu skaita. Pirmā pasaules kara laikā izvairījies no iesaukšanas karadienestā, ceļojot pa dažādām ASV pilsētām. 1920. gadu sākumā kopā ar radiniekiem organizējis zagtu auto apdrošināšanu un pārvietošanu starp dažādiem ASV štatiem, par ko 1925. gadā ticis notiesāts uz diviem gadiem. 1932. gadā Vaitekera vārds kļuva plaši pazīstams Čārlza Lindberga bērna nolaupīšanas lietā, jo kopā ar savu līdzinātāju bija izdomājis veidu kā no bagātas mantinieces izkrāpt 104 000 dolārus. Pasākums cieta neveiksmi, un Vaitekers vēlreiz nokļuva cietumā. Pēc astoņpadsmit mēnešiem viņš tika nosacīti atbrīvots, tomēr drīz vien atkal atgriezās aiz restēm. Cietumā bija iepazinies un iedraudzējies ar Alu Kaponi, ar kuru gan 1936. gadā nonācis konfliktā, kad Kapone atteicies pievienoties Vaitekera organizētajam cietuma streikam. 1947. gadā atbrīvojies un atsācis piedalīties šaha turnīros. 1948. gadā spēcīgā kvalifikācijas turnīrā izcīnījis tiesības spēlēt ASV šaha čempionāta finālā, kurā palicis 16. vietā. Piedalījies arī četros ASV atklātā šaha čempionātos (1948, 1951, 1953, 1954). Par vēsturiskajiem panākumiem turnīros FIDE 1965. gadā Vaitekeram piešķīra starptautiskā meistara (IM) nosaukumu. Mūža pēdējos gados piedalījies šaha turnīros galvenokārt ASV dienvidu štatos, kuros vājāka sastāva dēļ varējis cerēt uz balvām. OlimpBase :: 2nd Chess Olympiad The Hague 1928: Amateur World Championship «The Lindbergh Kidnapping». Arhivēts no oriģināla, laiks: 2016. gada 29. maijā. Skatīts: 2016. gada 7. jūnijā. 7th US Championship; 1948 Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)