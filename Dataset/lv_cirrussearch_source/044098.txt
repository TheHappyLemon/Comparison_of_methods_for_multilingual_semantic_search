"Mirdzums" (angļu: The Shining) ir 1980. gada ASV un Apvienotās Karalistes šausmu filma, kuras režisors un viens no scenārija autoriem ir Stenlijs Kubriks. Filma ir Stīvena Kinga tāda paša nosaukuma stāsta ekranizācija. Šī ir viena no Stenlija Kubrika pēdējām filmām. Filma ietekmējusi šausmu filmu žanra attīstību, un bieži tiek citēta. Filma vēsta par rakstnieku, kurš, strādājot pie jaunā romāna, pakāpeniski ieslīgst nomoda murgos. Galvenās lomas filmā atveido Džeks Nikolsons, Šellija Divāla, Sketmens Krozerss, Denijs Loids un Džo Tērkels. Filmas pirmizrāde notika 1980. gada 23. maijā un to izdeva Warner Bros.. Reakcijas filmas izdošanas brīdī bija dažādas. Stīvens Kings kritizēja filmu sakarā ar tās novirzēm no romāna. Filma saņēma arī divas Zelta avenes balvas kategorijās "Sliktākais režisors" un "Sliktākā aktrise" (Divāla), no kurām pēdējo vēlāk atcēla, Kubrika attieksmes pret viņu dēļ. Mūsdienās tā tiek uzskatīta par vienu no visu laiku labākajām un ietekmīgākajām šausmu filmām. 2018. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". 39 gadus vēlāk filmai iznāca turpinājums "Doktors Miegs", kas pirmizrādi piedzīvoja 2019. gada 8. novembrī. Uzmanību! Turpmākajā tekstā var tikt atklātas nozīmīgas detaļas par filmas saturu! Džeks Torenss ieņem ziemas uzrauga vietu viesnīcā Overlook Klinšu kalnos, kas tiek slēgta katru ziemas sezonu. Pēc viņa ierašanās viesnīcas menedžeris Stjuarts Ulmans informē Torensu, ka iepriekšējais apkopējs Čārlzs Greidijs viesnīcā nogalināja savu ģimeni un sevi. Mājās, Džeka dēls Denijs piedzīvo vīziju un krampjus. Džeka sieva Vendija stāsta ārstam par pagātnes atgadījumu, kad Džeks dzērumā dusmu laikā izmežģīja Denija plecu. Šis incidents pārliecināja Džeku pārtraukt alkohola lietošanu. Pirms došanās atvaļinājumā, galvenais šefpavārs Diks Halorans atklāj Denijam par abu kopīgām telepātiskām spējām, ko sauc par "mirdzumu". Halorans pastāsta, ka viesnīcai arī piemīt "mirdzums", nepatīkamo pagātnes notikumu, dēļ un brīdina viņu izvairīties no 237. istabas. Denijs sāk redzēt biedējošas vīzijas. Tikmēr Džeka garīgā veselība pasliktinās; viņam nesanāk rakstīšana, viņš ir pakļauts vardarbīgiem uzliesmojumiem un sapņiem nogalināt savu ģimeni. Denijs gūst sasitumus pēc tam, kad ziņkārības dēļ apmeklēja neaizslēgtu 237. istabu. Džeks istabā sastopas ar sievietes spoku, bet vaino Deniju, ka viņš pats ir nodarījis zilumus. Džeks vēlāk sastop bārmeņa garu Loidu, kas pievilina viņu atsākt dzert. Parādās arī Delberta Greidija gars, kurš informē Džeku, ka Denijs ir sazinājies ar Haloranu, izmantojot savu "talantu", un saka, ka Džekam ir "jāsalabo" savs bērns. Vendija atrod Džeka manuskriptu ar tekstu All work and no play makes Jack a dull boy, kas visu laiku atkārtojas. Kad Džeks uzbrūk viņai, Vendija ar beisbola nūju iedzen viņu bezsamaņā un ieslēdz virtuvē. Vendija atklāj, ka Džeks iepriekš ir sabotējis gan viesnīcas sazināšanās sistēmu, gan sniega motociklu. Tikmēr Denijs savā viesnīcas numurā atkārto frāzi redrum un pat uzraksta to uz vannas istabas durvīm. Vendija ierauga vārdu spogulī un saprot, ka tas ir vārds murder (slepkavība). Džeku atbrīvo Greidijs un viņš ar cirvi dodas pēc Vendijas un Denija. Denijs izkļūst ārā pa vannas istabas logu, un Vendija cīnās pret Džeku ar nazi, kad viņš izlaužas pa durvīm. Tikmēr viesnīcā ierodas Halorans, kuru Denijs bija iepriekš brīdinājis. Viņa ierašanās novērš Džeka uzmanību, kurš vestibilā uzbrūk un nogalina Haloranu, bet pēc tam vajā Deniju dzīvžoga labirintā. Vendija skrien cauri viesnīcai, meklējot Deniju, sastopoties ar viesnīcas spokiem un vīzijām, kas līdzīgas Denija redzētajām. Dzīvžoga labirintā Denijs nomaldina Džeku un paslēpjas aiz sniega kupenas, kamēr Džeks seko nepatiesām pēdām. Denijs satiekas ar Vendiju un abi Halorana sniega motociklā pamet viesnīcu, atstājot Džeku nosalstam līdz nāvei labirintā. Fotogrāfijā viesnīcas gaitenī Džeks ir attēlots balles laikā 1921. gada 4. jūlijā. Džeks Nikolsons — Džeks Torenss Šellija Divāla — Vendija Torensa Denijs Loids — Denijs Torenss Sketmens Krozerss — Diks Halorans Berijs Nelsons — Stjuarts Ulmans Filips Stouns — Delberts Greidijs Džo Tērkels — Loids Anna Džeksone — ārste Tonijs Bērtons — Lerijs Dērkins Lia Beldama — jaunā sieviete vannā Billija Gibsone — vecā sieviete vannā Berijs Denens — Bills Votsons Līza un Luīze Bērnsa — dvīnes Pirms filmas "Mirdzums" izstrādes, Kubriks režisēja filmu "Berijs Lindons" (1975), vizuāli izteiksmīgu filmu, par īru, kurš mēģina iespraukties britu aristokrātu aprindās. Neskatoties uz tehniskajiem sasniegumiem, filma neguva panākumus ASV, un kritiķi to kritizēja par pārāk garu un pārāk lēnu filmu. Kubriks, vīlies par "Berija Lindona" panākumu trūkumu, saprata, ka viņam ir jāuzņem filma, kas būtu komerciāli dzīvotspējīga, kā arī mākslinieciski vērtīga. Stīvenam Kingam stāstīja, ka Kubriks licis saviem darbiniekiem atnest viņam kaudzēm šausmu grāmatu, kad viņš iekārtojās savā birojā, lai tās visas izlasītu: "Kubrika sekretāre dzirdēja katras grāmatas skaņu, atsitoties pret sienu, kad režisors pēc pāris lapaspušu izlasīšanas to iemeta atkritumu kaudzē. Kādu dienu sekretāre pamanīja, ka kādu laiku viņa nav dzirdējusi, kā grāmata tiek izmesta. Viņa iegāja pārbaudīt savu priekšnieku un atklāja, ka Kubriks ir dziļi aizrāvies ar "Mirdzums" lasīšanu." Runājot par filmas tēmu, Kubriks norādīja, ka "cilvēka personībā kaut kas pēc būtības nav kārtībā. Tajā ir arī ļaunā puse. Viena no lietām, ko var darīt šausmu stāsti, ir parādīt mums bezsamaņas arhetipus; mēs varam redzēt tumšo pusi bez nepieciešamības stāties tai tieši pretī”. Nikolsons bija Kubrika pirmā izvēle Džeka Torensa lomai. Citi kandidāti bija Roberts De Niro (kurš teica, ka filma uz mēnesi viņam radīja murgus), Robins Viljamss un Harisons Fords, kurus visus noraidīja Kings. Kings noraidīja arī Nikolsonu, jo uzskatīja, ka, tā kā viņš jau bija piedalījies filmā "Kāds pārlaidās pār dzeguzes ligzdu", skatītājs jau no paša sākuma viņu uzskatīs par nestabilu. Šī iemesla dēļ Kings lomai deva priekšroku Džonam Voitam, Maiklam Moriartijam vai Mārtinam Šīnam, kuri veiksmīgāk spētu attēlotu parastu cilvēku, kurš pamazām tiek iedzīts neprātā. Jebkurā gadījumā rakstniekam jau no sākuma teica, ka galvenās lomas aktieris "nav apspriežams". Lai gan sākotnēji Džeks Nikolsons ierosināja, ka Džesika Lenga vislabāk iederētos Vendijas lomai, Šellija Divāla jau zināja, ka šī loma ir uzticēta viņai. Vendijas tēls filmā ievērojami atšķiras no romāna, kur viņa šķiet spējīgāka un mazāk ievainojama. Visu filmēšanas laiku Kubriks izdarīja lielu spiedienu uz Duvālu. Tiek uzskatīts, ka aina, kurā viņa, bruņojusies ar beisbola nūju, iet atmuguriski pa kāpnēm pirms vīra uzbrukuma (viena no visvairāk pārfilmētajām ainām visā kino), viņa neatveidoja pārbiedētu sievieti; Šellija bija burtiski "nobijusies". Saskaņā ar Ginesa rekordu grāmatu, Kubriks pieprasīja ainu pārfilmēt 127 reizes. Kubrika sākotnējais kandidāts Denija lomai bija Kerijs Gufijs, kurš iepriekš spēlēja filmā "Trešās pakāpes tuvie kontakti", taču aktiera vecāki viņu atturēja, apgalvojot, ka filma bērnam esot pārāk šausmīga. Kopumā sešu mēnešu laikā noklausīti 5000 zēni. Filmēšanas laikā mazo aktieri īpaši aizsargāja Kubriks. Patiesībā zēns visu laiku domāja, ka viņš uzņem drāmu, nevis šausmu filmu. Filmas iekštelpu ainas filmēja Elstree Studios studijā, netālu no Londonas. Dažus elementus no viesnīcas Overlook interjera aizguva no Josemitu nacionālajā parkā esošās viesnīcas Ahwahnee. 1979. gada februārī Elstree Studios smagi cieta ugunsgrēkā, izraisot filmēšanas aizkavēšanos. Lai gan lielāko daļu iekštelpu un pat dažus Overlook ārskatus uzņēma studijā, dažus ārskata kadrus uz vietas uzņēma citur. Sākuma kadrus filmēja Glečera nacionālajā parkā Montānas štatā, savukārt sākuma ainu ar auto filmēja klinšu kalnos. Kā Overlook viesnīcas ārpusi izmantoja Timberline Lodge ēku Oregonā. Filmas "Mirdzums" filmēšanas process bija ilgstošs un grūts, bieži ar ļoti garām darba dienām. Kubrika rakstura dēļ galvenās filmēšanas pabeigšana aizņēma vairāk nekā gadu. Aktrise Šellija Divāla nesadzīvoja ar Kubriku, filmēšanas laukumā ar viņu bieži strīdējās par scenārija līnijām, viņas aktiermākslas paņēmieniem un daudzām citām lietām. Galu galā Divālu tik ļoti pārņēma viņas lomas radītais stress, ka viņa vairākus mēnešus kļuva slima. Vienā brīdī viņa bija tik lielā stresā, ka viņas mati sāka izkrist. Filmēšanas scenāriju pastāvīgi mainīja, dažreiz pat vairākas reizes dienā, radot lielāku stresu. Nikolsons galu galā kļuva tik neapmierināts ar nemitīgi mainīgo scenāriju, ka viņš izmeta kopijas, kuras producentu komanda bija viņam iedevusi iegaumēt, zinot, ka tas tik un tā mainīsies. Viņš iemācījās lielāko daļu savu līniju tikai dažas minūtes pirms to filmēšanas. Džo Tērkels intervijā 2014. gadā paziņoja, ka viņi sešas nedēļas mēģināja bāra ainu un ka filmēšana ilga no 9:00 līdz 22:30, atceroties, ka dienas beigās viņa drēbes bija izmirkušas sviedros. Ainu, kurā Džeks ar rakstāmmašīnu raksta All work and no play makes Jack a dull boy pārfilmēja vairākas reizes, mainot teksta valoda uz itāļu, franču, spāņu un vācu. Durvis, caur kurām Džeks filmas beigās ar cirvi izsitas cauri, bija īstas. Sākotnēji Kubriks šo ainu uzņēma ar viltotām durvīm, bet Nikolsons, kurš agrāk bija strādājis par ugunsdzēsēju, pārāk ātri tās salauza. Džeka ikoniskais citāts Heeeere's Johnny! ir ņemts no NBC sarunu šova The Tonight Show Starring Johnny Carson un to Nikolsons improvizēja. Kubriks, kurš kādu laiku bija dzīvojis Anglijā, neapzinājās līnijas nozīmi un gandrīz gribēja izmantot citu tekstu. Filmas skaņu celiņam, ar ko ir saskatāmas līdzības ar Kubrika filmu "2001: Kosmosa odiseja" (1968), ir izmantoti fragmenti no Ektora Berlioza, Ģerģa Ligeti, Bēla Bartoka un Kšištofa Penderecka skaņdarbiem. Filmas "Mirdzums" pirmizrāde notika 1980. gada 23. maijā atsevišķos kinoteātros, bet pēc mēneša jau visā valstī. Eiropā filma iznāca pēc pāris mēnešiem un tās versija bija par 25 minūtēm īsāka, jo Kubriks izņēma lielāko daļu ainu, kas norisinās ārpus viesnīcas. Tās izgrieza, jo, pēc Kubrika teiktā, tās nebija labi uzņemtas, kā arī tāpēc, ka Warner Bros. sūdzējās par tās garumu. Filma sākotnēji saņēma dažādus kritiķu vērtējumus. Daudzi kritiķi kritizēja lēno filmas tempu, kas tolaik šausmu filmām bija neierasti, kā arī to, ka filmā bija maz biedējošu elementu. Tā bija tikai otrā no pēdējām Kubrika 11 filmām, otrai esot "Acis plaši aizvērtas", kas nesaņēma nevienu BAFTA kino balvas nomināciju. Tā bija arī vienīgā no Kubrika pēdējām 11 filmām, kas nav saņēmusi ne Zelta globusa, ne Oskara balvas nomināciju. Tā vietā, šī ir vienīgā Kubrika filma, kas nominēta Zelta avenes balvai, tostarp kategorijās "Sliktākais režisors" un "Sliktākā aktrise" (Divāla). 2022. gada 31. martā Divālas nomināciju atsauca. Tīmekļa vietnē Rotten Tomatoes filmai ir 82% vērtējums. 2001. gada Amerikas Kinoinstitūta (AFI) 100 aizraujošāko filmu sarakstā "Mirdzums" ierindojās 29. vietā. Džeks Torenss AFI vērtējumā atzīts par 25. labāko ļaundari kino vēsturē. 2005. gadā citāts Here's Johnny! AFI vērtējumā atzīts par 68. labāko. Režisors Mārtins Skorsēze nosauca to par vienu no 11 visu laiku biedējošākajām filmām. 2010. gadā The Guardian nosauca to par 5. visu laiku labāko šausmu filmu. BBC 100 labāko ASV filmu sarakstā "Mirdzums" ierindojās 62. vietā. 2017. gada žurnāla Empire lasītāju aptaujā "Mirdzums" ierindojās 35. vietā, kā visu laiku labākā filma. Vairāki kinokritiķi ir norādījuši uz filmas lielo ietekmi uz populāro kultūru. 2006. gadā kritiķis Rodžers Īberts, kurš sākotnēji bija skarbs pret filmu, iekļāva to savā Great Movies sarakstā. Pēc Stīvena Kinga teiktā, lai gan Kubriks uzņēma filmu ar neaizmirstamiem kadriem, tā bija slikta kā adaptācija un ka tā ir vienīga viņa romānu adaptācija, ko viņš ienīst. Vēlāk gan Kings atzina, ka "Mirdzums" ir viena no tām filmām, kas ir devusi ko vērtīgu šausmu žanram. Romānā, kas rakstīts laikā, kad Kings cieta no alkoholisma, ir sastopami vairāki autobiogrāfiski elementi. Kings pauda sarūgtinājumu, ka filmā ir mazāk aplūkotas dažas tēmas, piemēram, ģimenes izjukšana un alkoholisma briesmas. Filmu sākotnēji izrādīja 10 kinoteātros, kur tā nopelnīja 622 337 ASV dolārus. Kopējie ieņēmumi sasniedza 47,3 miljonus ASV dolāru. «Stanley Kubrick: A retrospective». The Telegraph. I. G. N. Staff. «The 25 Best Horror Movies of All Time». IGN (angļu), 2022-06-02. Skatīts: 2022-10-17. «The 50 Best Horror Movies». Empire. Skatīts: 2022-10-17. «'Jurassic Park,' 'Shining' added to National Film Registry». AP NEWS (angļu). 2018-12-12. Skatīts: 2022-10-17. Vincent LoBrutto. Stanley Kubrick, A Biography. Boston : Da Capo Press, 1999. 412. lpp. ISBN 978-0306809064. Paul Duncan. Stanley Kubrick: The Complete Films. Beverly Hills, California : Taschen GmbH, 2003. 9. lpp. ISBN 978-3836527750. Interview with Stephen King. B105 FM. November 21, 2007. «A Horror Classic To Remember: The Shining». Novel Suspects (en-US). 2020-10-22. Skatīts: 2022-10-17. «5 Fun Facts About The Shining». Viddy Well (en-US). Skatīts: 2022-10-17. «El Resplandor, de Stanley Kubrick». www.apocatastasis.com. Skatīts: 2022-10-17. Paco Rodríguez@PacoRlarazon. «La cruel tortura de Stanley Kubrick: así destruyó a Shelley Duval en el rodaje de “El resplandor”». La Razón (spāņu), 2020-03-07. Skatīts: 2022-10-17. «Stanley Kubrick, el tirano que llevó a la depresión a Shelley Duvall y sacó de quicio a Stephen King». ELMUNDO (spāņu). 2020-08-25. Skatīts: 2022-10-17. «Let's try that again … the most difficult scenes to film in cinema history | Tom Cruise | The Guardian». amp.theguardian.com. Skatīts: 2022-10-17. «Stanley Kubrick on the burned down set of The Shining». FilmMaker IQ. 13.03.2017. Arhivēts no oriģināla, laiks: 28.05.2017. Skatīts: 17.10.2022. ZFOnline. «Joe Turkel, Co Star of "Blade Runner" and "The Shining", at Days Of The Dead Horror Con». Skatīts: 17.10.2022. «Read the alternative phrases to 'All work and no play makes Jack a». The Independent (angļu). 2015-06-11. Skatīts: 2022-10-17. Jack Nicholson in interview with Michel Ciment in Kubrick: The Definitive Edition p. 198 «Untitled Document». www.visual-memory.co.uk. Skatīts: 2022-10-17. «Producing The Shining: Jan Harlan on Kubrick». British Film Institute (angļu). Skatīts: 2022-10-17. Tim Gray, Tim Gray. «‘The Shining’ Anniversary: Stanley Kubrick & His Mysterious Classic». Variety (en-US), 2016-05-23. Skatīts: 2022-10-18. «The Shining (1980) Blu-ray Review | High Def Digest». bluray.highdefdigest.com. Skatīts: 2022-10-18. Arnold, Gary (13.06.1980). "Kubrick's $12 Million Shiner". The Washington Post. Variety Staff, Variety Staff. «Film Review: ‘The Shining’». Variety (en-US), 1980-01-01. Skatīts: 2022-10-18. «Razzie Awards Rescind Bruce Willis Award, Shelley Duvall Nomination» (en-US). 2022-03-31. Skatīts: 2022-10-18. «The Shining (1980)». Rotten Tomatoes. Skatīts: 18.10.2022. «AFI’s 100 YEARS…100 THRILLS». American Film Institute (angļu). Skatīts: 2022-10-18. «AFI’s 100 YEARS…100 MOVIE QUOTES». American Film Institute (angļu). Skatīts: 2022-10-18. Martin Scorsese. «Martin Scorsese’s Scariest Movies of All Time». The Daily Beast (angļu), 2015-10-31. Skatīts: 2022-10-18. «The Shining: No 5 best horror film of all time». the Guardian (angļu). 2010-10-22. Skatīts: 2022-10-18. «The 100 greatest American films». www.bbc.com (angļu). Skatīts: 2022-10-18. «The 100 Greatest Movies». Empire. Skatīts: 2022-10-18. Roger Ebert. «The Shining movie review & film summary (1980) | Roger Ebert». https://www.rogerebert.com/ (angļu). Skatīts: 2022-10-18. «Kubrick FAQ - The Shining». www.visual-memory.co.uk. Skatīts: 2022-10-18. "Writing Rapture: The WD Interview", Writer's Digest, May/June 2009 Stephen King. Danse Macabre. Berkley Press, 1981. 415–417. lpp. ISBN 0425104338. «The Shining». Box Office Mojo. Skatīts: 2022-10-17. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)