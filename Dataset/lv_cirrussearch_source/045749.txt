Evans Mehdi Furnjē (franču: Evan Mehdi Fournier; dzimis 1992. gada 29. oktobrī) ir Francijas basketbolists, spēlē uzbrūkošā aizsarga un vieglā uzbrucēja pozīcijā, Francijas basketbola izlases dalībnieks. 2024. gadā pārstāv Nacionālās basketbola asociācijsa (NBA) klubu Detroitas "Pistons". 2020. gada vasaras olimpisko spēļu sudraba medaļas ieguvējs Francijas izlases sastāvā. Dzimis Parīzes piepilsētā Senmorisā. Viņa mātei ir Alžīrijas izcelsme, bet tēvs ir francūzis. Trenējas basketbolā kopš 2002. gada. Karjeru uzsāka Francijas klubos. 2012. gada NBA draftā viņu Denveras "Nuggets" izraudzījās ar kopējo 20. kārtas numuru pirmajā kārtā. Pēc divām sezonām "Nuggets" sastāvā 2014. gada vasarā E. Furnjē (kopā ar drafta tiesībām uz Devīnu Marblu) tika aizmainīts uz Orlando "Magic" pret Āronu Aflalo. Kopš otrās sezonas "Magic" sastāvā kļuvis par stabilu sākumsastāva spēlētāju. Līdz šim rezultatīvāko spēli aizvadījis 2018. gada 16. janvārī, kad uzvarā pār Minesotas "Timberwolves" iemeta 32 punktus. 2017.—2018. gada NBA sezonā guva vidēji 17,8 punktus spēlē, kas ir karjeras rekords. Pirmajās četrās sezonās, ko E. Furnjē nospēlēja Orlando "Magic", komanda nebija spējusi kvalificēties play-off spēlēm, taču tas izdevās divās sekojošajās sezonās. 2021. gada martā E. Furnjē tika aizmainīts uz Bostonas "Celtics" pret divām nākotnes otrās kārtas drafta izvēlēm. Sezonu pabeidzis Bostonā, augustā E. Furnjē sign-and-trade darījuma rezultātā noslēdza līgumu ar citu NBA vienību Ņujorkas "Knicks". 2022. gada janvārī E. Furnjē uzstādīja jaunu karjeras rezultativitātes rekordu, iemetot 10 trīspunktu metienus un kopā gūstot 41 punktu uzvarā pār savu bijušo komandu Bostonas "Celtics" (108—105). 2024. gada februārī E. Furnjē kopā ar Kventinu Grimsu, Raienu Arkidjakono un Malači Flinnu un divām nākotnes otrās kārtas drafta izvēlēm tika aizmainīts uz Detrotas "Pistons" pret Bojanu Bogdanoviču un Aleku Burksu. Spēlējis Francijas jaunatnes izlasēs. Francijas basketbola izlases sastāvā izcīnījis bronzas medaļu 2014. gada Pasaules čempionātā un 2019. gada Pasaules čempionātā. 2020. gada vasaras olimpiskajās spēlēs E. Furnjē ieguva sudraba medaļu Francijas izlases sastāvā. Vikikrātuvē par šo tēmu ir pieejami multivides faili. Skatīt: Evans Furnjē. Olympedia profils (angliski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)