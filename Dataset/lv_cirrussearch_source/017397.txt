Gaidis Bērziņš (dzimis 1970. gada 20. oktobrī Rīgā) ir latviešu jurists un politiķis. Bijis Latvijas tieslietu ministrs vairākās valdībās, kā arī vairāku Saeimu deputāts. Nacionālās apvienības (iepriekš "Tēvzemei un Brīvībai/LNNK") biedrs un partijas priekšsēdētāja vietnieks. 1989. gadā absolvējis Rīgas 25. vidusskolu. Pēc tam ieguvis maģistra grādu tiesību zinātnē un pašlaik studē doktorantūrā Latvijas Universitātes Juridiskajā fakultātē. Viņš ir strādājis par zvērinātu advokātu un maksātnespējas administratoru, pasniedz lekcijas LU Juridiskās fakultātes Civiltiesisko zinātņu katedrā. 2006. gada 7. novembrī G. Bērziņš kļuva par tieslietu ministru Aigara Kalvīša valdībā. Pēc valdības atkāpšanās 2007. gada 5. decembrī, Saeima 20. decembrī apstiprināja Ivara Godmaņa valdību, kurā G. Bērziņš turpināja pildīt tieslietu ministra pienākumus. 2010. gadā ievēlēts 10. Saeimā no Nacionālās apvienības saraksta. Pirms 11. Saeimas ārkārtas vēlēšanām 2011. gada rudenī G. Bērziņš nomainīja Robertu Zīli no apvienības izveidotās partijas Nacionālā apvienība "Visu Latvijai!"—"Tēvzemei un Brīvībai/LNNK" līdzpriekšsēdētāja amatā. Vēlēšanas apvienībai bija sekmīgas un G. Bērziņu ievēlēja 11. Saeimā. 25. oktobrī viņš atkārtoti kļuva par tieslietu ministru, ieņemot šo amatu Valda Dombrovska trešajā valdībā. 2012. gada 21. jūnijā, pēc konflikta ar Ministru prezidentu Valdi Dombrovski jautājumā par holokausta laikā zaudēto ebreju kopienas īpašumu kompensāciju, G. Bērziņš atkāpās no ministra amata un vēlāk atjaunoja Saeimas deputāta mandātu. 2014. gada augustā atkal kļuvis par tieslietu ministru Laimdotas Straujumas valdībā pēc viņa partijas biedres Baibas Brokas demisijas. 2014. gadā ievēlēts 12. Saeimā. 2018. gada 26. jūnijā G. Bērziņš kopā ar Eināru Cilinski paziņoja, ka nekandidēs 13. Saeimas vēlēšanās, lai dotu iespēju jauniem cilvēkiem, vienlaikus norādot, ka politiku nepametīs un darbu partijā turpinās. 2021 . gada Latvijas pašvaldību vēlēšanās G. Bērziņš tika ievēlēts Talsu novada domē. Tieslietu ministra amata kandidāta Gaida Bērziņa biogrāfija Saeima izsaka uzticību Dombrovska trešajai valdībai, delfi.lv Premjers pieņem tieslietu ministra demisiju; pienākumus uz laiku uztic Jaunzemei-Grendei Delfi.lv «Saeima Gaidi Bērziņu apstiprina tieslietu ministra amatā». Delfi.lv. 2014. gada 21. augustā. Skatīts: 2014. gada 21. augustā. «Einārs Cilinskis un Gaidis Bērziņš neplāno kandidēt Saeimas vēlēšanās». Delfi. LETA. 2018. gada 26. jūnijs. Skatīts: 2018. gada 6. jūlijā. «Gaidis Bērziņš un Einārs Cilinskis nekandidēs Saeimas vēlēšanās». Diena. LETA. 2018. gada 26. jūnijs. Skatīts: 2018. gada 6. jūlijā. Vikikrātuvē par šo tēmu ir pieejami multivides faili. Skatīt: Gaidis Bērziņš. CVK profils CV Ministru kabineta mājaslapā