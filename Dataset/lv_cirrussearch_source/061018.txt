Satuvinātais grīslis (latīņu: Carex appropinquata) ir grīšļu dzimtas suga. Savvaļā tā ir sastopama Eiropā, tostarp nereti visā Latvijas teritorijā, un dažviet Āzijā, purvos un purvainās pļavās, kā arī krūmājos. Satuvinātais grīslis ir daudzgadīgs, 50-100 cm garš lakstaugs, kurš pieder vienādvārpu grīšļu grupai, kam vīrišķie ziedi atrodas vārpiņu augšdaļā. Augs veido ceru. Nogatavojoties augļiem, stublāji cerā izlīkst uz ārpusi. Stublājs ir asi trīsšķautņains, diezgan tievs, aplapots un augšdaļā raupjš. Lapas ir pelēkzaļas, aptuveni 0,2 cm platas, īsākas nekā stublājs. Pie stublāja pamata ir tumšbrūnas, blāvas un šķeldrainas lapu makstis. Ziedkopa ir 4-8 cm gara, ziedkopas sānzari apakšdaļā nedaudz atstāv. Ziedam seglapu nav. Vārpiņas novietotas tuvu cita pie citas. Pūslītis ir zaļganbrūns, olveidīgs, ar labi saskatāmām 9-11 dzīslām, galā knābītis divzobains. Segplēksne ir sarkanbrūna, mala šaura un balta, gals smails, aptuveni pūslīša garumā. Zied jūnijā. «satuvinātais grīslis - Carex appropinquata Schumach. - Augi - Latvijas daba». www.latvijasdaba.lv. Skatīts: 2022-04-02.