Gērijs Betmens (angļu: Gary Bettman; dzimis 1952. gada 2. jūnijā) ir pašreizējais Nacionālās hokeja līgas komisārs, šajā amatā strādā jau kopš 1993. gada. Pirms darba NHL Betmens strādāja NBA, savu karjeru sākot jau 1981. gadā, darbojoties pārsvarā mārketinga un juridiskajās nodaļās, taču drīz vien Betmens kļuva jau par trešo ietekmīgāko NBA amatpersonu. Par NHL komisāru Betmens kļuva 1993. gada 1. februārī. Viņa darbības laikā ievērojami auguši līgas ienākumi — no 400 miljoniem dolāru 1993.—94. gada sezonā līdz vairāk nekā trim miljardiem 2010.—11. gada sezonā. Stājoties amatā, Betmenam tika uzdots popularizēt līgu ASV tirgū, noslēgt līgas paplašināšanos, kā arī atrisināt nesaskaņas ar spēlētājiem. Jau viņa darbības pirmajos gados līgai pievienojās sešas jaunas komandas (Anahaimas "Mighty Ducks", Floridas "Panthers", Našvilas "Predators", Atlantas "Thrashers", Minesotas "Wild" un Kolumbusas "Blue Jackets"). Tāpat četras komandas pārcēlās uz citām pilsētām. Paplašināšanās periodā uzsvars tika likts uz attīstīšanos ASV dienviddaļas virzienā, kā arī vienmērīga komandu izvietojuma viscaur ASV un Kanādai panākšanu. Šis solis tika plaši kritizēts, jo novārtā tika atstāta hokeja tradīcijām krietni bagātākā Kanāda un ASV ziemeļdaļa. Tiesa, atsevišķas jaunās komandas ātri guva panākumus, spējot izcīnīt pat Stenlija kausu, tāpat ASV dienviddaļā pieauga jauno hokejistu skaits. Betmena darbības laikā NHL sezonas pārtrauca trīs lokauti, līgas vadībai un spēlētāju asociācijai nespējot vienoties par jauna kolektīvā līguma nosacījumiem. Sports E-cyclopedia profils (angliski)