Prieni (lietuviešu: Prienai) ir pilsēta Lietuvas dienviddaļā, abos Nemunas krastos, pašvaldības un pilsētas seņūnijas centrs. Pilsēta atrodas 39 kilometru uz dienvidiem no Kauņas, 100 kilometru uz rietumiem no Viļņas, 30 kilomnetru uz ziemeļiem no Alītas un 40 kilometru uz austrumiem no Marijampoles. Lielāka Prienu daļa atrodas Nemunas kreisajā krastā. Labajā krastā - Paprienes mikrorajons, kurā atrodas centrālā slimnīca un pansionāts. Pār Nemunu Prienos uzbūvēts tilts (Prienu tilts). Pilsētas centrā atrodas Brīvības laukums, koka Kristus Atklāsmes baznīca (uzcelta 1750. gadā), novada muzejs, kultūras centrs, pasts (LT-59001), piemineklis Ķēstutim, Prienu pils vieta (Butlera pils) un Revonas parks (pilsētas parks), ziemeļos — pilsētas kapsēta. Saglabājušās vienas no lielākajām Lietuvā bijušās papīra manufaktūras (18.—19. gadsimts) ēkas. Prienu ziemeļrietumos atrodas ģimenes dārziņi, dienvidrietumos plešas Prienu sils. Pilsētas nomales pie Nemunas krasta atrodas Nemunas loku reģionālajā parkā. Birštonas kūrorta virzienā ved asfaltēta kājāmgājēju un riteņbraucēju taka. Pilsēta rakstos pirmoreiz minēta 1502. gadā. Pilsētas tiesības no 1609. gada. No pilsētas rūpniecības uzņēmumiem var atzīmēt kompāniju JSC Sportine Aviacija ir Ko, kas kopš 1969. gada izgatavo planierus. Pilsētas basketbola komanda "BC Prienai" ir 2010-11 un 2011-12 gada sezonas trešās vietas ieguvēji Lietuvas Basketbola līgā. Pilsētas pievārtē ir dzimis lietuviešu dzejnieks Justīns Marcinkevičs (Justinas Marcinkevičius, 1930-2011). Vikikrātuvē par šo tēmu ir pieejami multivides faili. Skatīt: Prieni. JSC Sportine Aviacija ir Ko - planieru izgatavošanas kompānija (angliski) Pilsētu iedzīvotāju skaits gada sākumā; pārbaudes datums: 12 februāris 2023.