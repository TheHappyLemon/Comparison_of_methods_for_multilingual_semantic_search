Intelsat IV F-8 bija starpvalstu organizācijas Intelsat sakaru pavadonis. Orbītā tas tika palaists 1974. gada 21. novembrī. Pavadonis nodrošināja sakarus Klusā okeāna reģionā, vēlāk virs Atlantijas okeāna līdz 1985. gada augustam. Kosmisko aparātu izgatavoja ASV uzņēmums Hughes Aircraft uz platformas HS-312 bāzes. Tas bija cilindra formas, stabilizācija tika nodrošināta ar rotāciju ap centrālo asi. Intelsat IV bija apgādāts ar 12 C joslas raiduztvērējiem, kas varēja nodrošināt 6000 telefona zvanus vai 12 vienlaicīgus krāsu televīzijas kanālus vai jauktu sakaru plūsmu, ietverot arī datu un faksa pārraidi. Pavadoņa plānotais darbības laiks bija 7 gadi. Intelsat IV F-8 tika palaists 1974. gada 21. novembrī 23:43:59 UTC ar nesējraķeti Atlas SLV-3C Centaur-D1A no Kanaveralas zemesraga Gaisa spēku stacijas starta laukuma LC-36B. No ģeosinhronās pārejas orbītas pavadonis ar savu dzinēju SVM-4A sasniedza ģeosinhrono orbītu. Kosmiskais aparāts sākotnēji tika izvietots virs Klusā okeāna punktā 174 grādi austrumu garuma. 1982. gadā to pārvietoja uz punktu 179° A. No 1983. līdz 1985. gadam tas bija virs Atlantijas okeāna pozīcijā 1° R. 1985. gada 20. augustā tika pārtraukta Intelsat IV F-8 ekspluatācija. Pēc tam tas nekontrolēti dreifēja ģeosinhronā orbītā uz rietumiem aptuveni 1,76 grādi dienā. Intelsat-4 Gunter's Space Page, (angliski) Intelsat 4 Encyclopedia Astronautica, (angliski)