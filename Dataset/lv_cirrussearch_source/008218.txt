Satoši Furukava (古川 聡, Furukawa Satoshi; dzimis 1964. gada 4. aprīlī) ir Japānas kosmonauts, ķirurgs. Satoši Furukava piedzima 1964. gada 4. aprīlī Jokohamā. 1983. gadā viņš absolvēja Eiko vidusskolu Kamakurā. 1989. gadā Furukava Tokijas Universitātē ieguva medicīnas doktora grādu, bet 2000. gadā — filozofijas doktora grādu medicīnas zinātnēs. No 1989. gada jūnija līdz 1990. gada jūnijam Satoši Furukava bija ārsts rezidents Tokijas Universitātes Medicīnas departamenta slimnīcas Anestēzijas un ķirurģijas nodaļā. No 1990. gada jūnija līdz 1991. gada jūnijam viņš bija ārsts rezidents Ibaragi prefektūras centrālajā slimnīcā. No 1991. gada jūnija līdz 1994. gada aprīlim viņš strādāja par ķirurgu tajā pašā slimnīcā. No 1994. gada līdz 1997. gadam Furukava strādāja par ķirurgu vairākās slimnīcās dažādās prefektūrās. Kopš 1997. gada jūnija viņš strādā Tokijas Universitātes Medicīnas departamenta slimnīcas Pirmajā ķirurģijas nodaļā. 1999. gada 10. februārī Japānas Nacionālā kosmosa attīstības aģentūra (NASDA, kopš 2003. gada JAXA) izvēlējās Satoši Furukavu kā vienu no trim Japānas kosmonautu kandidātiem lidojumam uz Starptautisko kosmosa staciju (SKS). 1999. gada aprīlī viņš uzsāka NASDA kosmonautu pamatapmācības programmu, un 2001. gada janvārī ieguva astronauta sertifikātu. 2002. gada augustā un septembrī Furukava piedalījās Eiropas kosmosa aģentūras treniņos Vācijā. 2003. gadā no jūlija līdz septembrim viņš Krievijā apguva kosmosa kuģa Sojuz-TMA sistēmas. 2004. gada jūnijā Furukava sāka treniņu programmu NASA Džonsona kosmosa centrā. 2006. gada 10. februārī NASA viņu sertificēja kā misijas speciālistu, un tika pieņemts darbā Džonsona kosmosa centra SKS un robottehnikas nodaļā Furukavas pirmais lidojums kosmosā sākās 2011. gadā 7. jūlijā, ar kosmosa kuģi Sojuz TMA-02M dodoties uz Starptautisko kosmosa staciju (SKS). Viņš bija 28. un 29. ekspedīcijas lidojuma inženieris. Uz zemes atgriezās 22. novembrī, kosmosā pavadot 162 dienas. Otrais Satoši Furukavas kosmiskais lidojums sākās 2023. gada 26. augustā, ar kosmosa kuģa SpaceX Crew-7 dodoties uz Starptautisko kosmosa staciju. Viņš bija SKS 69. un 70. ekspedīcijas lidojuma inženieris. Uz zemes viņš atgriezās 2024. gada 12. martā. Kosmisko lidojumu kopsavilkums Biogrāfija NASA mājaslapā (angliski) Сатоси Фурукава astronaut.ru (krieviski)