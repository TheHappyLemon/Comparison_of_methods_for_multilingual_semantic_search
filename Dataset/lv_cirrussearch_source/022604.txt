Mihaels Frolīks (čehu: Michael Frolík; dzimis 1988. gada 17. februārī) ir čehu hokejists, malējais uzbrucējs, Čehijas hokeja izlases dalībnieks. Pašlaik (2021) pārstāv Nacionālās hokeja līgas klubu Monreālas "Canadiens". Profesionāļa karjeru Frolīks sāka 16 gadu vecumā, kad 2004.—05. gada sezonā debitēja Čehijas Ekstralīgas vienības HC Kladno rindās. Jau nākamajā sezonā Frolīks nostiprinājās komandas rindās, taču tad pārcēlās uz Ziemeļameriku, no 2006. līdz 2008. gadam spēlējot QMJHL klubā Rimoski "Oceanic". 2008.—09. gada sezonu Frolīks aizvadīja jau NHL vienības Floridas "Panthers" sastāvā. 2010.—11. gada sezonas vidū uzbrucējs tika aizmainīts uz Čikāgas "Blackhawks" rindām. 2012.—13. gada sezonā Frolīks kopā ar "Blackhawks" izcīnīja Stenlija kausu. 2013. gada 30. jūnijā tika aizmainīts uz Vinipegas "Jets". "Jets" sastāvā aizvadīja divas pilnas sezonas, abās atzīmējoties ar 42 rezultativitātes punktiem. 2015. gada vasarā noslēdza piecu gadu līgumu ar Kalgari "Flames", savukārt 2019. gada izskaņā tika aizmainīts uz Bufalo "Sabres". 2020. gada decembrī noslēdza viena gada līgumu ar Monreālas "Canadiens". Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)