Īsais žibulītis (latīņu: Euphrasia parviflora) ir augu suga brūnkāšu dzimtā. Savvaļā tā ir plaši sastopama Eiropā, tostarp visā Latvijas teritorijā. Dažāda lieluma sugas pārstāvju grupas aug sausās pļavās, mežmalās, īpaši piejūrā, kā arī karjeros un smiltājos, kuros ir skrajš veģetācijas segums. Īsais žibulītis ir viengadīgs, 5—20 cm garš lakstaugs. Tā stublājs ir stāvs, zarains (lai gan reizēm var būt arī vienkāršs), un blīvi klāts ar pagariem, lejupvērstiem matiņiem. Stublājam raksturīgi īsi posmi. Salīdzinājumā ar citiem žibulīšiem augs izskatās drukns. Lapas ir olveidīgas, 0,5—1 cm garas un 0,3—0,7 cm platas; tām katrā pusē 3—5 smaili zobiņi. Ziedi ir izvietoti stublāja un zaru galā — cilindriskā, skrajā vārpā. Zieda vainags ir balts, 0,4—0,6 cm garš un divlūpains ar dzeltenu plankumu rīklītē. Auglis ir divvāršņu pogaļa. Zied no jūlija līdz oktobrim. «īsais žibulītis - Euphrasia parviflora Schag. - Augi - Latvijas daba». www.latvijasdaba.lv. Skatīts: 2022-03-13.