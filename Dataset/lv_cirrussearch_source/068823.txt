Amazonas 5 ir Spānijas uzņēmuma Hispasat sakaru pavadonis. Tas paredzēts sakaru nodrošināšanai klientiem Latīņamerikā. Pavadonis orbītā tika palaists 2017. gada 11. septembrī. Kosmisko aparātu izgatavoja ASV uzņēmums SSL. Līgums ar to tika noslēgts 2014. gada decembrī. Amazonas 5 tika būvēts uz platformas SSL 1300 bāzes. Tam ir 34 Ka un 24 Ku joslas raidītāji. Pavadonim bija pietiekama jauda, lai aizstātu Amazonas 4A (tas piedzīvoja darbības traucējumus) un Amazonas 4B (tā izgatavošanas pasūtījums tika atcelts pēc problēmām ar Amazonas 4A). Amazonas 5 tika palaists 2017. gada 11. septembrī 19:23 UTC ar nesējraķeti Proton-M/Briz-M no Baikonuras kosmodroma 200. laukuma 39. palaišanas iekārtas. Ģeostacionārajā orbītā tas tika izvietots punktā 61° rietumu garuma, blakus Amazonas 2, Amazonas 3 un Amazonas 4. Šeit tas aizvietoja Amazonas 4, ko savukārt pārvietoja uz pozīciju 74° R un pārdēvēja par Hispasat 74W-1. Amazonas 5 Satellite spaceflight101, (angliski) Amazonas 5 Hispasat (angliski) Amazonas 5 ILS, palaišanas nodrošinātājs (angliski) Amazonas 5 Gunter's Space Page, (angliski) Proton successfully delivers Amazonas-5 Anatoly Zak (angliski)