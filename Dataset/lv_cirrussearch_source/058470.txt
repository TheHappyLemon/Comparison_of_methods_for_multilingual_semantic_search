Cēzarauguta (latīņu: Colonia Caesaraugusta) bija romiešu pilsēta (mūsdienu Saragosa), kas 14. gadā pr.Kr. (iespējams, 23. decembrī) tika pasludināta par Romas imūno koloniju iepriekšējās ļoti romanizētās ibēru pilsētas, Saldujes, vietā. Tās dibināšana notika Spānijas provinču reorganizācijas ietvaros, kuru pasludināja Augusts Oktaviāns pēc viņa uzvaras Kantabrijas karos. Jaunā pilsēta ieguva nosaukumu "Colonia Caesar Augusta". Tai tika dota privilēģija nest tās dibinātāja pilno vārdu, kurš uzticēja savu deductio, kā arī daudzus citus impērijas pienākumus savam ģenerālim un tuvam draugam Markam Vipsānijam Agrippam. Pilsētas dibināšanā piedalījās leģionāri-veterāni no 4. Maķedonijas, 6. Uzvarošā (Victrix) un 10. Pāru (Gemina) leģioniem, kas ieguva augstas karošanas prasmes smagās kampaņās pret astūriešiem un kantabriem, ar nodomu garantēt teritorijas aizsardzību, kā arī nodrošināt Romas varas klātbūtni. Cēzaraugutai bija imūnās kolonijas statuss, kas deva tai dažādas privilēģijas, kā, piemēram, kalt savu naudu vai atbrīvošanu no nodokļu maksājumiem. Jaunie pilsoņi tika pieskaitīti Aniju ciltij. Ibērijas teritoriju reorganizācijas gaitā tika izveidotas trīs provinces: Tarrakonas Spānija, Bētika un Luzitānija, kas savukārt bija sadalītas juridiskajos konventos, t.i. vairākos nelielos apgabalos ar administratīvajām un tiesu funkcijām. No tiem tas, kuru pārvaldīja Cēzarauguta, bija viens no lielākajiem Tarrakonas Spānijas provincē. Tā uzreiz galveno lomu reģiona pārvaldē, paņemot to no Celsas (mūsdienās Velilja de Ebro). Pilsētas uzplaukuma periodā 1. un 2. gadsimtā tika uzceltas nozīmīgas sabiedriskās celtnes, no kurām dažas ir redzamas arī mūsdienās: forums un osta, kas padarīja Cēzaraugutu par galveno preču sadalītāju Ebro ielejā, romiešu termas, teātris un pilsētas pirmais tilts, kas atradās pašreizējā Akmens tilta vietā. Ūdeņiem arī bija nozīmīga loma Cēzaraugutā, gan izvietojuma dēļ Ebro upes krastā blakus Uervas un Galego ietekām, gan arī sarežģītas ūdensapgādes un irigācijas sistēmas dēļ. Blakus termālajiem avotiem tika dokumentētas daudzas cisternas, drenāžas kolektori, kā arī dažādi svina un kanalizācijas cauruļu iecirkņi. Jaunā imūnā kolonija aizņēma 44 hektāru lielu platību, 900 х 500 m lielā teritorijā. Cēzaraugutā bija četri pilsētas vārti, kadro un dekumanas abos galos, kuru atrašanās vieta bija saglabājusies līdz pat 15. gadsimtam. Toledo vārti atradās dekumanas rietumu daļā starp Sv.Jāņa baznīcu un Centrāltirgu. Romas impērijas laikā vārtu malās bija divi sargtorņi ar robainiem galiem, kas kopā ar aizsargmūri 1848. gadā tika nojaukti. To pamati, kas atrasti 20. gadsimta beigās, joprojām ir saglabājušies. No 1969. gada šajā vietā stāv 1940. gadā Musolīni dāvinātā Augusta Prima Porta bronzas statuja. Valensijas vārti atradās dekumanas austrumu galā. Tika atrasta akmens plāksne ar uzrakstu "Porta Romana", kas norāda uz šo vārtu atrašanās vietu. Ziemeļu vārti jeb Eņģeļu vārti atradās kadro ziemeļu daļā un ved uz Akmens tiltu. Tie bija saglabajušies līdz Saragosas aplenkumam 1808. gadā un tos var redzēt Martinesa del Maso 1647. gada gleznā "Skats uz Saragosu". Sinegijas vārti kadro dienvidu daļā. Vārtu nosaukums cēlies no arābu Sinhajas kvartāla un to atrašanās vieta precīzi nav zināma, jo tā varēja būt kaut kur starp Galveno teātri un Spānijas laukumu. Pirms pilsētas dibināšanas tā tika rūpīgi izplānota. Drīz vien pēc dibināšanas pilsēta tika uzbūvēts tilts (domājams, akmens), forums, akvedukti un kanalizācija. Taču pēdējie pētījumi apstiprina hipotēzi, ka šīs infrastruktūras (tilts, upes osta, forums, tirgus) pastāvēja vēl pirms romiešu pilsētas dibināšanas, kaut arī daudzos gadījumos tie tika pārbūvēti un paplašināti, kā tas Tiberija laikā notika ar forumu. Tilts, osta un termālās vannas varēja būt romanizētās Saldujes infrastruktūras daļas no 50. līdz 14. gadam. pr.Kr. Pateicoties tam infrastruktūras pārbūve uzreiz pēc 14. gada pr.Kr. nebija tik liela, ja salīdzina to ar Tiberija organizētajiem darbiem, kas iekļāva teātra celtniecību un foruma pārbūvi un daudz ko citu. Guillermo Fatás (dir.), Guía Histórico-Artística de Zaragoza, Zaragoza, Institución «Fernando el Católico»-Ayto. de Zaragoza, 2008 (4ª ed. revisada y ampliada), págs. 669-708. ISBN 978-84-7820-948-4. Mostalac Carrillo, Antonio y María Pilar Biel Ibáñez, «Arqueología y Patrimonio histórico-artístico (1992—2008)», en Guillermo Fatás (dir.), op. cit., 20084, pág. 670.