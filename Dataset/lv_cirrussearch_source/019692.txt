Nona Gaprindašvili (gruzīnu: ნონა გაფრინდაშვილი; dzimusi 1941. gada 3. maijā, Zugdidi, Gruzijas PSR) ir Gruzijas starptautiskā lielmeistare (GM, 1978), starptautiskā sieviešu lielmeistare šahā (WGM, 1976). 5. Pasaules čempione šahā (1962-1978). Šahu iemācījuši spēlēt vecākie brāļi, kad Nonai bija pieci gadi. No 12 gadu vecuma trenējusies Tbilisi pionieru pilī pieredzējušā trenera Vahtanga Karseladzes vadībā, kuru vēlāk dēvēja par gruzīnu sieviešu šaha skolas izveidotāju. 15 gadu vecumā kļuva par Tbilisi un Gruzijas sieviešu šaha čempioni. 1961. gadā 19 gadu vecumā iekļuva pretendentu turnīrā Vrnjačka Banjā (Dienvidslāvija, tagad Serbija), kur pārliecinoši uzvarēja, iegūstot 13 punktus no 16 iespējamajiem, par 2 punktiem apsteidzot tuvāko konkurenti. 1962. gadā notika mačs par Pasaules čempiones nosaukumu starp Gaprindašvili un toreizējo čempioni Jeļizavetu Bikovu, kas beidzās ar vairāk nekā pārliecinošu jaunās pretendentes uzvaru 9:2 (+7−0=4). Pēc tam veiksmīgi aizstāvēja titulu trīs mačos pret Allu Kušniru: 1965. gadā Rīgā — 8,5:4,5 (+7−3=3); 1969. gadā Tbilisi un Maskavā — 9,5:4,5 (+7−2=5); 1972. gadā Rīgā — 8,5:7,5 (+5−4=7). Šiem mačiem Gaprindašvili palīdzēja sagatavoties latviešu lielmeistars Aivars Gipslis, kurš vēlāk kļuva par viņas treneri. 1975. gadā Gaprindašvili pārliecinoši pieveica Nanu Aleksandriju ar 8,5:3,5 (+8−3=1), kopā ar Gipsli viņai asistēja arī cits Latvijas šahists - meistars Anatols Šmits. Šajos gados Gaprindašvili veiksmīgi piedalījās arī vīriešu šaha turnīros. Kā pirmo viņa uzvarēja 1963./64. gada Hastingsas (Anglija) blakusturnīru, bet pēc uzvaras 1977. gada Lonpainas (ASV) starptautiskajā turnīrā FIDE Gaprindašvili kā pirmajai sievietei piešķīra starptautiskā lielmeistara nosaukumu. 1978. gada mačā par Pasaules čempiones nosaukumu Gaprindašvili zaudēja savai tautietei Maijai Čiburdanidzei ar 6,5:8,5 (+2−4=9), kurai izdevās pārtraukt Gaprindašvili ilgo dominanci sieviešu šahā. Pēc šī mača izbeidzās arī Gaprindašvili sadarbība ar Gipsli. 1979.—1990. gados Gaprindašvili sekmīgi cīnās Pasaules čempiones nosaukuma izcīņas ciklos. Viņai izdodas uzvarēt starpzonu turnīros 1982. un 1990. gadā, izcīnīt 3. vietu 1987. gadā. Taču pretendentu mačos un turnīros Gaprindašvili vairs nespēj reāli pretendēt uz pirmajām vietām. Gaprindašvili ir piecas reizes uzvarējusi PSRS sieviešu šaha čempionātos: 1964., 1973., 1981., 1983. un 1985. gadā. Gaprindašvili PSRS izlases sastāvā ir uzvarējusi Pasaules šaha olimpiādēs 1963., 1966., 1969., 1972., 1974., 1978., 1980., 1982., 1984., 1986. un 1990. gadā, kā arī Gruzijas izlases sastāvā 1992. gadā. 11 komandu zelta medaļām Gaprindašvili ir pievienojusi 9 zelta medaļas individuālajā ieskaitē, bet 1986. gada olimpiādē Dubaijā viņa uzstādīja rekordu, ko var tikai atkārtot, uzvarot visas 10 savas partijas. Par sasniegumiem šahā Gaprindašvili ir apbalvota ar Ļeņina ordeni (1966) un ordeni "Goda zīme" (1985). Pēc Gruzijas neatkarības atjaunošanas Nona Gaprindašvili vadīja Gruzijas Nacionālo olimpisko komiteju (1989-1996). 1996. gadā viņa tika ievēlēta par Gruzijas Nacionālās olimpiskās komitejas goda priekšsēdētāju. 2002. gadā tika ievēlēta par Tbilisi pilsētas padomes deputātu. 1961 Candidates Tournament 1962 Gaprindashvili - Bikova Title Match 1965 Gaprindashvili - Kushnir Title Match 1969 Gaprindashvili - Kushnir Title Match «1972 Gaprindashvili - Kushnir Title Match». Arhivēts no oriģināla, laiks: 2017. gada 20. novembrī. Skatīts: 2013. gada 5. jūnijā. «1975 Gaprindashvili - Alexandria Title Match». Arhivēts no oriģināla, laiks: 2011. gada 5. decembrī. Skatīts: 2013. gada 5. jūnijā. 1978 Chiburdanidze - Gaprindashvili Title Match 1982 Bad Kissingen Interzonal Tournament 1990 Genting Interzonal Tournament 1987 Smederevska Palanka Interzonal Tournament Nona Gaprindašvili šahista profils vietnē fide.com Nona Gaprindašvili šahista profils vietnē chessgames.com Nona Gaprindašvili šahista profils vietnē 365chess.com Nona Gaprindašvili šahista profils vietnē chesstempo.com Nona Gaprindašvili šahista profils vietnē olimpbase.org (Pasaules šaha olimpiādes) Nona Gaprindašvili šahista profils vietnē olimpbase.org (Pasaules komandu šaha čempionāti) Nona Gaprindašvili šahista profils vietnē olimpbase.org (PSRS komandu čempionāti) Nona Gaprindašvili šahista profils vietnē olimpbase.org (PSRS komandu kausi)