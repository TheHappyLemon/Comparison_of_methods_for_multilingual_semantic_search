Marko Odermats (vācu: Marco Odermatt; dzimis 1997. gada 8. oktobrī) ir šveiciešu kalnu slēpotājs. Viņš ir trīskārtējs Pasaules kausa kopvērtējuma uzvarētājs (2022, 2023, 2024), 2022. gada ziemas olimpisko spēļu čempions milzu slalomā un 2023. gada pasaules čempions nobraucienā un milzu slalomā. 2016. gada Pasaules čempionātā junioriem Sočos ieguva zelta medaļu milzu slalomā un bronzu supergigantā. 2016. gada 19. martā Sanktmoricā debitēja Pasaules kausa sacensībās. 2018. gada Pasaules čempionātā junioriem Davosā izcīnīja piecas zelta medaļas (kombinācijā, nobraucienā, supergigantā, milzu slalomā un komandu sacensībās), kļūstot par pirmo kalnu slēpotāju, kam tas izdevies vienā čempionātā. Pasaules čempionātā pirmo reizi piedalījās 2019. gadā. Labāko rezultātu sasniedza milzu slalomā, ieņemot desmito vietu. Pasaules kausa posmos pirmo reizi uz goda pjedestāla kāpa 2019. gada 9. martā Slovēnijā pēc trešās vietas milzu slalomā. Pirmo uzvaru PK posmos izcīnīja 2019. gada 6. decembrī supergigantā Bīverkrīkā, ASV. 2021. gada Pasaules čempionātā Kortīnā d'Ampeco labāko rezultātu sasniedza nobraucienā, ieņemot 4. vietu. 2020.—2021. gada Pasaules kausa sezonā izcīnīja otro vietu absolūtajā kopvērtējumā, kā arī otrās vietas milzu slaloma un supergiganta vērtējumā. 2022. gada ziemas olimpiskajās spēlēs Pekinā kļuva par čempionu milzu slalomā. 2021.—2022. gada sezonā uzvarēja Pasaules kausa kopvērtējumā, kā arī milzu slaloma ieskaitē. 2023. gadā izcīnīja savu pirmo Pasaules čempionāta zelta medaļu, uzvarot nobraucienā. Čempionāta turpinājumā ieguva zeltu arī milzu slalomā. 2022.—2023. gada sezonā izcīnīja savu otro Lielo kristāla globusu, uzvarot Pasaules kausa kopvērtējumā visu disciplīnu summā, kā arī guva uzvaras milzu slaloma un supergiganta ieskaitēs. 2024. gada 11. janvārī Vengenē pirmo reizi karjerā uzvarēja Pasaules kausa posmā nobraucienā. 2023.—2024. gada sezonā milzu slalomā uzvarēja deviņas reizes, bet, skaitot iepriekšējo sezonu, sasniedza 12 uzvaru sēriju. Šajā sezonā pirmo reizi uzvarēja nobrauciena kopvertējumā, bet kopumā izcīnīja četrus globusus, arī milzu slaloma un supergiganta ieskaitēs, kā arī trešo reizi karjerā uzvarēja kopējā ieskaitē. «Junior Worlds: Odermatt claims incredible 5th gold». fis-ski.com. 2018. gada 6. februāris. Skatīts: 2021. gada 21. decembrī. «Odermatt takes first ever World Cup victory in Beaver Creek». fis-ski.com. 2019. gada 6. decembris. Skatīts: 2021. gada 21. decembrī. «Odermats prestižajā Vengenas nobraucienā beidzot svin pirmo uzvaru PK posmos nobraucienā». sportacentrs.com. 2024. gada 11. janvāris. Skatīts: 2024. gada 24. martā. «'He's on a different planet': Odermatt holds on for 12th straight giant slalom win». fis-ski.com (angļu). 2024. gada 2. marts. Skatīts: 2024. gada 24. martā. «Odermatt seals downhill title and fourth globe of season after Saalbach cancelled». fis-ski.com (angļu). 2024. gada 24. marts. Skatīts: 2024. gada 24. martā. Vikikrātuvē par šo tēmu ir pieejami multivides faili. Skatīt: Marko Odermats. Oficiālā tīmekļa vietne (vāciski) (angliski) Olympedia profils (angliski) Munzüger Sport profils (vāciski) FIS profils (kalnu slēpošana) (angliski)