Agripīna Jaunākā (latīņu: Agrippina minor, dzimusi 15. gada 7. novembrī vai 16. gada 6. novembrī, mirusi 59. gada 19. martā vai 23. martā) bija Romas impērijas imperatora Klaudija ceturtā sieva, imperatora Tiberija adoptētā meita, imperatora Kaligulas māsa un imperatora Nerona māte. Agripīna Jaunākā bija romiešu ģenerāļa Germānika un viņa sievas Agripīnas Vecākās meita. 13 gadu vecumā apprecējas ar senatoru Gneju Domīciju Ahenobarbu. 37. gadā ģimenē piedzima nākamais imperators Nerons. Ietekmi imperatora aprindās ieguva laikā, kad valdīja viņas brālis Kaligula. 39. gadā iesaistījās sazvērestībā pret Kaligulu, tāpēc tika izsūtīta trimdā uz Poncas salām. No trimdas atgriezās pēc Kaligulas nāves un Klaudija kļūšanas par imperatoru. Pēc Mesalīnas nāves kļuva par Klaudija ceturto sievu. Kaut arī Klaudijs mira cienījamā vecumā, daži autori uzskata, ka Agripīna viņu nogalināja. Pēc Klaudija nāves par imperatoru kļuva Agripīnas dēls Nerons. Izvērtās cīņa par ietekmi valstī starp Agripīnu un Neronu. Agripīna tika aizsūtīta uz provinces pilsētu, kur 59. gadā mira. Senie autori dod savstarpēji pretrunīgas ziņas par Agripīnas nāves apstākļiem. Vikikrātuvē par šo tēmu ir pieejami multivides faili. Skatīt: Agripīna Jaunākā. Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski) Pasaules vēstures enciklopēdijas raksts (angliski)