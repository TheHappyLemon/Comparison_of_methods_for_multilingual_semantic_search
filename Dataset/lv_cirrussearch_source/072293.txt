Nišantaši (turku: Nişantaşı) ir Stambulas Šišli rajona (Turcija) mikrorajons, kurā ietilpst sekojoši kvartāli: Tešvikije (Teşvikiye), Osmanbeja (Osmanbey), Mačka (Maçka) un Pengalti (Pangaltı). Šajā mikrorajonā atrodas vairāku pasaulē slavenu zīmolu veikali un dažādi pilsētā slaveni bāri, kafejnīcas un nakts klubi. Mikrorajonā ietilpst arī Stambulā dārgākā (pēc īres cenas) iepirkšanās iela - Abdi Ipekči iela, kas stiepjas no Mačkas un Tešvikijes kvartāliem līdz Nišantaši centram. Nišantaši mikrorajons izveidojās 19. gs. beigās sultāna Abdulhamida II laikā. Sultāns ar diviem obeliskiem iezīmēja mikrorajona robežas un pasūtīja Tešvikijes policijas iecirkņa ēkas un Tešvikijes mošejas celtniecību. Ar šīm ēkām sultāns vēlējās iedrošināt iedzīvotājus pārcelties uz šo mikrorajonu un tādēļ viens no kvartāliem saucas Teşvikiye, iedrošināšana, savukārt Nişantaşı turku valodā nozīmē mērķa akmens. Pirms tam šajā apvidū bija osmaņu armijas mācību lauks, kurā bija uzstādīti vairāki mazi akmens stabi un plāksnes kā mērķi šaušanai. Daži no šiem akmeņiem joprojām atrodami dažādās mikrorajona vietās. Nišantaši mikrorajons ir slavens ar tā jūgendstila ēkām un te atrodami labākie turku kultūras un mākslas pieminekļi. Rajonā dzīvo populārais Nobela miera prēmijas laureāts turku novelists Orhans Pamuks. Šeit dažādās vietās bieži var sastapt dažādus Turcijā populārus cilvēkus, jo te atrodas veikali tādiem slaveniem zīmoliem kā "Gucci", "Louis Vuitton", "Hugo Boss", "Escada", "Kenzo", "Max Mara" u.c. Rajona iedzīvotāji pārsvarā ir ļoti turīgi un te ir trešais lielākais ārvalstnieku iedzīvotāju īpatsvars pēc Taksima un Džihangiras. Nišantaši rajons ir pārpildīts ar cilvēkiem sestdienu vakaros, kad visi uz šejieni brauc apmeklēt slavenos bārus un kafejnīcas. Svētdienās rajonā ir mazāks cilvēku pieplūdums un tad te sastopami pārsvarā mikrorajona vietējie iedzīvotāji. Bejolu rajons Abdi Ipekči iela