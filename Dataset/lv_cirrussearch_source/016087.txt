Anti Niemi (somu: Antti Niemi; dzimis 1983. gada 29. augustā) ir somu hokejists, vārtsargs. Pašlaik (2019) Niemi pārstāv KHL klubu Helsinku "Jokerit". Profesionāļa karjeru Niemi uzsāka 2005.—06. gada sezonā, spēlējot SM līgas vienībā Lahti "Pelicans". Jau savā pirmajā sezonā Niemi bija kļuvis par komandas pamatvārtsargu. "Pelicans" sastāvā vārtsargs aizvadīja trīs sezonas. 2008. gada vasarā Niemi noslēdza līgumu ar NHL klubu Čikāgas "Blackhawks", nākamajā sezonā kluba rindās aizvadot trīs spēles, bet atlikušo sezonu daļu pavadot tās AHL fārmklubā Rokfordas "IceHogs". 2009.—10. gada NHL sezonā Niemi bija "Blackhawks" otrais vārtsargs aiz Kristobala Iē, taču, tuvojoties izslēgšanas kārtai, Niemi francūzi izkonkurēja. Izslēgšanas kārtā aizvadot 22 spēles, Niemi kopā ar klubu izcīnīja Stenlija kausu. 2010. gada septembra sākumā Niemi pievienojās Sanhosē "Sharks" rindām, 2011. gada martā pagarinot līgumu uz nākamajiem četriem gadiem. Jau pirmajā sezonā "Sharks" sastāvā Niemi kļuva par tās pamatvārtsargu. 2015. gada vasarā noslēdza trīs gadu līgumu ar Dalasas "Stars". 2017. gada vasarā Niemi līgums tika izpirkts, un viņš pievienojās Pitsburgas "Penguins" rindām. Sezonas gaitā vispirms tika aizmainīts uz Floridas "Panthers", bet vēlāk jau uz Monreālas "Canadiens", kur bija komandas otrais vārtsargs aiz Kerija Praisa. 2019. gada jūnija sākumā noslēdza līgumu ar KHL klubu Helsinku "Jokerit". Somijas hokeja izlases rindās izcīnījis bronzas medaļas 2014. gada olimpiskajās spēlēs. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)