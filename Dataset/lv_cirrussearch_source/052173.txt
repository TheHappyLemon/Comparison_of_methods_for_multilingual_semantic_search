Liņji (ķīniešu: 临沂, piņjiņs: Línyí) ir prefektūras līmeņa municipalitāte Šaņdunas provincē Ķīnas austrumos. Izvietojusies provinces dienvidaustrumos pie Ihes upes. Robežojas rietumos ar Sucjaņu, ziemeļos — ar Liaņjuņganu, austrumos — ar Dzaodžuanu un Dzjininu, ziemeļos — ar Taiaņu, Dzibo un Veifanu, rietumos — ar Zižao, bet dienvidos — ar Dzjansu provinci. Lai arī apvidum ir vairāk kā 2400 gadu sena vēsture, kā vienota administratīva vienība tā pastāv tikai kopš 18. gadsimta. Ciņu dinastijas laikā tika izveidots Cjijanas apriņķis (启阳, Qǐyáng). Haņu dinastijas imperatora Dzjindi valdīšanas laikā vārdu tabu dēļ apriņķis tika pārdēvēts par Kaijanu (开阳, Kāiyáng). 106. gadā p.m.ē. mūsdienu Laņšaņas teritorijā tika izveidots Liņji apriņķis. 41. gadā izveidots Lanjas apriņķis (琅琊, Lángyá), par kura centru kļuva Kaijana. 1734. gadā izveidota Idžou prefektūra (沂州, Yízhōu) kas pārvaldīja 6 Liņji apkārtnes apriņķus. 1950. gadā izveidots Liņji speciālais rajons, ko vēlāk reorganizēja par municipalitāti. Galvenās rūpniecības nozares ir tekstilrūpniecība, pārtikas rūpniecība, mašīnbūve, elektronika un farmācija, bet lielāko atpazīstamību guvuši Liņji vairumtirdzniecības tirgi, kas pēc kopējā tirdzniecības apjoma ir trešie lielākie Ķīnā. http://tjj.shandong.gov.cn/art/2021/5/21/art_6293_10287511.html; Ķīnas Tautas Republikas Septītā nacionālā tautskaite. 行政区划网 Vikikrātuvē par šo tēmu ir pieejami multivides faili. Skatīt: Liņji.