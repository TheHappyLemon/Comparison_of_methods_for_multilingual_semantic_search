Beatrise Šuba (vācu: Beatrix "Trixi" Schuba; dzimusi 1951. gada 15. aprīlī) ir bijusī austriešu daiļslidotāja, 1972. gada ziemas olimpisko spēļu čempione, divkārtīgā Pasaules un Eiropas čempione. 1967. gadā Beatrise Šuba debitēja pasaules čempionātā. Ar laiku viņa sasniedza milzīgu pārsvaru obligāto figūru "zīmēšanā", kas ļāva ieņemt kopvērtējuma pirmo vietu, pat neskatoties uz zemo vietu izvēles programmā (piemēram, 9. vieta Pasaules čempionātā 1972. gadā). Šuba ir pēdējā daiļslidotāja, kura par obligātajām figūrām saņēma atzīmi vairāk par pieciem punktiem. Pirms katras obligātās figūras viņa izdzēra uzpirksteni konjaka, kas turēja pulsu ap 60 sitieniem minūtē, izpildot visas figūras, viņa tās izpildīja absolūti precīzi, kaut arī ļoti lēni. 1972. gada ziemas olimpiskajās spēlēs Beatrise Šuba atkal bija labākā obligātajās figūrās, bet Dženeta Lina no Amerikas Savienotajām Valstīm, ierindojās pirmajā vietā brīvajā slidojumā. Tā kā tajā laikā izmantotā punktu skaitīšanas sistēma piešķīra lielāku nozīmi figūru "zīmēšanai", Šuba izcīnīja zelta medaļu, bet Lina ieguva bronzu aiz sudraba medaļas ieguvējas Kanādas daiļslidotājas Karenas Magnusenas. Šubas uzvara olimpiskajās spēlēs ietekmēja ISU lēmumu mainīt tiesāšanas sistēmu (galvenokārt pēc amerikāņu spiediena, kuru pārstāves zaudēja obligātajās figūrās), no 1972./73. gada sezonas kā trešo vērtējumu ieviešot īso programmu un līdz ar to samazinot obligāto figūru ietekmi. Amatieru daiļslidošanu Šuba pameta pēc 1972./1973. gada sezonas. Pēc tam viņa 6 gadus uzstājās profesionālajos šovos Ice Follies un Holiday on Ice. 2002. gadā viņa kļuva par Austrijas Daiļslidošanas federācijas prezidenti. "B. Šuba — atkal pirmā pretendente". Cīņa (Nr. 31 (06.02.1972)): 3. lpp. Германов Г. Н., Корольков А. Н., Сабирова И. А., Кузьмина О. И. — Теория и история физической культуры и спорта в 3 т. Том 2. Олимпийские зимние игры. — М: Издательство Юрайт, 2019. — С. 108. «Figure Skating at the 1972 Winter Olympics» (angļu). olympedia.org. Skatīts: 2022-05-25. Vikikrātuvē par šo tēmu ir pieejami multivides faili. Skatīt: Beatrise Šuba. Olympedia profils (angliski) The Sport.org profils (angliski) Munzüger Sport profils (vāciski)