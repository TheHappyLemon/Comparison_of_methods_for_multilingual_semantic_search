Volters Brūss Viliss (Walter Bruce Willis; dzimis 1955. gada 19. martā Idārā-Oberšteinā, VFR) ir bijušais amerikāņu aktieris, kinoproducents un dziedātājs. Viliss piedzima Rietumvācijā amerikāņu karavīra un vācietes ģimenē. Kad Brūsam bija divi gadi, tēvs atvaļinājās no dienesta, un ģimene pārvācās uz mazu Ņūdžersijas pilsētiņu Kerinspointu, ASV. Skolas laikā Viliss sāka piedalīties teātra iestudējumos. 1977. gadā Viliss devās uz Ņujorku, kur arī uzsāka savu karjeru. Par pirmajiem Vilisa panākumiem kļuva Sema Šeparda Brodvejas uzvedums "Muļķītis mīlestībai" (Fool for Love), kur sākumā viņš dublēja galvenās lomas izpildītāju. No 1980. gada Viliss filmējās televīzijas filmās. Uz lielajiem ekrāniem debitēja Bleika Edvardsa komēdijā "Aklais randiņš" (Blind Date, 1987), kurā viņš spēlēja kopā ar Kimu Beisingeri. Nākamā filma bija "Cietais rieksts" (1988). Par galvenās lomas, policista Džona Makleina, atveidošanu aktieris saņēma 5 miljonu lielu honorāru, kas tajā laikā bija liela summa. Šo lomu Viliss tēloja arī filmas turpinājumos — filmu sērijā "Cietais rieksts", kas guva lielus komerciālus panākumus. Par lomu TV seriālā "Mēnessgaisma, detektīvu aģentūra" (Moonlighting, 1985—1989) Viliss trīs reizes nominēts Zelta globusa balvai, no kurām vienu reizi balvu ieguva (1987). Vēl viena Zelta globusa nominācija Vilisam ir par lomu filmā In Country (1989). Ieguvis arī divas Emmy balvas — par lomu "Mēnessgaisma, detektīvu aģentūra" un kā viesaktieris TV seriālā "Draugi". Viliss tēlojis lomas arī tādās pazīstamās filmās kā "Pēdējais skauts" (The Last Boy Scout, 1991), "Nakts krāsa" (Color of Night, 1994), "Lubene" (1994), Nobody's Fool (1994), "12 pērtiķi" (1995), "Piektais elements" (1997), "Šakālis" (The Jackal, 1997) "Armagedons" (1998), "Sestais prāts" (1999), "Neievainojamais" (Unbreakable, 2000), "Visi deviņi jardi" (2000), "Grēku pilsēta" (2005), "Slevina laimīgais skaitlis" (2006), "RED aģenti: atvaļināti un sevišķi bīstami" (2010), "Neiznīcināmie 2" (2012), "Mēness lēkta karaļvalsts" (2012), "RED aģenti 2" (2013), "Grēku pilsēta: Liktenīgā sieviete" (2014). Brūss Viliss 1987. gadā apprecējās ar aktrisi Demiju Moru. Būdami precējušies, slavenību pāris 1991. gadā kopā ir piedalījušies filmā "Mirstīgās domas" (Mortal Thoughts). Vilisam un Morai ir trīs meitas: Rumera, Skauta un Talula Bella. Pēc 10 kopdzīves gadiem, 1998. gadā viņi paziņoja par laulības šķiršanu. Oficiāli laulību šķīra 2000. gadā. Viliss ir saņēmis dažādus apbalvojumus un publiski ir paudis savu atbalstu ASV Gaisa spēkiem. 2022. gadā Viliss paziņoja par kinokarjeras noslēgšanu afāzijas dēļ, kas ietekmēja viņa runas prasmes un kognitīvās spējas. 2023. gada 16. februārī viņa ģimene paziņoja, ka Vilisa stāvoklis ir progresējis un viņam ir diagnosticēta frontotemporālā demence. «Bruce Willis Biography». archive.org. Arhivēts no oriģināla, laiks: 2011. gada 31. maijā. Skatīts: 2015. gada 27. augustā. «Neārstējamas slimības dēļ Brūss Viliss liek punktu kino karjerai». Delfi.lv. «Brūsam Vilisam diagnosticēta neārstējama demence». www.delfi.lv (latviešu). Skatīts: 2023-02-27. Vikikrātuvē par šo tēmu ir pieejami multivides faili. Skatīt: Brūss Viliss. IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski) Encyclopædia Britannica raksts (angliski) Brockhaus Enzyklopädie raksts (vāciski)