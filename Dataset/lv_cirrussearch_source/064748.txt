Adamsu ģimene (angļu: The Addams Family) ir izdomāta ģimene, ko radījis amerikāņu karikatūrists Čārlzs Adamss. Sākotnēji tā bija 150 nesaistītu karikatūru sērija, no kurām puse vairāk nekā 50 gadu garumā kopš 1938. gada publicēta izdevumā The New Yorker. Šie karikatūru tēli ir adaptēti arī citos medijos, piemēram televīzijā, kino, videospēlēs, komiksos, mūziklos un dažādās precēs. Adamsi ir satīrisks ideālās 20. gadsimta amerikāņu ģimenes pretstats: dīvains, turīgs un aristokrātisks klans, kas priecājās par visu baiso un šķietami neapzinas vai neuztraucas par to, ka citi cilvēki uzskata viņus par dīvainiem vai biedējošiem. Ģimenes locekļiem nebija vārdi līdz pat 1964. gada televīzijas seriālam. Adamsu ģimene sastāv no Gomesa un Mortišas Adamsas, viņu bērniem Vensdejas un Pagslija, tuviem ģimenes locekļiem tēvoča Festera un vecāsmātes, viņu sulaiņa Glūņas un Pagslija mājas astoņkāja Aristoteļa. Blāvi redzamā Lieta (vēlāk roka bez ķermeņa) ģimenei pievienojās 1954. gadā, bet Gomesa brālēns Itts un Mortišas mājas lauva Kitty Kat — 1964. gadā. Pjūberts Adamsa, Vensdejas un Pagslija mazais brālis, parādās 1993. gada filmā "Adamsu ģimenes dārgumi". 1964. gadā televīzijas kanālā ABC iznāca seriāls, kas ilga divas sezonas. Tas iedvesmoja vēlāk uzņemto televīzijas filmu Halloween with the New Addams Family ar epizodisku tēlu dalību no citiem seriāliem. 1973. gadā rādīja ar iepriekšējo seriālu un filmu nesaistītu animācijas seriālu. Franšīzi atjaunoja 1990. gados ar pilnmetrāžas filmu sēriju, kas sastāvēja no filmām "Adamsu ģimene" (1991) un "Adamsu ģimenes dārgumi" (1993). Filmas iedvesmoja otru animācijas seriālu (1992–1993), kuras darbība risinājās tajā pašā izdomātajā visumā. Sēriju atsāka 1998. gadā ar videofilmu "Adamsu ģimenes apvienošanās" (Addams Family Reunion) un saistītu televīzijas seriālu The New Addams Family (1998–1999). 2010. gadā Brodvejā iestudēja mūziklu, kurā piedalījās Neitans Leins un Bībi Njūvērta. Mūziklu nominēja divām Tony balvām un astoņām Drama Desk balvām. Sēriju atkal atsāka 2019. gadā ar animācijas filmu "Adamsu ģimene", kam 2021. gadā iznāca turpinājums. 2022. gadā straumēšanas servisā Netflix iznāca seriāls "Vensdeja" (Wednesday). Franšīze kļuvusi par populārās kultūras pamatelementu. Tā ir radījusi videospēļu sēriju, akadēmiskas grāmatas un skaņu celiņus, kuru pamatā ir tās Grammy balvai nominētā tēmas mūzika. Viņiem ir bijusi liela ietekme uz amerikāņu komiksiem, kino un televīziju, un tos uzskata par iedvesmu gotu subkultūrai un tās modei. Tee & Charles Addams Foundation