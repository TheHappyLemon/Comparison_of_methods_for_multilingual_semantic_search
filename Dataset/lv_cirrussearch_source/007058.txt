Šis raksts ir par valsti Centrālamerikā. Par pilsētu Brazīlijā skatīt rakstu Salvadora (pilsēta). Salvadora (spāņu: El Salvador), oficiāli Salvadoras Republika (República de El Salvador) ir valsts Centrālamerikā. Tā ir Centrālamerikas vismazākā, bet visblīvāk apdzīvotā valsts. Robežojas ar divām valstīm: rietumos ar Gvatemalu, bet ziemeļos un austrumos ar Hondurasu. Salvadora ir daudz cietusi no pilsoņu kara un revolūcijas, tāpēc nedaudzas ģimenes ir bagātas, to īpašumā ir arī zeme, taču vairums salvadoriešu ir nabadzīgi. Salvadoru rietumu — austrumu virzienā šķērso divas paralēlas kalnu grēdas ar plakankalni starp tām. Piekrastes līdzenums aizņem tikai 15% valsts teritorijas. Salvadorā ir vairāk nekā 20 vulkāni, no kuriem daudzi ir aktīvi, tā apdraudot iedzīvotājus. Meži, kas agrāk bija pilni ar ciedriem, sarkankokiem un ozoliem, tagad ir izcirsti labas aramzemes vajadzībām. Salvadoras kalnaino daļu indiāņi ir apdzīvojuši jau daudzus tūkstošus gadu. Vulkānisko kalnu nogāzēs ir auglīgas augsnes. Tās ir piesaistījušas zemniekus jau kopš senseniem laikiem. Salvadorā ir maz derīgo izrakteņu. Tomēr kalnu upes ļauj saražot lielu daļu elektroenerģijas. Krītošais ūdens darbina HES turbīnas. Saskaņā ar 2021. gada janvāra datiem hidroenerģija nodrošina 28,5% Salvadoras elektroenerģijas patēriņa. Vēl 27,3% saražo liela ģeotermālā spēkstacija, kas izmanto zemes dzīļu siltumu. No biomasas iegūst 24.4% elektroenerģijas, no Saules baterijām — 10,6%, vēja enerģijas — 3,6%. Salvadoras ekonomika lielā mērā ir atkarīga no ārzemēs dzīvojošo iedzīvotāju kapitālieguldījumiem un atbalsta, 2014. gadā šie emigrantu naudas pārvedumi veidoja 16,8% no IKP. 2015. gadā Salvadorā bija 6 377 195 iedzīvotāju. Kopš 1950. gada iedzīvotāju skaits ir palielinājies gandrīz trīs reizes. 86% iedzīvotāju ir metisi, 12% — baltādainie. Apmēram puse no kopējā iedzīvotāju skaita ir katoļi, bet apmēram trešā daļa — protestanti. El Salvador, primer país del mundo en reconocer al Bitcoin como moneda de curso legal «Las energías renovables crecen mientras las tarifas eléctricas disminuyen en El Salvador». energiaestrategica.com. «Migration and Remittances Factbook 2016». Pasaules Banka. 2016. Arhivēts no oriģināla, laiks: 2016. gada 30. novembrī. Skatīts: 2016. gada 12. decembrī. Vikikrātuvē par šo tēmu ir pieejami multivides faili. Skatīt: Salvadora. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Zinātniskās fantastikas enciklopēdijas raksts (angliski) Enciklopēdijas Krugosvet raksts (krieviski)