Kārlis Robačs (vācu: Karl Robatsch; 1928. gada 14. oktobris, Klāgenfurte — 2000. gada 19. septembris, Klāgenfurte) bija Austrijas starptautiskais lielmeistars šahā (1961). Ar šahu sācis nodarboties studiju gados Grācā, kur bijis biežs viesis vietējā šaha klubā. Ātri izvirzījies labāko Austrijas šahistu skaitā. 1960. gadā uzvarējis Austrijas šaha čempionātā. 1957. gadā FIDE viņam piešķirusi starptautiskā meistara nosaukumu (IM), bet 1961. gadā - starptautiskā lielmeistara nosaukumu (GM). Pārstāvējis Austrijas izlasi dažādos komandu čempionātos. Vienpadsmit reizes (1954-1956, 1960-1962, 1972-1980, 1992-1994) piedalījies Pasaules šaha olimpiādēs, no tām desmit reizes bijis savas komandas līderis. Lielāko panākumu guvis 1960. gadā, kad izcīnījis individuālo zelta medaļu pie 1. galdiņa, apsteidzot toreizējo Pasaules šaha čempionu Mihailu Tālu un nākamo Pasaules šaha čempionu Robertu Fišeru. Austrijas izlases sastāvā 1961. gadā uzvarējis Klāras Benediktas kausā. 1977. gadā izcīnījis zeltu gan komandu, gan individuālajā vērtējumā Viduseiropas šaha komandu kausā. 1992. gadā bijis Austrijas izlases līderis Eiropas komandu šaha čempionātā. Devis nozīmīgu ieguldījumu šaha atklātņu teorijā - bijis viens no modernās aizsardzības pamatlicējiem. Šo atklātni bieži dēvē arī par Robača aizsardzību. Pēc izglītības bijis botāniķis un visu mūžu nodarbojies ar orhideju šķirņu selekciju. Aprakstījis 21 jaunu orhideju taksonu. Par izciliem sasniegumiem botānikā saņēmis Austrijas federālā prezidenta apbalvojumu. Miris pēc ilgstošas cīņas ar kuņģa un rīkles vēzi. 8th Clare Benedict Chess Cup: Neuhausen 1961 2nd Chess Mitropa Cup: Bad Kohlgrub 1977 The International Plant Names Index Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) Šahista profils olimpbase.org mājaslapā (Pasaules šaha olimpiāde) (angliski) Šahista profils olimpbase.org mājaslapā (Eiropas komandu šaha čempionāts) (angliski)