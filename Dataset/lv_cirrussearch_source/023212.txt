Konditerska korporacija ROSHEN ir Ukrainas konditorejas ražotāju grupa. Tā dibināta 1996. gadā. Centrālais birojs atrodas Kijivā. Nosaukums ROSHEN veidots no korporācijas dibinātāja Petro Porošenko uzvārda daļas. Uzņēmums ražo šokolādes tāfelītes, šokolādes, karameļu un želejas konfektes, cepumus, biskvītus, vafeles. Viens no pazīstamākajiem izstrādājumiem ir "Kijevas" torte. Gadā tiek saražots līdz 410 000 tonnu produkcijas. Roshen grupā ietilpst ražotnes: Kijivas konditorejas fabrika "Roshen" (bijusī "K. Marksa Kijivas konditorejas fabrika"; Kijiva, Ukraina); Vinnicas konditorejas fabrika (Vinnica, Ukraina); Mariupoles konditorejas fabrika (Mariupole, Ukraina) (līdz 2014. gada maijam); Kremenčukas konditorejas fabrika (Kremenčuka, Ukraina); Ļipeckas konditorejas fabrika (Ļipecka, Krievija); Klaipedos konditerija (Klaipēda, Lietuva); Beršad'moloko (piena kombināts konditorejas fabriku apgādei ar izejvielām, Beršadskas rajons, Vinnicas apgabals, Ukraina). Roshen ir stratēģiskās partnerības līgums ar Ungārijas uzņēmumu Bonbonetti Choco Kft. 2006. gada jūlijā Roshen no Lietuvas investīciju uzņēmuma Invalda nopirka konditorejas izstrādājumu uzņēmumu Klaipedos konditerija. 2013. gada jūlijā Roshen bija iesaistīta tā saucamajā "Šokolādes karā" starp Ukrainu un Krieviju. Krievija bija centusies Ukrainu iesaistīt NVS Muitas savienībā, bet Ukrainas prezidentam Viktoram Janukovičam bija pasliktinājušās attiecības ar Krievijas prezidentu Vladimiru Putinu. Kad Ukraina sāka sarunas par asociācijas līgumu ar Eiropas Savienību, Krievija nolēma parādīt problēmas, ar kurām Ukraina saskarsies, ja neiekļausies Muitas savienībā. 11. jūlijā Krievijas patērētāju tiesību uzraudzības dienests Rospotrebnadzor paziņoja par pretenzijām pret Roshen konfekšu kvalitāti. Iespējams, šis uzņēmums tika izvēlēts par grēkāzi, jo Roshen kontrolēja rietumnieciski noskaņotais Augstākās Radas deputāts Petro Porošenko, kā arī ukraiņi uzskatīja Roshen par simbolisku valsts vizītkarti. 29. jūlijā Krievija aizliedza Roshen produkcijas importu, motivējot to ar it kā produkcijā atrasto kancerogēno benzpirēnu. Citas NVS valstis arī veica Roshen produkcijas pārbaudes, bet tās nekā neatļauta neatklāja. Sakarā ar eksporta kritumu 2014. gada februārī Mariupoles konditorejas fabrika pārtrauca ražošanu. Pēc Eiromaidana notikumiem un Krimas aneksijas krasi pasliktinājās Ukrainas un Krievijas attiecības. 2014. gada 14. martā tiesa Maskavā pēc Krievijas holdinga uzņēmuma Ob'jedinjonnyje konditery ierosināja krimināllietu pret Roshen meitas uzņēmumu Krievijā, uzliekot arestu uz tā naudas līdzekļiem. Bez tam uzņēmumu sāka pārbaudīt Federālais nodokļu dienests, Federālais muitas dienests, Valsts darba inspekcija, Federālais ekoloģiskās, tehnoloģiskās un atomuzraudzības dienests, kā arī Federālais antomonopola dienests. Līdz ar to Roshen darbība Krievijā tika paralizēta. 19. martā Krievijas policija ieņēma Ļipeckas konditorejas fabriku. Februārī tika pārtraukta ražošana Mariupoles konditorejas fabrikā, un maijā nolemts likvidēt meitas uzņēmumu ZAT Mariupol'ska konditets'ka fabrika. Ukrainas Rošen cer iekarot Baltiju[novecojusi saite] BNS, 2006. gada 5. septembris Шоколадная война России с Украиной может разделить СНГ Независимая газета, 05.08.2013 Шоколадная война Путина The Wall Street Journal Мариупольская кондитерская фабрика останавливает производственную деятельность Arhivēts 2014. gada 7. martā, Wayback Machine vietnē. 17.02.2014 Московский суд арестовал счета Roshen в России на сумму почти 800 млн гривень 21.03.2014 В Мариуполе закрывается фабрика Roshen 2014.05.16 ROSHEN