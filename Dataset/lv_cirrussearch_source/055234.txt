Gliserio Badiljess (spāņu: Glicerio Badilles; dzimšanas gads nezināms — miršanas gads nezināms) bija Filipīnu šahists, kas izcīnījis Pasaules šaha olimpiādes individuālo zelta medaļu (1968). No 1950. līdz 1970. gadu sākumam Gliserio Badiljess bijis viens no Filipīnu vadošajiem šahistiem, iesaukts par "Sebu šaha lauvu". Trīs reizes pārstāvējis Filipīnu komandu Pasaules šaha olimpiādēs (1956, 1964, 1972). 1956. gadā pie 1. galdiņa nomainījis toreizējo Filipīnu šaha čempionu Florensio Kampomaness, kas aizbildinājies ar nogurumu un lūdzis Badiljesu samainīties ar galdiņiem. Piedalījies arī 1968. gada šaha olimpiādē, uz kuru atbraucis kā Filipīnu šaha izlases treneris, taču beidzamā brīdī piekritis pārstāvēt Honkongas izlasi, kurai trūcis viens spēlētājs. Pie rezerves galdiņa Badiljess izcīnījis 11½ punktus no 14 iespējamiem un ieguvis individuālo zelta medaļu, kamēr pārējie Honkongas šahisti kopā savākuši tikai 17½ punktus. 1963. gadā pārstāvējis Filipīnas Pasaules šaha čempiona izcīņas cikla Dienvidaustrumāzijas zonas turnīrā. 1967. gadā piedalījies Filipīnu spēcīgāko šahistu simultānspēles seansā ar pulksteņiem pret nākamo Pasaules šaha čempionu Robertu Fišeru. 1968. gadā piedalījies Manilas starptautiskajā šaha turnīrā. Sebu salas kūrorta ciematā Moalboaljā notiek Badiljesa piemiņas turnīri šahā. «OlimpBase :: Men's Chess Olympiads :: Glicerio Badilles». Arhivēts no oriģināla, laiks: 2017. gada 11. septembrī. Skatīts: 2020. gada 29. decembrī. Meralco 1967 - 365Chess.com Tournaments Šahista profils chessgames.com mājaslapā (angliski) Šahista profils 365chess.com mājaslapā (angliski)