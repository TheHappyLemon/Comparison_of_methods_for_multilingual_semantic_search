Redžinalds (Redžijs) Šons Džeksons (angļu: Reginald Shon Jackson; dzimis 1990. gada 16. aprīlī Itālijā) ir amerikāņu basketbolists, spēlē aizsarga pozīcijā. 2024. gadā pārstāv Nacionālās basketbola asociācijas (NBA) klubu Denveras "Nuggets", kura sastāvā kļuva par 2023. gada NBA čempionu. R. Džeksons ir dzimis Itālijā, taču viņa vecāki ir amerikāņi. Pirms atgriešanās ASV, bērnībā dzīvojis arī Anglijā NCAA pārstāvēja Bostonas Koledžas komandu "Eagles", kurā aizvadīja trīs sezonas. 2011. gada NBA draftā R. Džeksonu Oklahomasitijas "Thunder" izraudzījās pirmajā kārtā ar 24. kārtas numuru. Savā pirmajā NBA sezonā R. Džeksons spēlēja salīdzinoši maz, jo "Thunder" sastāvā viņa pozīcijā bija superzvaigze Rasels Vestbruks. "Thunders" R. Džeksona debijas sezonā sasniedza NBA finālsēriju, taču spēlētājs nedevās laukumā nevienā no play-off spēlēm. Šajā gadā viņš spēlēja arī D Līgas komandā Talsas "66ers". Otrajā sezonā jau piedalījās 70 komandas spēlēs, visās nākot uz maiņu, bet sākot ar trešo sezonu NBA R. Džeksons jau kļuva par biežu starta piecinieka spēlētāju. 2015. gada februārī R. Džeksons tika aizmainīts uz Detroitas "Pistons" trīs komandu maiņas darījumā. 2015. gada jūlijā ar komandu noslēdza līgumu, kas paredzēja 80 miljonu dolāru lielu atalgojumu piecu sezonu laikā. "Pistons" sastāvā aizvadījis statistikas ziņā produktīvākās sezonas NBA karjerā, taču sešās sezonās komanda tikai divas reizes kvalificējās play-off spēlēm, abas reizes apstājoties pirmajā kārtā. 2015. gada 8. novembrī aizvadīja karjeras rezultatīvāko spēli, gūstot 40 punktus uzvarā (120—103) pret Portlendas "Trail Blazers". 2020. gada februārī R. Džeksons kā brīvais aģents noslēdza līgumu ar Losandželosas "Clippers". 2023. gada februārī viņš tika aizmainīts uz Šarlotas "Hornets" pret Meisonu Plamliju. Trīs dienas vēlāk līgums tika izpirkts, un 14. februārī viņš noslēdza līgumu ar Denveras "Nuggets", kura sastāvā kļuva par 2023. gada NBA čempionu. Sources: Reggie Jackson re-signs with Pistons on 5-year, $80M contract ESPN https://www.nba.com/pistons/features/jacksons-stellar-4th-quarter-sparks-pistons-comeback-win NBA «DENVER NUGGETS SIGN REGGIE JACKSON». www.nba.com (angļu). Skatīts: 2024-01-20. Vikikrātuvē par šo tēmu ir pieejami multivides faili. Skatīt: Redžijs Džeksons. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) ESPN NBA profils (angliski) RealGM Basketball profils (angliski)