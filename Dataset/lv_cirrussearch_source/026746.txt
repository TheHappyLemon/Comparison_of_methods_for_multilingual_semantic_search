Svēlande (zviedru: Svealand, latīņu: Sueonia) ir viena no Zviedrijas vēsturiskajām zemēm, kas robežojās ar Jētalandi dienvidos, Norlandi ziemeļos un Norvēģiju rietumos. Svēlandē atrodas Zviedrijas valsts galvaspilsēta Stokholma. Senatnē Svēlandē dzīvoja seno ģermāņu cilts svēji un šis reģions ir Zviedrijas valsts izveidošanās centrs, arī tās nosaukums (Sverige) cēlies no svēju ķēniņvalsts (Svea rike) nosaukuma. Reģionā ap Mēlernu atradās gan pirmā lielā Zviedrijas pilsēta Birka, gan vecā galvaspilsēta Sigtuna, gan galvenā svētvieta Upsālas templis. Līdz 1809. gadam pie Svēlandes piederēja arī Ālandu salas.