"Radīti skatuvei" (angļu: Glee) ir ASV muzikāls komēdijdrāmas seriāls, ko ASV translēja telekompānija Fox, savukārt Latvijā — TV3, TV6 un Kanāls 2. Seriāla autori ir Raiens Mērfijs, Breds Falčuks un Jans Brenans (sākotnēji "Radīti skatuvei" bija iecerējis kā filmu). Seriālu laikā no 2009. gada 19. maija līdz 2015. gada 20. martam pārraidīja TV kanāls Fox, tam iznāca 6 sezonas, kopumā 121 sērija (pirmajās četrās sezonās pa 22 sērijām, piektajā sezonā — 20 sērijas, sestajā sezonā — 13 sērijas). Seriāls ir par izdomātās Viljama Makinlija vidusskolas ansambli "Jaunais virziens" un tā dalībnieku dzīvi. Galvenās lomas tajā atveido Metjū Morisons (spāņu valodas skolotājs un ansambļa vadītājs Vils Šusters), Džeina Linča (karsēju trenere Sjū Silvestra), Džeima Meisa (karjeras konsultante Emma Filsberija), Džesalina Gilsiga (Vila bijusī sieva Terija), kā arī astoņi ansambļa dalībnieki, kurus attēlo Daiena Egrona (Kvinna Fabreja), Kriss Kolfers (Kērts Hammels), Kevins Makheils (Ārtijs Abramss), Lija Mišela (Reičela Berija), Korijs Montīts (Finns Hadsons), Embera Railija (Mersedesa Džonsa), Marks Sallings (Paks) un Dženna Uškovica (Tīna Koenčanga). Otrajā sezonā regulāro lomu atveidotāji Maiks O'Mailijs (Bērts Hammels), Hetere Morisa (Britānija Pīrsa) un Naja Rivera (Santana Lopesa) kļuva par galvenā aktieru sastāva dalībniekiem. Trešajā sezonā Harijs Šums (Maiks Čangs) un Derens Kriss (Bleins Andersons) no regulārā aktieru sastāva tika iekļauti galvenajā aktieru sastāvā, savukārt Dž. Gilsiga un M. O'Mailijs tika izņemti no aktieru sastāva, taču O'Mailijs saglabāja savu lomu kā regulārā aktieru sastāva viesis. Seriāla autori R. Mērfijs, B. Falčuks un J. Brenans arī ir visu pirmo divu sezonu sēriju scenāriju autori, tāpat Mērfijs un Falčuks bija seriāla galvenie režisori. Pilot sērija tika pārraidīta 2009. gada 19. maijā, pirmā sezona tika pārraidīta no 2009. gada 9. septembra līdz 2010. gada 8. jūnijam, otrā sezona — no 2010. gada 21. septembra līdz 2011. gada 24. maijam, trešā sezona — no 2011. gada 20. septembra līdz 2012. gada 22. maijam, ceturtā sezona — no 2012. gada 13. septembra līdz 2013. gada 9. maijam, piektās sezonas pārraide tika uzsākta 2013. gada 26. septembrī. 2013. gada aprīlī tika paziņots par 6. sezonas filmēšanu. Seriālā izpildīto dziesmu kaverversijas tiek publicētas iTunes Store pārraides nedēļā, vairākus Glee albumus ir izdevis Columbia Records. Ieraksti ir guvuši komerciālus panākumus, līdz 2011. gada oktobrim ir tikuši pārdoti vairāk nekā 36 miljoni digitālo singlu un 11 miljoni albumu. Seriāla aktieri pēc pirmās un otrās sezonas filmēšanas pabeigšanas devās koncerttūrēs. 2011. gadā tika izdota koncertfilma Glee: The 3D Concert Movie, kurā iekļauta aktieru uzstāšanās Glee Live! In Concert! koncertos. Seriāls kopumā saņēmis četras Primetime Emmy Awards un 17 nominācijas, četras Zelta globusa balvas un 10 nominācijas, kā arī trīs reizes ticis nominēts Grammy balvai. 2013. gada 17. oktobrī, trīs mēnešus pēc Korija Montīta nāves un nedēļu pēc viņam veltītās sērijas The Quarterback pārraides, Raiens Mērfijs paziņoja, ka seriāla sestā sezona būs arī pēdējā. «'Glee' shock: Renewed for two more seasons!». Entertainment Weekly. Time Inc. 2013. gada 19. aprīlis. Arhivēts no oriģināla, laiks: 2013. gada 25. aprīlī. Skatīts: 2013. gada 19. aprīlis. Bill Gorman. «'Glee' Will End Next Season, Series Co-Creator Ryan Murphy Says». TV by the Numbers, 2013. gada 17. oktobris. Arhivēts no oriģināla, laiks: 2013. gada 20. oktobrī. Skatīts: 2013. gada 17. oktobris. Lesley Goldberg. «'Glee' Promotes Five to Series Regulars (Exclusive)». The Hollywood Reporter. Skatīts: 2013. gada 11. oktobrī. «Glee : Wonder-ful». Zap2it.com. Skatīts: 2013. gada 11. oktobrī. Vikikrātuvē par šo tēmu ir pieejami multivides faili. Skatīt: Radīti skatuvei. Oficiālā tīmekļa vietne IMDb profils (angliski) AllMovie profils (angliski) TV.com profils (angliski) Metacritic profils (angliski) Rotten Tomatoes profils (angliski)