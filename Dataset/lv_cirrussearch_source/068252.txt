"Kloverfīlda iela 10" (angļu: 10 Cloverfield Lane) ir 2016. gada ASV zinātniskās fantastikas šausmu trillera filma, kuras režisors ir Dens Trahtenbergs. Filmā galvenās lomas atveido Mērija Elizabete Vinsteda, Džons Gudmens un Džons Galahers jaunākais. Šī ir otrā "Kloverfīldas" franšīzes filma pēc filmas "Nezvērs" (Cloverfield, 2008). Viens no filmas scenārija autoriem ir Damjēns Šazels. Filma stāsta par jaunu sievieti, kura pēc autoavārijas pamostas pazemes bunkurā, kurā divi vīrieši apgalvo, ka noticis uzbrukums, kura rezultātā visa pasaule ir izmirusi. Filmas "Kloverfīlda iela 10" pirmizrāde notika 2016. gada 8. martā un to izplatīja Paramount Pictures. Filma guva lielus finansiālus panākumus, nopelnot 110,2 miljonus ASV dolāru. Filma saņēma pozitīvas kritiķu atsauksmes. Tīmekļa vietnē Rotten Tomatoes filmai ir 90% vērtējums. 2018. gada 4. februārī iznāca franšīzes trešā filma The Cloverfield Paradox. Uzmanību! Turpmākajā tekstā var tikt atklātas nozīmīgas detaļas par filmas saturu! 2016. gadā Mišela, pametusi savu līgavaini Benu, dodas uz Ņūorleānu. Braucot pa nakti, Mišela piedzīvo avāriju. Viņa pamostas telpā, pieslēgta pie sienas. Telpā ienāk vīrietis vārdā Hovards un atbrīvo viņu. Hovards viņai paskaidro, ka noticis liels uzbrukums, un viņš izglāba Mišelas dzīvību, atvedot viņu uz pazemes bunkuru. Viņš pieņem, ka viņi nevar bunkuru pamest vienu līdz divus gadus, jo ārpusē visi ir miruši un gaiss ir piesārņots. Hovards iepazīstina Mišelu ar bunkuru, kā arī ar Emetu, kurš arī tur uzturas. Kā pierādījumu par katastrofu, Hovards caur nelielu logu Mišelai parāda divas mirušas cūkas ārpusē. Mišela, redzot arī Hovarda mašīnu, atceras, ka tieši viņš izraisīja avāriju. Viņa to pastāsta Emetam, kurš noliedz šaubas par nolaupīšanu, sakot, ka viņš tur ir brīvprātīgi. Pusdienu laikā Mišela nozog Hovarda atslēgas, skrien uz izeju, kur pie durvīm parādās sieviete, kura kliedzot lūdz viņu ielaist bunkurā. Hovards atzīstas, ka viņš netīšām izraisīja avāriju, steidzoties uz bunkuru. Viņš pastāsta viņai arī par savu meitu. Visi trīs pielāgojas dzīvei bunkurā. Vienu brīdi pārstāj darboties gaisa ventilācija, kad kaut kas skaļš virs viņiem paiet garām. Hovards aizsūta Mišelu salabot to. Viņa atrod nelielu logu, kurā no iekšas ir iegravēts vārds "HELP", kā arī auskaru, ko viņa atpazīst no bildes ar Hovarda meitu. Viņa par saviem atradumiem pastāsta Emetam, kurš meiteni bildē atpazīst kā pirms diviem gadiem pazudušu meiteni. Viņi nolemj meklēt palīdzību un sāk gatavot aizsargtērpu, lai viens no viņiem var iziet ārā. Hovards atrod materiālus, ko viņi izmanto savam tērpam un draud viņiem ar perhlorskābi. Emets uzņemas atbildību, apgalvojot, ka viņš veidoja ieroci. Hovards iešauj Emetam galvā. Tikmēr Mišela turpina darbu pie tērpa. Hovards to atrod un dzenas pakaļ Mišelai, kura uzgāž viņam virsū skābi, kas aizdegas. Viņa uzvelk tērpu un izmūk ārā. Dzirdot putnu skaņas, Mišela tērpu novelk. Tomēr viņa tālumā pamana citplanētiešu kuģi. Kad bunkurs uzsprāgst, tas pievērš kuģa uzmanību un Mišelu sāk vajāt milzīga četrkājaina radība. Kad radība paceļ auto ar Mišelu tajā, lai to iebāztu savā mutē, viņa izveido Molotova kokteili un to iznīcina. Mišela caur radio dzird, ka cīņā pret citplanētiešiem ir panākumi un izdzīvojušajiem ir jādodas drošībā un Batonrūžu, tomēr, ja kādam ir medicīniskā vai kaujas pieredze, jādodas uz Hjūstonu. Mišela dodas uz Hjūstonu. «10 Cloverfield Lane». Box Office Mojo. Skatīts: 2023. gada 28. jūlijā. «10 Cloverfield Lane - Rotten Tomatoes». www.rottentomatoes.com (angļu). 2016-03-11. Skatīts: 2023-07-28. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)