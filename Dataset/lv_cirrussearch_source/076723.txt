Šakils Rašons O'Nīls (angļu: Shaquille Rashaun O'Neal; dzimis 1972. gada 6. martā Ņuarkā, Ņūdžersijā, ASV) ir bijušais amerikāņu basketbolists, vēl ir darbojies kā reperis un aktieris. Šobrīd galvenokārt darbojas kā sporta analītiķis televīzijas programmā "Inside the NBA" un elektroniskās mūzikas producents ar skatuves vārdu "DJ Diesel". Basketbola aprindās viņš pazīstams kā "Šaks" (angļu: Shaq). Spēlējis centra pozīcijā, bijis ASV basketbola izlases dalībnieks. Būdams 2,16 m garš un 147 kg smags, Š. O'Nīls bija viens no visu laiku smagākajiem NBA spēlētājiem. 19 sezonas ilgās profesionāļa karjeras laikā viņš ir spēlējis sešu NBA klubu sastāvos: Orlando "Magic", Losandželosas "Lakers", Maiami "Heat", Fīniksas "Suns", Klīvlendas "Cavaliers" un Bostonas "Celtics". Viņš tiek uzskatīts par vienu labākajiem NBA spēlētājiem visā līgas vēsturē, 1996. gadā tika nosaukts par vienu no 50 izcilākajiem NBA spēlētājiem visā līgas vēsturē. Basketbolista karjeras laikā viņš ātri kļuva par vienu no dominējošākajiem centra spēlētājiem visā līgā. Ir izcīnījis četrus NBA čempiontitulus (2000, 2001, 2002, 2006). 1999.—2000. gada sezonā basketbolists tika atzīts par sezonas vērtīgāko spēlētāju. Karjeras beigšanas brīdī Š. O'Nīls bija vecākais NBA spēlētājs. Tāpat viņš ierindojies 5. vietā visu laiku rezultatīvāko NBA spēlētāju sarakstā, 12. vietā savāktajās atlēkušajās bumbās un 7. vietā bloķētajos metienos. Pēc 2010.—2011. gada NBA sezonas beigām paziņoja par karjeras beigām. Pēc tam paziņoja par komentētaja karjeras sākumu. 1992. gada NBA draftā viņu izraudzījās Orlando "Magic" ar kopējo 1. kārtas numuru. Tā gada vasarā viņš nevis devās uz Orlando, bet pavadīja to Losandželosā, Maģiskā Džonsona aizbildniecībā. Debijas sezonā Šakils palīdzēja "Magic" izcīnīt par 20 uzvarām vairāk nekā iepriekšējā gadā. Komanda gan neiekļuva izslēgšanas spēlēs, zaudējot cīņā ar Indiānas "Pacers". Š. O'Nīls vidēji mačā guva 23,4 punktus un izcīnīja 13,9 atlēkušās bumbas, kļūstot par sezonas labāko debitantu, tāpat viņš tika iekļauts simboliskajā debitantu pirmajā izlasē. Viņš arī piedalījās zvaigžņu mačā, kur guva 14 punktu. Interesanti — divkārt viņam izdevās ietriekt bumbu grozā tik stipri, ka groza konstrukcija neizturēja, nokrītot zemē. Savā otrajā sezonā Š. O'Nīls rādīja pat labāku sniegumu nekā pirmajā. Pateicoties jaunajam komandas biedram Anfernijam Kārteram, viņš vidēji spēlē guva 29,4 punktus. Spēlētājs bija arī līgas precīzākais metējs — 60 procentu raidījumu lidoja grozā. Viņš palīdzēja Orlando klubam pirmo reizi kluba vēsturē iekļūt izslēgšanas spēlēs. 1993. gada 20. novembrī pret Ņūdžersijas "Nets" Š. O'Nīls sasniedza pirmo triple double — 24 punkti, 28 atlēkušās bumbas un 15 bloķēti metieni. Š. O'Nīls trešajā gadā NBA kļuva par līgas rezultatīvāko spēlētāju, kā arī trešo reizi pēc kārtas tika iebalsots startam Visu zvaigžņu spēlē. Orlando uzvarēja 57 mačos, izcīnot Atlantijas divīzijas titulu. "Magic" iekļuva NBA finālā, kur piekāpās Hjūstonas "Rockets". O'Nīls finišēja otrajā vietā balsojumāpar vērtīgākā spēlētāja titulu. Kā atzina pats basketbolists, viņu apspēlēja daudz pieredzējušākais Hakīms Oladžuvons. Š. O'Nīls apgalvoja, ka pēc pēdējā mača viņš raudājis tikai otro reizi dzīvē (pirmā — pēc vectēva nāves). 1995.—1996. gada sezonā Š. O'Nīls izlaida 26 spēles savainojuma dēļ. Taču tas netraucēja uzstādīt lieliskus statistikas rādītājus — vidēji 26,6 punkti, kā arī ceturto reizi viņš iekļuva Visu zvaigžņu spēlē. "Magic" izcīnīja 60 uzvaru, atkal uzvarot Atlantijas divīzijā. Izslēgšanas mačos gan nācās piekāpties tās sezonas čempioniem Čikāgas "Bulls". Līdz 1996. gada vasarai Š. O'Nīls bija ierakstījis vairākus repa albumus, arī filmējies kino. Viņš tika iekļauts ASV basketbola izlasē, ar kuru izcīnīja zelta medaļu 1996. gada Atlantas Olimpiskajās spēlēs. Pēc 1995.—1996. gada sezonas Š. O'Nīls nolēma no Orlando pārcelties uz Losandželosu. Viņš parakstīja septiņu gadu līgumu par 121 miljonu ASV dolāru. Paziņojums tika izdarīts Olimpisko spēļu laikā. Š. O'Nīls pievienojās jaunajam "Lakers" sastāvam, no kura nekas netika gaidīts. Centra spēlētāja ierašanās domas gan mainīja, taču Š. O'Nīls bija spiests izlaist vairākas spēles savainojuma dēļ. Vairāki basketbolisti arī nespēja pierast pie izmaiņām. 1997.—1998. gada sezonā komandai pievienojās Riks Fokss un Roberts Orijs. Šis sastāvs saspēlējās pietiekoši labi, regulārajā sezonā izcīnot 61 uzvaru. Tomēr pirmajos divos gados ar "Lakers" Š. O'Nīlam izslēgšanas mačos nācās atzīt Jūtas "Jazz" pārākumu. Gatavojoties nākamajai sezonai, pārbaudes mačā ar "Jazz" Š. O'Nīls izrādīja neapmierinātību par zaudējumiem, saķildojoties ar Jūtas centra spēlētāju Gregu Ostertagu. Viņš iesita G. Ostartagam, kurš pēc tam nokrita uz grīdas. "Lakers" neapšaubāmi bija komanda, kas alkst panākumus. Š. O'Nīla un Kobes Braianta duets bija neapturams. Tiesa gan, vienu sezonu nācās upurēt pārmaiņu dēļ. Pēc konflikta ar Š. O'Nīlu saspēles vadītājs Niku Van Ekselu, Edijs Džounss un Eldens Kempbels tika aizmainīti pret Glenu Raisu — galvenokārt Š. O'Nīla prasību dēļ. Tika atlaists treneris Dels Heriss. Savukārt no Čikāgas "Bulls" iegūts aizsardzības spēlētājs, ekstravagantais Deniss Rodmens. Izslēgšanas spēļu otrajā kārtā Losandželosas klubs piekāpās Sanantonio "Spurs", tā gada čempioniem. 1999. gadā "Lakers" noalgoja Filu Džeksonu — jaunu galveno treneri. Pateicoties viņa "trijstūra uzbrukumam", "Lakers" piedzīvoja neiedomājamus panākumus, izcīnot trīs NBA čempiontitulus pēc kārtas (2000, 2001, 2002). Š. O'Nīls tika atzīts par finālsēriju vērtīgāko spēlētāju (visus trīs gadus). 1999.—2000. gada sezonā Š. O'Nīls tika atzīts par regulārās sezonas vērtīgāko spēlētāju. Balsošanā tikai viens cilvēks neizvēlējās viņu kā labāko. Tas bija CNN žurnālists Freds Hikmans, kurš nobalsoja par Elenu Aiversonu. Kad panākumi bija zaudēti (5. vieta 2003. gada regulārajā sezonā), "Lakers" vadība izlēma savas rindas papildināt ar veterāniem Karlu Malonu un Geriju Peitonu. Šis sastāvs gan ievērojamus panākumu neguva. 2003.—2004. gada sezonā, kad līgumā ar "Lakers" bija atlikuši divi gadi, vienība piedāvāja to pagarināt. Š. O'Nīls no piedāvājuma atteicās, savu rīcību nekomentējot. Vēlāk gan paklīda baumas, ka lēmumu ietekmējušas sliktās attiecības ar K. Braientu. Pēc 2004. gada NBA finālsērijas, kur Losandželosas komanda piekāpās Detroitas "Pistons", "Lakers" ģenerālmenedžeris Maiks Kupčaks dzēlīgi izteicās par Š. O'Nīla lomu komandā. Savukārt spēlētājs uzskatīja, ka visi lēmumi kluba vadībā tiek pieņemti, lai izpatiktu K. Braientam. Š. O'Nīls paziņoja, ka Losandželosā vairs nespēlēs. Par to ļoti ieintriģēts bija Dalasas "Mavericks" prezidents Marks Kubans. "Lakers" pret Šakilu prasīja Dirku Novicki, kam nekādi nepiekrita Kubans. Ar to arī sarunas beidzās. Taču drīz vien tika panākta vienošanās ar Maiami "Heat". 2004. gada 14. jūnijā Š. O'Nīlu oficiāli aizmainīja uz "Heat". Pretī Losandželosa saņēma Keronu Batleru, Lamaru Odomu, Braienu Grantu un nākotnes 1. kārtas izvēles tiesības NBA draftā. Š. O'Nīls nomainīja numuru uz krekla — no 34 uz 32. Šo pašu numuru viņš valkāja arī "Magic" laikos. Š. O'Nīls paziņoja, ka vēlējies pārcelties uz Maiami tikai viena spēlētāja dēļ, tas bija jaunais talants Dveins Veids. Duets sevi apliecināja ļoti labi, izcīnot uzvaru Austrumu konferencē. Š. O'Nīls vidēji spēlē guva 22,9 punktus, kā arī izcīnīja 10,2 atlēkušās bumbas. Basketbolists 12. reizi pēc kārtas iekļuva Visu zvaigžņu spēlē, bet komandu aizveda līdz konforences finālam, kur ar zaudēja Detroitas "Pistons". 2005. gada augustā Š. O'Nīls pagarināja līgumu ar "Heat" uz pieciem gadiem, kopsummā par 100 miljoniem ASV dolāru. Līdzjutēji pateicās Š. O'Nīlam, kurš komandas labā bija gatavs samazināt kontrakta summu. Viņi uzskatīja, ka centra spēlētājs ir vērtīgāks par 20 miljoniem sezonā, uzsverot — mazāk prasmīgi basketbolisti pelnot pat vairāk. Jau otrajā 2005.—2006. gada sezonas spēlē Š. O'Nīls savainoja labo ceļgalu, izlaižot turpmākās 18 spēles. "Heat" treneris Pets Railijs uzskatīja, ka basketbolists ir jāatpūtina pirms izslēgšanas spēlēm, ļaujot spēlēt samērā īsu laika brīdi. Mazā spēles laika dēļ Š. O'Nīls uzstādīja teju zemākos karjeras rādītājus statistikas ailītēs. Taču 2006. gada 11. aprīlī Š. O'Nīls guva savu otro triple double karjerā — 15 punkti, 11 atlēkušās bumbas un 10 rezultatīvas piespēles. Sezonas beigās viņš atkal kļuva par līgas precīzāko metēju, to paveicot jau devīto reizi. Tāds pats sasniegums bijis pa spēkam tikai Viltam Čemberlenam. 2006. gada NBA izslēgšanas spēlēs "Heat" izcīnīja pirmo čempiontitulu kluba pastāvēšanas vēsturē. Maiami klubs pusfinālā atkal tikās ar "Pistons", bet vēlāk finālā pieveica Dalasas "Mavericks". Š. O'Nīlam šis bija ceturtais un pēdējais tituls. 2006.—2007. gada sezonā Š. O'Nīls izlaida vairāk nekā 30 maču labā ceļgala savainojuma dēļ. Maiami komandai bez viņa klājās ļoti grūti, un, viņam atgriežoties, uzvarēja septiņās no astoņām spēlēm. Taču nedienas komandai nebija cauri, jo drīz vien savainojumā iedzīvojās Dveins Veids. Izslēgšanas spēļu pirmajā kārtā "Heat" piekāpās Čikāgas "Bulls". Tajā sezonā Š. O'Nīls sasniedz 25 000 gūto punktu robežu, viņš kļuva par 14. spēlētāju līgas vēsturē, kurš spējis pārsniegt šo robežu. Par spīti sasniegumam, šis bija vienīgais gads, kurā Š. O'Nīls gūst mazāk par 20 punktiem vidēji mačā. Š. O'Nīls piedzīvoja smagu 2007.—2008. gada sezonas sākumu, demonstrējot neveiksmīgu sniegumu. Viņš bieži pārkāpa noteikumus sešas reizes (par ko noraida no laukuma), arī produktivitāte uzbrukumā vairs nebija līdzšinējā. Blāvā snieguma dēļ Š. O'Nīls pirmo reizi karjerā neiekļuva Visu zvaigžņu spēlē, kas notika Ņuorleānā. 2008. gada februārī Š. O'Nīls tika aizmainīts uz Fīniksas "Suns". Maiami pretī saņēma Šonu Merionu un Markusu Benksu. Jaunajā vienībā centra spēlētājs debitēja 20. februārī, spēlē pret "Lakers". Š. O'Nīls guva 15 punktu, izcīnīja 9 atlēkušās bumbas. Losandželosas klubs uzvarēja ar 130—124. Pirmajā gadā ar "Suns" (28 mači) Š. O'Nīls guva caurmērā 12.9 punktus un izcīnīja 10.6 atlēkušās bumbas. Fīniksas klubs iekļuva izslēgšanas spēlēs. Kā vēlāk atzina komandas pārstāvji, viens no galvenajiem iemesliem Š. O'Nīla iegūšanā bija cīņa pret Sanantonio "Spurs" un Timu Dankanu. "Suns" spēlēja pret "Spurs" jau pirmajā kārtā. Lai arī Sanantonio uzvarēja piecu maču sērijā, Š. O'Nīla vidējie rādītāji bija pieklājīgi — 15,2 punkti, 9,2 atlēkušās bumbas un viena rezultatīva piespēle. 2008.—2009. gada sezona bija krietni atšķirīga no iepriekšējās. Sezonas pirmajā pusē viņš vidēji guva 18 punktu, izcīnīja 9 bumbas zem groziem un 1,6 reizes nobloķēja pretinieku metienus. Viņš palīdzēja "Suns" izcīnīt 23 uzvaras, kas deva otro vietu divīzijā. Š. O'Nīls atkal spēlēja zvaigžņu spēlē, kur ieguva dalītu vērtīgākā spēlētāja godu (ar Kobi Braiantu). 2009. gada 27. februārī Š. O'Nīls guva 45 punktus pret Toronto "Raptors". Tā bija 49. spēle, kurā viņš gūst vairāk par 40 punktiem. Basketbolists uzstādīja rekordu soda metienu precizitātē — viņš realizēja 63 procentus metienu. 2009. gada izslēgšanas spēles bija pirmās pēc debijas sezonas, kurās Š. O'Nīla pārstāvētā vienība neiekļūst pēcsezonas dalībnieču skaitā. 2009. gada 25. jūnijā Š. O'Nīls parakstīja līgumu ar Klīvlendas "Cavaliers". Tā sastāvā viņš aizvadīja 2009.—2010. gada sezonu. Februārī viņš guva savainojumu un sastāvā atgriezās uz 2010. gada izslēgšanas spēļu pirmo kārtu. 2010. gada 4. augustā basketbolists parakstīja līgumu ar Bostonas "Celtics", līgums tika noslēgts uz divām sezonām par 2,8 miljoniem ASV dolāru. Komandas sastāvā kvalificējās 2011. gada izslēgšanas spēlēm, kurās nokļuva līdz konferences finālam, kurā zaudēja Maiami "Heat". 2011. gada 1. jūnijā Š. O'Nīls savā Twitter mikroblogā paziņoja par basketbolista karjeras beigšanu. O'Nīls pameta Luiziānas štata universitāti pēc trīs gadu mācīšanās NBA dēļ. Tomēr Šakils savai mātei apsolīja, ka kādu dienu universitātē atgriezīsies un iegūs bakalaura grādu. Solījumu viņš izpildīja 2000. gadā. Treneris Fils Džeksons atļāva izlaist spēli, lai O'Nīls apmeklētu izlaidumu. 2005. gadā viņš ieguva grādu biznesa administrācijā Fīniksas Universitātē. Kopš 1993. gada Š. O'Nīls ierakstījis vairākas repa dziesmas. Viņš ir izdevis 6 albumus. Lai gan Šaks bieži tiek kritizēts, eksperti slavē par progresu mūziķa karjerā. Viņa debijas albums Shaq Diesel saņēma platīna diska statusu. Arī pirmais singls (I Know I Got) Skillz ticis izmantots filmā "Ananasu ekspresis". O'Nīls tēlojis trijos seriālos — "Iegrožo savu aizrautību", My Wife and Kids un The Parkers. Basketbolists filmējies 311 mūzikas videoklipā, tai skaitā repera P. Diddy videoklipā Bad Boys 4 Life. Slavenākā O'Nīla loma ir bijusi filmā Kazaam. Tur viņš tēloja galveno varoni, džinu. Šakils ierunājis arī vairākus animētos tēlus. Shaq Diesel (1993) Shaq Fu: Da Return (1994) You Can't Stop the Reign (1996) Respect (1998) Shaquille O'Neal Presents His Superfriends, Vol. 1 (neizdots) Jānis Pārums. «O'Nīls strādās par komentētāju». sportacentrs.com, 2011. gada 10. jūlijā. Skatīts: 2011. gada 10. jūlijā. «NBA – Lakers Sign O'Neal Raise Ticket Prices». The Seattle Times. Associated Press. 1996. gada 18. jūlijs. «Shaq signs multi-million contract with LA Lakers». Manila Standard. 1996. gada 20. jūlijs. Skatīts: 2010. gada 29. decembris. «1997 Playoff Results». NBA.com. Arhivēts no oriģināla, laiks: 2010. gada 20. aprīlī. Skatīts: 2010. gada 29. decembris. ESPN - Daily Dime: Shaq gets the spotlight, while Kobe gets the game ESPN.com Shaquille O'Neal career stats and splits NBA.com Austin Burton. «Why Shaq? Here's Why». dimemag.com. Arhivēts no oriģināla, laiks: 2008. gada 20. jūlijā. Skatīts: 2016. gada 7. februārī. Shaquille O'Neal «Cavaliers Acquire 15-Time NBA All-Star and Four-Time NBA Champion Shaquille ONeal». NBA.com. 2009. gada 25. jūnijs. Skatīts: 2009. gada 25. jūnijs. «The Game Happens Here». NBA.com. Arhivēts no oriģināla, laiks: 2010. gada 3. decembrī. Skatīts: 2010. gada 5. augusts. «Shaq announces retirement on web». ESPN.com. 2011. gada 1. jūnijs. Skatīts: 2011. gada 1. jūnijs. Nathan Olivarez-Giles. «Shaq announces NBA retirement on Twitter, using Tout iPhone app». Los Angeles Times, 2011. gada 1. jūnijs. Arhivēts no oriģināla, laiks: 2011. gada 2. jūnijā. Skatīts: 2016. gada 7. februārī. «Vēl vienas NBA ēras beigas – karjeru beidz 'Šaks'». delfi.lv. 2011. gada 2. jūnijā. Skatīts: 2011. gada 7. jūlijā. O'Neal to get degree from LSU[novecojusi saite] "Shaq Diesel" review AllMusic "You Can't Stop the Reign" review Arhivēts 2009. gada 27. aprīlī, Wayback Machine vietnē. ew.com "Shaquille O'Neal Presents His Superfriends, Vol. 1" review allmusicguide.com Army Archerd. «Touchy topic addressed in upcoming pix». Variety, 2001-08-23. Skatīts: 2008-04-06. The World's Finest NBA profils (angliski) Basketball Reference profils (angliski) ESPN profils (angliski) IMDb profils (angliski) AllMovie profils (angliski) Hoopedia profils (angliski)