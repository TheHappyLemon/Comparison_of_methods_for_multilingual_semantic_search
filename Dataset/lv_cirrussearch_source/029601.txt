Zvārtavas muiža (vācu: Adsel-Schwarzhof) ir muiža, kas atrodas Gaujienas pagastā, Smiltenes novadā, Latvijā. Valsts nozīmes arhitektūras piemineklis. Pirmoreiz pieminēta ap 1405. gadu ar Adsel-Schwarzhof nosaukumu. Līdz 1781. gadam — Gaujienas pilsmuižas daļa. Muižas īpašnieki vairākkārt mainījušies 17. gadsimtā, nākamajā gadsimtā — fon Delvigu dzimtas īpašums, no 18. gadsimta beigām līdz 19. gadsimta vidum — Skotusu dzimtas īpašums. Pēc tam muiža nonāca L. fon Cekeles un viņas dzīvesbiedra Gotlība fon Ferzena īpašumā. Ferzeniem muiža piederēja līdz Pirmajam pasaules karam. 1922. gadā muižas pilī iekārtots Aizsargu nams. Pēc Otrā pasaules kara darbojās skola (līdz 1969. gadam), vietējais kolhozs noliktavām izmantoja pils pagrabus. 1970. gadā muižas pils nonāca Latvijas Mākslinieku savienības īpašumā. Tajā notiek starptautiski mākslinieku semināri un izstādes. Ierīkots viesu nams. Kompleksā ir pils, dārznieka māja, klēts, vējdzirnavas, staļļi, kuros iekārtotas mākslinieku darbnīcas, dažas saimnieciskās ēkas. Muižas pils celta 1881. gadā neogotikas stilā. Laukakmeņu mūris, divi stāvi, stāvs divslīps jumts. Uz pils sliekšņa akmenī iekalts teksts Hic habitat Felicitas, nihil mali intret (no latīņu valodas: "Šeit mājo laime, nekas ļauns neienāk"). «Zvārtavas muižas apbūve». Saraksts.mantojums.lv. Nacionālā kultūras mantojuma pārvalde. Latvijas enciklopēdija. 5. sējums. Rīga : Valērija Belokoņa izdevniecība. 2009. 969. lpp. ISBN 978-9934-8068-0-3. Oficiālā tīmekļa vietne