Leonvjeho jeb Vecā Leona (spāņu: León Viejo) ir 1524. gadā dibinātas pilsētas drupas Managvas ezera rietumu krastā. 2000. gadā Leonvjeho iekļāva UNESCO Pasaules mantojuma sarakstā. Pilsētu 1524. gada 15. jūnijā dibināja spāņu konkistadors Fransisko Ernado de Kordoba (Francisco Hernández de Córdoba, 1475 — 1526), kuru dēvē par Nikaragvas pamatlicēju. 1526. gadā viņš tika sodīts ar nāvi Leonvjeho centrālajā laukumā. Pilsēta cieta no vulkānu izvirdumiem. 1594. un 1610. gadā to izpostīja spēcīgas zemestrīces. Pilsētas iedzīvotāji nobalsoja par tās pārvietošanu. Tika nodibināta mūsdienu Leona, kas atrodas apmēram 30 kilometrus uz rietumiem no vecās Leonas. Pamestās pilsētas drupas pamazām pārklāja vulkāniskie pelni. Leonvjeho drupas tika atklātas 1967. gadā un sākās to arheoloģiskā izpēte. Vikikrātuvē par šo tēmu ir pieejami multivides faili. Skatīt: Leonvjeho.