Mahmūds Ahmadīnežāds (persiešu: محمود احمدی نژاد, Mahmūd Ahmadinezhād, dzimis 1956. gada 28. oktobrī) ir Irānas politiķis un valstsvīrs, sestais Irānas prezidents. Bijis prezidenta amatā no 2005. gada 3. augusta līdz 2013. gada 3. augustam. Dzimis 1956. gada 28. oktobrī Aradanas ciemā, netālu no Garmsaras. Ceturtais bērns 7 bērnu ģimenē, īstajā vārdā Mahmūds Sabordžans. Tēvs - kalējs, kas no provinces pārcēlies uz dzīvi Teherānā, šiīts. 1976. gadā uzsācis studēt Teherānas zinātņu un tehnikas augstskolā, ko veiksmīgi absolvējis, 1986. gadā turpināja studijas maģistrantūrā. 1997. gadā aizstāvējis zinātņu doktora disertāciju. Studiju gados iesaistījās antimonarhistiskajā studentu kustībā, iestājās konservatīvajā islāmistu organizācijā "Par saišu starp universitātēm un garīgajām skolām stiprināšanu". 1980. gadā kā brīvprātīgais "islāma revolūcijas sargu" vienībā devās uz fronti, lai piedalītos karā pret Sadama Irāku. Pēc demobilizācijas uzsāka politiķa karjeru: vispirms kļuva par Hojas pilsētas mēru (Rietumazerbaidžānas provincē), vēlāk kļuva par Kurdistānas provinces gubernatora padomnieku. Pieņēma vārdu "Ahmadīnežāds", kas norāda piederību pravieša Muhameda ciltij (viņa māte bija no seīdiem). No 1993. līdz 1997. gadam bija Ardabīlas ostāna gubernators, amatu savienošanas kārtībā arī Kultūras un izglītības ministra padomnieks. 1997. gadā kļuva par pasniedzēju savā "alma mater" un atgriezās politikā tikai pēc 6 gadiem. 2003. gadā ievēlēts par Teherānas mēru. Par valsts prezidentu tika ievēlēts 2005. gada 24. jūnijā, iegūstot 62% vēlētāju atbalstu (2009. gada jūnijā tika ievēlēts uz otru termiņu, kad par viņu balsoja 65% vēlētāju). Kandidēdams uz prezidenta amatu, deklarējis savu īpašumu: 1977. gada Peugeot un nelielu namu vienā no Teherānas strādnieku rajoniem, ko politiķis mantojis no tēva un kurā dzīvo vēl joprojām. 2017. gada 12. aprīlī Ahmadīnežāds paziņoja, ka viņš plāno piedalīties 2017. gada Irānas prezidenta vēlēšanās, neskatoties uz Irānas Augstākā līdera Alī Hāmenejī iebildumiem. Viņa kandidatūru noliedza Irānas Aizbildņu padome. Mahmūds Ahmadinedžāds. // Diena. 27.06.2009., 4. lpp. «Irānā notiek prezidenta vēlēšanas». Skatīts: 2017. gada 22. oktobris. Vikikrātuvē par šo tēmu ir pieejami multivides faili. Skatīt: Mahmūds Ahmadīnežāds.