Deniss Šrēders (vācu: Dennis Schröder; dzimis 1993. gada 15. novembrī Braunšveigā) ir vācu basketbolists, spēlē aizsarga pozīcijā, Vācijas basketbola izlases dalībnieks. 2023. gada FIBA Pasaules kausa ieguvējs Vācijas izlases sastāvā, kā ari turnīra labākais spēlētājs. 2024. gadā pārstāv Nacionālās basketbola asociācijas (NBA) klubu Bruklinas "Nets". Karjeru sācis Vācijas basketbola Bundeslīgas klubā Branšveigas "Löwen". Tāpat ir šī kluba īpašnieks kopš 2018. gada. 2013. gada NBA draftā viņu Atlantas "Hawks" izraudzījās ar kopējo 17. numuru pirmajā kārtā, tomēr pirmajā sezonā viņš spēlēja arī kluba D Līgas komandā Beikersfīldas "Jam". Sākot ar karjeras otro sezonu kļuva par stabilu rotācijas spēlētāju, bet no 2016.—2017. gada NBA sezonas — starta piecinieka saspēles vadītāju. 2018. gada jūlijā viņš trīs komandu maiņas darījuma rezultātā nonāca Oklahomasitijas "Thunder" un arī turpmākajās sezonaš bieži mainījis komandas. 2020. gada novembrī viņu aizmainīja uz Losandželosas "Lakers" pret Deniju Grīnu un nākotnes drafta izvēli. 2021. gadā "Lakers" neslēdza jaunu līgumu ar D. Šrēderu un viņš pievienojās Bostonas "Celtics". 2022. gada februārī "Celtics" viņu kopā ar Enesu Frīdomu un Bruno Fernandu aizmainīja uz Hjūstonas "Rockets" pret citu Vācijas basketbolistu Danielu Teisu. 2022. gada septembrī D. Šrēders kā brīvais aģents atgriezās Losandželosas "Lakers", savukārt 2023. gada vasarā noslēdza līgumu ar Toronto "Raptors". 2024. gada februārī Toronto "Raptors" D. Šrēderu un Tadeusu Jangu aizmainīja uz Bruklinas "Nets" pret Spenseru Dinvidī (kurš uzreiz tika atbrīvots no līguma). Pārstāvējis Vācijas jaunatnes izlases, kopš 2014. gada ir pieaugušo Vācijas basketbola izlases spēlētājs. Tās sastāvā izcīnīja bronzas medaļu 2022. gada Eiropas čempionātā, kas notika Vācijā. 2023. gada FIBA Pasaules kausa finālturnīrā kopā ar Vācijas izlasi D. Šrēders kļuva par kausa ieguvēju, kā arī tika atzīts par turnīra vērtīgāko spēlētāju (MVP). «Dennis Schroder becomes sole owner of hometown club Braunschweig». EuroHoops.net. 2020. gada 22. maijs. Skatīts: 2020. gada 22. maijs. Nick Crain. «OKC Thunder's Dennis Schroder Invests In His Former German Professional Team». Forbes, 2020. gada 21. maijs. Skatīts: 2020. gada 22. maijs. Vikikrātuvē par šo tēmu ir pieejami multivides faili. Skatīt: Deniss Šrēders. Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)