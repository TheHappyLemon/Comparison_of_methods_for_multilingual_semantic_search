"Arsenāls" ir Latvijas Nacionālā mākslas muzeja izstāžu zāle, kas atrodas Torņa ielā 1 Vecrīgā. Tā izvietota arhitektūras piemineklī — 19. gadsimta sākumā neoklasicisma stilā celtā muitas noliktavas ēkā jeb arsenālā, kas pielāgotas muzeja vajadzībām. LNMM krājumu daļa, kas atrodas "Arsenālā", ir Latvijā tapuši mākslas darbi, kas tapuši no 20. gadsimta otrās puses līdz mūsdienām, kā arī latviešu izcelsmes mākslinieku ārzemēs radītie darbi šajā periodā. LNMM izstāžu zālē "Arsenāls" notiek plašas mākslas izstādes, starptautiskie projekti, kā arī dažādi mākslas un kultūras pasākumi. Apmeklētājiem tiek piedāvātas muzeja darbinieku vadītas ekskursijas un speciālas izglītības programmas. Interesentiem pieejams zinātnisko dokumentu centrs. Latvijas Nacionālā mākslas muzeja izstāžu zāle "Arsenāls" izvietota nozīmīgā arhitektūras piemineklī – 19. gadsimta sākumā krievu vēlīnā klasicisma stilā celtā muitas noliktavas (vācu: Packhaus) ēkā jeb arsenālā, kas pielāgots muzeja funkcijām. Celtnes sākotnējā projekta autors ir arhitekts Johans Eduards de Vite. Nedaudz vēlāk projekts tika papildināts ar Jūliusa Ādolfa Špacīra ierosinājumiem, bet 1828. gadā Sanktpēterburgas arhitekti Aleksandrs Nellingers un muitas resora arhitekts Ivans Lukīni izstrādāja galīgo variantu, un 1832. gada novembrī notika ēkas oficiālā nodošana. Arsenāla ēka visos laikos tikusi izmantota kā noliktava. 1920.–1930. gados tā kalpoja par karaspēka mantu glabātavu. Pēc Otrā pasaules kara Padomju armijas resors to izmantoja mantu, preču noliktavām un karaskolas vajadzībām. 1980. gadu vidū ēku pārņēma Kultūras ministrija, nododot to mākslas muzeja izveidošanai. 1989. gada 1. janvārī pēc 20. gadsimta otrās puses mākslas kolekcijas pārvietošanas no Krišjāņa Valdemāra ielas nama šeit darbu sāka mākslas muzejs "Arsenāls". Saskaņā ar LR Ministru kabineta 2000. gada 20. decembra rīkojumu notika Latvijas Mākslas muzeju apvienības likvidācija un vienlaicīgi Valsts Mākslas muzeja un mākslas muzeja "Arsenāls" visas struktūras reorganizācija. Uz abu šo muzeju bāzes tika izveidots vienots nacionālas nozīmes muzejs – Valsts Mākslas muzejs. 2005. gada 1. septembrī muzejam piešķīra Latvijas Nacionālā mākslas muzeja (LNMM) nosaukumu, bet "Arsenāls" turpina funkcionēt kā LNMM izstāžu zāle. 2020. gada 24. februārī izstāžu zāli slēdza uz rekonstrukciju. Rekonstrukcijas mērķis ir atjaunot un saglabāt ēku, tās procesā paredzēts ēkas fasādes atjaunošana, jumta dzegas remonts, pamatu hidroizolācijas veikšana, pagraba lūku un logu restaurācija un iekštelpu pielāgošana mūsdienīgai mākslas darbu eksponēšanas vietai un sabiedrības aktivitātēm. LNMM krājuma daļa, kas atradās "Arsenāla" ēkā, pirms rekonstrukcijas darbu uzsākšanas ir pārvesta uz Muzeju krātuvi Pulka ielā 8, Rīgā, kur tā arī paliks. Latvijas Nacionālā mākslas muzeja izstāžu zāle "Arsenāls" ir lielākā mākslas izstāžu zāle Rīgā. Tajā notiek plašas mākslas izstādes, starptautiskie projekti, kā arī dažādi mākslas un kultūras pasākumi. Kopš 2001. gada izstāžu zāles "Arsenāls" 2. stāvā darbojas LNMM Radošā darbnīca. Tās uzdevums ir paplašināt muzeja atbalstīto mākslas procesu amplitūdu, veicināt sabiedrības informētību un izglītošanu mākslas vēstures procesos. Darbnīcas darbības koncepcija ietver dažādu aktivitāšu praksi: tās ir gan nelielas, atsevišķu mākslas vēstures periodu un parādību ilustrējošas mākslas darbu skates no "Arsenāla" kolekcijām, gan netradicionāli, inovatīvi un interaktīvi laikmetīgās mākslas projekti, gan jauno mākslinieku personālizstādes. «Februāra beigās uz rekonstrukcijas laiku tiks slēgta izstāžu zāle «Arsenāls»». lsm.lv. 2020. gada 30. janvārī. Skatīts: 2020. gada 9. aprīlī. «Ārkārtējās situācijas laikā pabeigta eksponātu pārvešana no «Arsenāla» uz Muzeju krātuvi». lsm.lv. 2020. gada 9. aprīlī. Skatīts: 2020. gada 9. aprīlī. Oficiālā tīmekļa vietne