Rudsejas ķauķis (Abroscopus albogularis) ir cetiju dzimtas (Cettiidae) dziedātājputns. Tam ir 3 pasugas. Sastopams tropu un subtropu mežos Bangladešā, Butānā, Ķīnā, Indijā, Laosā, Mjanmā, Nepālā, Taivānā, Taizemē un Vjetnamā. Rudsejas ķauķis ir neliels, samērā slaids dziedātājputns ar rudiem vaigiem un garu, platu knābi. Galvas virsa pelēka, rudos vaigus no pelēkās galvas nodala šauras, melnas joslas. Pazode un pakakle tumši pelēka, no rudajiem vaigiem nodala šauras, baltas joslas. Mugura un spārni olīvzaļi, krūtis dzeltenas, vēders balts. Arī virsaste ir balta, bet zemaste dzeltena. Kājas dzeltenbrūnas. Abi dzimumi izskatās vienādi. Jauno putnu vaigi nav tik koši kā pieaugušajiem putniem, uz galvas iztrūkst melnās joslas, arī pelēkā pakakle nav tik koša, dzeltenās krūtis gandrīz nemanāmas. Ķermeņa garums ir 8—9 cm, svars 4 g.. Rudsejas ķauķis ir nometnieks. Mājo Āzijas mitrajos mūžzaļo platlapu koku un bambusu mežos un pameža krūmos, augstumā no 300 līdz 2440 m virs jūras līmeņa, parasti 600—1200 m virs jūras līmeņa. Rudsejas ķauķi parasti novērojami pa vienam vai pa pāriem, lai gan ārpus vairošanās sezonas apvienojas baros ar citiem maza auguma putniņiem. Uzturas koku lapotnes vidējā vai apakšējā daļā, bet reizēm koku virsotnēs. Rudsejas ķauķis ir aktīvs un kustīgs putniņš, nav bailīgs, bet nav viegli novērojams. Kukaiņus galvenokārt ķer lidojumā. Rudsejas ķauķim ir 3 pasugas: Abroscopus albogularis albogularis (F. Moore, 1854) — Nepāla austrumi, Indijas ziemeļaustrumi, Butāna un Bangladeša austrumi līdz Mjanmas rietumiem un Ķīnas dienvidiem; Abroscopus albogularis hugonis (Deignan, 1938) — Mjanmas ziemeļi un austrumi un Taizemes ziemeļrietumi; Abroscopus albogularis fulvifacies (Swinhoe, 1870) — Ķīnas dienvidi, Taivāna, Laosa (ziemeļi un centrāldaļa) un Vjetnama (ziemeļi un centrāldaļa). «World Bird List: Wren-babblers, crombecs, bush warblers, Streaked Scrub Warbler, yellow flycatchers & hylias». Arhivēts no oriģināla, laiks: 2017. gada 29. maijā. Skatīts: 2017. gada 13. jūnijā. IUCN: Abroscopus albogularis Birds of the Indian Subcontinent: India, Pakistan, Sri Lanka, Nepal, Bhutan[novecojusi saite] Warblers of Europe, Asia and North Africa[novecojusi saite] New Holland Field Guide to the Birds of South-East Asia[novecojusi saite] Alive: Rufous-faced Warbler (Abroscopus albogularis) Craig Robson New Holland Field Guide to the Birds of South-East Asia. — New Holland Publishers Ltd., 2005. — 304 p. — ISBN 978-1-84330-746-4 «Rufous-faced Warbler (Abroscopus albogularis) | the Internet Bird Collection». Arhivēts no oriģināla, laiks: 2012. gada 15. februārī. Skatīts: 2011. gada 2. aprīlī. Rufous-faced Warbler (Abroscopus albogularis) - BirdLife species factsheet Arhivēts 2016. gada 5. martā, Wayback Machine vietnē. Avibase: Rufous-faced Warbler Abroscopus albogularis (Moore, F, 1854) Species of Thailand: Rufous-faced warbler[novecojusi saite]