PHP paātrinātājs ir spraudnis, kas paredzēts PHP programmēšanas valodā rakstītu skriptu ātrdarbības uzlabošanai. Vairums PHP paātrinātāju darbojas, kešojot kompilētos PHP skriptu baitkodus. Parasti PHP dzinējs darbojas šādi: pēc skripta pieprasījuma to nolasa no diska; veic kompilēšanu, izveidojot izpildāmu baitkodu; tad to izpilda un rezultātu nosūta pieprasītājam. PHP paātrinātāja gadījumā pēc kompilēšanas baitkods tiek uzglabāts atmiņā. Nākamā šī skripta pieprasījuma reizē to otrreiz vairs nekompilē, bet izpilda, paņemot tieši no atmiņas. Tas ietaupa procesora resursus un rezultāts tiek saņemts ātrāk. Populārākie PHP paātrinātāji: Alternative PHP Cache (APC) — atvērtā pirmkoda (PHP licence) spraudnis; pieejams kā PECL paplašinājums, plānots iekļaut PHP bāzes kodolā sākot ar PHP 5.4 versiju. eAccelerator — atvērtā pirmkoda spraudnis, atzars no Turck MMCache projekta; kopš 2011. gada 29. jūlija oficiālā mājaslapa nav pieejama. ionCube PHP Accelerator (PHPA) — bija pirmais brīvi pieejamais PHP paātrinātājs; kopš 2003. gada izstrāde vairs netiek turpināta. Turck MMCache — izstrāde vairs netiek turpināta. XCache — atvērtā pirmkoda spraudnis; izstrāde turpinās. Nusphere PhpExpress — brīvi pieejams slēgta koda spraudnis; iespēja izpildīt ar Nu-Coder šifrētus baitkodus. Zend Optimizer+ — komerciāla Zend Server un Zend Server Community Edition komponents. Zend Optimizer and Zend Guard Loader — komerciāls koda optimizētājs. Windows Cache Extension for PHP — Microsoft izstrādāts atvērtā pirmkoda (BSD licence) spraudnis Internet Information Services serveriem.