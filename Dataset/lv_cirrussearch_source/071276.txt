Peneropli (Peneroplis) ir foraminīferu ģints miliolīdu kārtā. Ģinti 1808. gadā izveidoja franču naturālists Pjērs Deniss de Montforts. Ģints tipiskā suga ir Peneroplis planatus (Fichtel and Moll, 1798). Ģeohronoloģiski peneropli ir zināmi no miocēna līdz mūsdienām. Ģints ir kosmopolītiska. Čaula ir saplacināta, agrīnajā stadijā ir planispiāliski satīta un involūta. Vēlākajā stadijā kameras strauji palielinās izmēros un ir ļoti izliektas, taču tām ir gandrīz nemainīgs augstums, kā rezultātā čaula paplašinās. Kameru iekšpuse nav sadalīta, šuves ir nedaudz iespiestas. Sieniņas ir no kalcīta, porcelānveidīgas. Agrīnajā stadijā tās ir perforētas, bet vēlākajā — neperforētas. Čaulas virsma ir ornamentēta ar daudzām vadziņām, kas mijas ar tievām ribiņām, un kas orientētas paralēli čaulas ārmalai. Vadziņās starp ribiņām parasti atrodas sīkas pseidoporas. Atveri pieaugušajiem īpatņiem veido lielu poru virkne vai arī virkņu sērija. Šīs poras var būt apaļas, ovālas vai bezformīgas, un katru no tām ietver izteikta, piepacelta lūpa. Peneroplu ģintī ir 42 recentās sugas, bet ar izmirušajām kopā ir 75 sugas. Dažas no tām ir šādas: Peneroplis antillarum d'Orbigny, 1839 Peneroplis caledoniaensis McCulloch, 1981 Peneroplis ellipticus d'Orbigny, 1839 Peneroplis giganteus Gendrot, 1968 † Peneroplis honestus Todd & Post, 1954 † Peneroplis mauii Dorreen, 1948 † Peneroplis pertusus (Forsskål in Niebuhr, 1775) Peneroplis planatus (Fichtel and Moll, 1798) Peneroplis rostrata Stache, 1889 † (†) — izmirušu organismu grupa. Loeblich, A. R.; Tappan, H. (1988). Foraminiferal Genera and their Classification. Van Nostrand Reinhold Company, New York. 371 lpp. ISBN 0-442-25937-9 World Foraminifera Database