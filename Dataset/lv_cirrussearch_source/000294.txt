Metiloranžs jeb metiloranžā ir organiska krāsviela (oranžs sīkkristālisks pulveris), kas pieder pie azokrāsvielām un tiek izmantota titrēšanā kā pH indikators. Metiloranžu iegūst no sulfanilskābes un dimetilanilīna. Sulfanilskābi diazotē sārmainā vidē ar nātrija nitrītu. Iegūtajam produktam pievieno dimetilanilīna šķīdumu etiķskābē - rodas dimetilaminoazobenzolsulfoskābe, no kuras iegūst nātrija sāli, pievienojot nātrija hidroksīdu. Metiloranža ūdens šķīdumu galvenokārt izmanto analītiskajā ķīmijā kā pH indikatoru. Skābā vidē tas ir sarkans, sārmainā — dzeltens. Krāsas maiņa notiek pH intervālā 3,0 — 4,4. Ar metiloranžu var krāsot vilnu vai zīdu, tomēr krāsa nav noturīga. Vilnas vai zīda auduma gabalu iegremdē vārglāzē ar metiloranža šķīdumu un pievieno dažus pilienus sālsskābes, maisot vāra, kamēr audums vienmērīgi nokrāsojas. Pēc tam to mazgā ar ūdeni un žāvē. pH indikatori O. Neilands. Organiskā ķīmija. R: Zvaigzne, 1977, 751. lpp.