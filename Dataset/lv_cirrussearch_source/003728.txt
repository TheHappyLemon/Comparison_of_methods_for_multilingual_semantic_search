Golfs ir sporta spēle, kurā spēlētāji vai komandas ar īpašām nūjām cenšas iesist bumbiņu bedrītē ar pēc iespējas mazāku sitienu skaitu. Tā ir arī viena no nedaudzajām spēlēm ar bumbas izmantošanu, kurai nav nepieciešams stingri noteikta lieluma spēles laukums. Golfa noteikumos ir rakstīts, ka "bumbiņa jāizspēlē no sākumlaukuma bedrītē ar vienu vai vairākiem veiksmīgiem vēzieniem, saskaņā ar noteikumiem". Pirmā golfa spēle, par kuru ir saglabājušās liecības, notika 1456. gadā Edinburgā, Skotijā, kas ir atzīmēts Edinburgas pilsoņu golfa biedrības (tagad — Karaliskā pilsoņu golfa biedrība) arhīvos. Golfs ir bijis olimpiskais sporta veids divās olimpiskajās spēlēs — 1900. un 1904. gada Olimpiskajās spēlēs. Tas būs olimpiskais sporta veids arī 2016. un 2020. gada Olimpiskajās spēlēs. Golfā pastāv trīs principi. Tie ir šādi: spēle notiek tādā laukumā, kāds tas ir; bumbiņa tiek izspēlēta no tās vietas, kur tā atrodas; ja nav iespējams izpildīt ne pirmo, ne otro principu, tad vadās pēc taisnīguma principa. Katrā golfa laukumā pastāv tā sauktie vietējie golfa noteikumi. Vēlams pirms spēles uzsākšanas iezīmēt savu bumbiņu. Ja bumbiņa kļūst nederīga, lai turpinātu spēli, to drīkst nomainīt. Spēles laikā drīkst konsultēties tikai ar spēles partneri (kediju). Lai spēle ritētu raiti, vēlams nevilcināties ar sitiena izpildi. Par vilcināšanos var tikt piešķirts sods. Lai spēlētu golfu, ir nepieciešama vismaz viena golfa nūja. Parasti nūju skaits ir lielāks, jo tās ir dažādas — katra domāta noteiktam mērķim. Nūjas parasti saliek vienā somā. Vēl noteikti nepieciešama golfa bumbiņa. Ieteicams pat vairākas, lai var nomainīt to nepieciešamības gadījumā. Nereti golferi valkā speciāli šim sporta veidam ražotus cimdus un apavus. Prestižākās sacensības golfā (vērtējot pēc naudas balvām) ir PGA Tour. Tām seko PGA European Tour, LPGA un Champions Tour. Augsti tiek vērtētas arī Asian Tour, Japan Golf Tour un LPGA of Japan Tour. Golfs ir bijis olimpiskais sporta veids divās spēlēs — 1900. un 1904. gada vasaras olimpiskajās Spēlēs. 2009. gada oktobrī Starptautiskās Olimpiskās komitejas sesijā tika nolemts, ka golfs būs olimpiskais sporta veids arī 2016. un 2020. gada olimpiskajās spēlēs. Atšķirībā no 1900. un 1904. gada spēlēm, šajās spēlēs drīkstēs piedalīties arī profesionāļi. 1900. un 1904. gada spēlēs visvairāk medaļu ieguva Amerikas Savienoto Valstu sportisti (3 zelta, 3 sudraba un 4 bronzas medaļas). Viens Kanādas golferis ieguva zelta medaļu, bet Apvienotā Karalistes golferi ieguva vienu sudraba un vienu bronzas medaļu. Latvijā golfa dzīvi organizē un vada Latvijas Golfa federācija. Tā rīko dažādus turnīrus, deleģē sportistu starptautiskām sacensībām un veic citus ar golfu saistītus pasākumus. Latvijā ir trīs lielie golfa klubi: Golfa klubs Viesturi, Ozo golfa klubs un Jūrmalas golfa klubs. Katram klubam ir savs golfa laukums. Ir arī vairāki pļavu golfa laukumi, kuros izvietojušies vēl daži golfa klubi. Pastāv trīs golfa skolas — Viesturu golfa skola, Davis Golf Style Academy un Rīgas golfa skola. Golfa termini Minigolfs Vikikrātuvē par šo tēmu ir pieejami multivides faili. Skatīt: Golfs. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)