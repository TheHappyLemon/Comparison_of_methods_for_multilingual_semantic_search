Dzintra Grundmane (dzimusi 1944. gada 11. augustā Rīgā, mirusi 2024. gada 16. janvārī) bija latviešu basketboliste, spēlējusi saspēles vadītājas pozīcijā, Latvijas PSR sieviešu izlases dalībniece. Pēc sportistes karjeras beigām bijusi Latvijas Sporta muzeja direktore un pasniedzēja. Bijusi 3. Bērnu un jaunatnes sporta skolas audzēkne, kur viņas pirmais treneris bija Viktors Strupovičs, ar basketbolu sākusi nodarboties sestajā klasē. Izglītību ieguvusi Rīgas 5. vidusskolā un Latvijas Valsts Universitātes Ģeogrāfijas fakultātē ar ārvalstu ekonomiskās ģeogrāfijas specialitāti, vēl mācījusies Vissavienības Kinematogrāfijas institūtā, bijusi aktīva dalībniece Kinoamatieru biedrībā. Spēlētājas karjeru aizvadījusi Rīgas TTT (1962—1975; ar pārtraukumu no 1969. līdz 1970. gadam), laikā no 1972. līdz 1975. gadam bijusi TTT kapteine. Kluba sastāvā viņa izcīnīja 11 uzvaras Eiropas čempionvienību kausa izcīņā, 12 uzvaras PSRS čempionātā. Vēl Dz. Grundmane ir izcīnījusi četras uzvaras PSRS Tautu spartakiādē un divas uzvaras Latvijas čempionātā (1965, 1974). Latvijas PSR izlasē aizvadījusi 86 spēles. 1975. gadā kļuvusi par PSRS Nopelniem bagāto sporta meistari. 1998. gadā apbalvota ar Triju Zvaigžņu ordeņa 1. pakāpes goda zīmi. Bijusi Latvijas Sporta muzeja direktore, kopumā šajā iestādē strādājusi 12 gadus. Lasījusi lekcijas Latvijas Universitātē. No 2002. līdz 2014. gadam strādāja Latvijas Universitātes Pedagoģijas, psiholoģijas un mākslas fakultātē, kur bija docente Sporta izglītības nodaļā. Mirusi 2024. gada 16. janvārī. Rīgas TTT sastāvā 11× Eiropas čempionvienību kausa ieguvēja (1964—1969, 1971—1975) 12× PSRS čempione (1963—1973, 1975) Latvijas PSR sastāvā 4× PSRS Tautu spartakiādes čempione (1963, 1967, 1971, 1975) 1963. gadā uzvara tika gūta PSRS ziemas sacensībās. Guntis Keisels. Zelta meitenes TTT. Jumava, 2008. 77.—80. lpp. ISBN 978-9984-38-625-6. Guntis Keisels. Latvijas basketbola vēsture. Jumava, 1998. 298. lpp. ISBN 9984-05-187-0. Zigurds Mežavilks, Egons Slēde. TTT. Rīga : Liesma, 1977. 91.—93. lpp. Guntis Keisels. Latvijas basketbola vēsture. Jumava, 1998. 284. lpp. ISBN 9984-05-187-0. Kreipāns, Anatolijs (2011. gada 9. augustā). "Dzintra Grundmane basketbols, ģeogrāfija, kino, sporta vēsture...". Sporta Avīze (Rīga: SIA "Mediju nams") 32 (807): 54. lpp. ISSN 1691-0451. «Video: LU spēlētājas tiekas ar TTT leģendu Dzintru Grundmani». www.bk.lu.lv. 2015-01-13. Skatīts: 2019-03-04.[novecojusi saite] "Latvijas ļaudis" profils