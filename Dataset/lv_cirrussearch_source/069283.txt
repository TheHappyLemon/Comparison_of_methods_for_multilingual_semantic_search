Jaime Peresa Teljesa (spāņu: Yaime Pérez Tellez; dzimusi 1991. gada 29. maijā) ir kubiešu vieglatlēte, startē diska mešanas sacensībās, 2019. gada pasaules čempione, 2020. gada vasaras olimpisko spēļu bronzas medaļas ieguvēja. 2022. gadā viņa pārbēga uz Amerikas Savienotajām Valstīm. 2010. gada Pasaules čempionātā junioriem Monktonā izcīnīja zelta medaļu. Piedalījās 2012. gada vasaras olimpiskajās spēlēs Londonā, bet nepārvarēja kvalifikāciju un ierindojās 29. vietā. Pasaules čempionātā pirmo reizi piedalījās 2013. gadā Maskavā un ieņēma 11. vietu. 2014. gadā izcīnīja otro vietu Centrālamerikas un Karību jūras reģiona spēlēs. 2015. gada jūlijā Lozannā pirmo reizi uzvarēja Dimanta līgas posmā, sasniedzot personisko rekordu 67,13 m. Pēc dažām nedēļām izcīnīja sudraba medaļu 2015. gada Panamerikas spēlēs Toronto. Tajā pašā gadā Pasaules čempionātā Pekinā ieņēma ceturto vietu. 2016. gada vasaras olimpiskajās spēlēs Riodežaneiro kvalifikācijā disku raidīja vistālāk, bet finālsacensībās palika bez rezultāta. 2017. gada Pasaules čempionātā Londonā otro reizi pēc kārtas palika uzreiz aiz goda pjedestāla — 4. vietā. 2019. gada jūlijā sacensībās Francijā savu personisko rekordu uzlaboja līdz 69,39 metriem, sasniedzot uz to brīdi sezonas labāko rezultātu pasaulē. 2019. gada Panamerikas spēlēs Limā izcīnīja zelta medaļu, nodrošinot uzvaru pēdējā metienā. Tajā pašā gadā Pasaules čempionātā Dohā ieguva zelta godalgu, pirmo reizi izcīnot pasaules čempiones titulu. 2020. gada vasaras olimpiskajās spēlēs Tokijā bija Kubas karognesēja atklāšanas ceremonijā kopā ar cīkstoni Mihainu Lopesu. Olimpisko spēļu sacencībās izcīnīja bronzas medaļu, piekāpjoties amerikānietei Valerijai Olmenai un Vācijas diska metējai Krīstīnei Pudencai. 2022. gada Pasaules čempionātā Jūdžīnā ieņēma septīto vietu. Atgriežoties no čempionāta, Peresa Maiami lidostā aizbēga no Kubas delegācijas. «Taylor topples Pichardo in Lausanne – IAAF Diamond League». worldathletics.org (angļu). 2015. gada 10. jūlijs. Skatīts: 2023. gada 7. oktobrī. «Perez throws world-leading 69.39m in Sotteville les Rouen». worldathletics.org (angļu). 2019. gada 17. jūlijs. Skatīts: 2023. gada 7. oktobrī. «Pérez wins discus in dramatic fashion at Pan-American Games». worldathletics.org (angļu). 2019. gada 7. augusts. Skatīts: 2023. gada 7. oktobrī. «Doha World Athletics Championships 2019: Cuba's Perez rewarded for persistence with discus gold». eurosport.com (angļu). 2019. gada 5. oktobris. Skatīts: 2023. gada 7. oktobrī. «Cuban discus thrower Yaimé Pérez thrilled to be in Tokyo 2020». cubanews.acn.cu. 2021. gada 22. jūlijs. Skatīts: 2023. gada 7. oktobrī. «Atgriežoties no pasaules čempionāta, aizbēg Kubas olimpiskā medaļniece». sportacentrs.com. 2022. gada 28. jūlijs. Skatīts: 2023. gada 7. oktobrī. Vikikrātuvē par šo tēmu ir pieejami multivides faili. Skatīt: Jaime Peresa. Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlētes profils (angliski) IAAF Dimanta līgas profils (angliski)