Turīna (itāļu: Torino, izrunā: [toˈriːno], pjemontiešu: Turin, izrunā: [tyˈɾiŋ]) ir pilsēta Itālijas ziemeļrietumos Po upes augštecē. Pjemontas un Turīnas provinces administratīvais centrs. Ievērojams ekonomikas un rūpniecības centrs. Turīna plašāk pazīstama kā mūsdienu šokolādes un vermuta kā Martini un Cinzano dzimtene. Pazīstams autobūves centrs ar tādām firmām kā FIAT un Lancia, tāpat Turīnā ražo Lavazza, Kappa, Caffarel, Alenia Aeronautica. Turīna ir dzimšanas vieta arī Itālijas kino, TV un telekomunikāciju biznesam. Turīna bija 2006. gada ziemas olimpisko spēļu mājvieta. Turīna pazīstama kā Sardīnijas Karalistes galvaspilsēta, ap kuru 19. gadsimtā izveidojās vienotā Itālijas valsts. Pilsēta bijusi Eiropas politiskais centrs, 1861. gadā kļuva par pirmo Itālijas galvaspilsētu. Pilsētā atrodas karaliskās ģimenes vasarnīca. Iesākumā iecerēta kā sinagoga, par Turīnas arhitektonisko simbolu kļuvusi Mole Antonelliana, kas attēlota arī uz Itālijas 2 centu monētas. Turīnas baznīcā Duomo di San Giovanni atrodas slavenais Turīnas līķauts. Museo egizio ir otrs slavenākais Senās Ēģiptes mākslas muzejs aiz Kairas muzeja. Senatnē Turīnas apkārtnē dzīvoja ķeltu taurīnu (Taurini) cilts, bet pilsētas nosaukums cēlies no ķeltu Tau (Kalni). Ap 28. gadu p.m.ē. romieši nodibināja militāru nometni — Castra Taurinorum. Pēc Romas krišanas pilsētu ieņēma langobardi, pēc tam franki, pēc tam to pārvaldīja arhibīskapi. 13. gadsimta beigās Turīnu anektēja Savojas grāfiste, un 1563. gadā Turīna kļuva par Savojas galvaspilsētu. 1706. gadā franči aplenca pilsētu. Aplenkums ilga 117 dienas, bet pilsētu ieņemt neizdevās. 1720. gadā Turīna kļuva par Sardīnijas Karalistes galvaspilsētu. 19. gadsimtā Sardīnijas Karaliste bija valsts, kuras darbības rezultātā radās mūsdienu apvienotā Itālija. 1861. gadā Turīna kļuva par apvienotās Itālijas galvaspilsētu, tomēr 1865. gadā galvaspilsētu pārcēla uz Florenci (no 1870. gada galvaspilsēta ir Roma). 1899. gadā dibināta FIAT rūpnīca. 20. gadsimtā Turīna bija ievērojams strādnieku kustības centrs. Turīnā dzimuši: Džuljāno Amato (Giuliano Amato) (1938-) — politiķis; Džovanni Anjelli (Giovanni Agnelli) (1866—1945) — uzņēmējs; Džanni Anjelli (Gianni Agnelli) (1921—2003) — uzņēmējs; Amedeo Avogadro (Amedeo Avogadro) (1776—1856) — zinātnieks; Alesandro Bariko (Alessandro Baricco) (1958-) — rakstnieks; Norberto Bobio (Norberto Bobbio) (1909—2004) — filozofs; Ludoviko Einaudi (Ludovico Einaudi) (1955-) — komponists; Sonija Gandija (Sonia Gandhi) (1946-) — politiķe; Pjērs Kafarels (Pierre Paul Caffarel) (1795—1850) — uzņēmējs; Antonio Karpano (Antonio Carpano) (1764—1815) — uzņēmējs; Kamillo Benso Kavūrs (Camillo Benso Conte di Cavour) (1810—1861) — politiķis; Žozefs Lagranžs (Joseph Louis Lagrange) (1736—1813) — matemātiķis; Džuzeppe Peano (Giuseppe Peano) (1858—1932) — matemātiķis; Umberto I (Umberto I di Savoia) (1844—1900) — karalis. Vikikrātuvē par šo tēmu ir pieejami multivides faili. Skatīt: Turīna. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Katoļu enciklopēdijas raksts (angliski) https://demo.istat.it/?l=it.