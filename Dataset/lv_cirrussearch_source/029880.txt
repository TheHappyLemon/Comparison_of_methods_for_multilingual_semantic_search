Broadcom Corporation ir ASV elektronisko komponenšu ražotājs bezvadu un platjoslas sakaru iekārtām. tas ir dibināts 1991. gadā. Uzņēmums pilnībā pieder Singapūrā bāzētajam elektronikas uzņēmumam Broadcom Limited. Galvenais birojs atrodas Ērvinā, Kalifornijā. Broadcom ir pazīstams kā "bezfabrikas" uzņēmums. Visa pusvadītāju izstrādājumu ražošana kā ārpakalpojums ir nodota Āzijas ražotājiem, piemēram, GlobalFoundries, Semiconductor Manufacturing International Corporation, Silterra, TSMC un United Microelectronics Corporation. Uzņēmumam ir daudzas pētniecības un izstrādes vietas Silīcija ielejā, Kembridžā (Apvienotājā Karalistē), Bangalorē, Haiderabadā (Indijā), Ričmondā, Markhamā (Kanādā) un Sofija Antipolisā (Francijā). Uzņēmumu Broadband Telecom 1991. gada augustā dibināja Henrijs Nikolass (Henry Nicholas) un Henrijs Semueli (Henry Samueli). Pirmais produkts bija ciparu frekvences sintezators. 1993. gadā uzņēmums pēc pasūtījuma izstrādāja ciparu demodulatoru kabeļu televīzijas uztvērējiem. 1994. gadā Broadcom pēc 3Com pasūtījuma izstrādāja 100Base-T4 Fast Ethernet mikroshēmu, kas nodrošināja 10 reižu lielāku ātrumu par esošajiem analogiem. 1994. gadā Broadband Telecom tika pārdēvēts par Broadcom. 1995. gadā uzņēmums pārcēlās no Losandželosas uz Ērvinu. 1996. gadā tika izstrādāta VLSI kabeļu modemu arhitektūra. Kopā ar Nortel tika sākta lētas "viss vienā" mikroshēmas ADSL tehnoloģijas izstrāde. 1997. gadā Red Herring nominēja Broadcom par gada privāto tehnoloģiju uzņēmumu. Silīcija ielejā tika nopirkts pirmais uzņēmums Azuron. Televīzijas kabeļu operatoram CableLabs tika piegādāts jaunas telesakaru sistēmas DOCSIS aprīkojums; tas ļāva esošajos televīzijas kabeļos lielā ātrumā pārraidīt datus. 1998. gadā Broadcom izlaida pasaulē pirmo vienas mikroshēmas kabeļu modema risinājumu. 1998. gada 17. aprīlī Broadcom sāka kotēt akcijas NASDAQ biržā. 1998. gadā tika izlaista pasaulē pirmā gigabita Ethernet mikroshēma. uzņēmums sāka sadarbību ar Cisco Systems, lai izveidotu liela ātruma bezvadu interneta sistēmas. 2000. gadā Broadcom iesaistījās optisko tīklu jomā, izlaižot pasaulē pirmo 10 Gb 4 kanālu retranslatoru, izgatavotu pēc CMOS tehnoloģijas, ļaujot 10 reižu palielināt datu ātrumu. 2001. gadā tika izveidota jauna pavadoņu mikroshēmu tehnoloģija, kas ļāva datu plūsmu palielināt par 50 procentiem. 2002. gadā Broadcom izlaida pirmo 802.11 standarta 54 Gb bezvadu iekārtu mikroshēmojumu. 2003. gadā tika izlaista mikroshēma Handspring vienam no pirmajiem viedtālruņiem Treo 600 (viedtālrunis radīts gandrīz četrus gadus pirms iPhone). Izlaists pasaulē pirmais Wi-Fi risinājums vienā mikroshēmā, ko varēja pielietot dažādās mobilās ierīcēs. 2004. gadā mazajam un vidējam biznesam tika izlaists inovatīvs 24 pieslēgvietu Fast Ethernet komutators ar vienu mikroshēmu. Izlaists pirmais GHz četru kodolu platjoslas procesors. 2005. gadā par uzņēmums prezidentu un izpilddirektoru kļuva bijušais Philips Semiconductors prezidents Skots Makgregors (Scott A. McGregor). 2006. gadā tika izlaista pasaulē pirmā Broadcom izstrādātās vienas mikroshēmas Bluetooth un FM radio ierīce. Tika izlaists risinājums IEEE 802.11n pagaidu specifikācijai. 2007. gadā Broadcom izlaida pirmo vienas mikroshēmas GPS risinājumu mobilajām ierīcēm. Tika izlaists zema enerģijas patēriņa multimediju procesors 12 megapikseļu video kamerai ar HD ierakstu, ko varēja izmantot mobilajos tālruņos un portatīvos media atskaņotajos. Izlaists pirmais vienas mikroshēmas 3G mobilajiem telefoniem. 2008. gadā Broadcom izlaida mikroshēmu, kura apvienoti 802.11n, Bluetooth un FM. No uzņēmuma AMD tika nopirkts ciparu televīzijas bizness. 2010. gadā tika izlaists pasaulē pirmais komutators, kas paredzēts nākamās paaudzes 100 Tbps tīkliem. 2011. gadā Broadcom izveidoja Ethernet risinājumu BroadR-Reach, kas paredzēts autotransportam. 2012. gadā tika izlaista pirmā 802.11ac mikroshēmu saime, saukta arī par 5G WiFi, ar uzlabotu bezvadu uztveršanas zonu un pazeminātu enerģijas patēriņu. Tika nopirkti tīklu pusvadītāju komponenšu ražotāji NetLogic un BroadLight. 2013. gadā tika izlaista pasaulē pirmā Ultra HD TV mājas vārtejas mikroshēma. Septembrī Broadcom par 125 miljoniem eiro no Japānas Renesas Electronics nopirka mobilo telefonu modemu LTE biznesu, ieskaitot Somijas Renesas Mobile Europe. 2015. gada 28. maijā paziņots, ka uzņēmumu pērk Singapūrā bāzētais mikroshēmu ražotājs Avago Technologies. Broadcom lielākie akcionāri 2015. gada jūlijā bija FMR LLC, VANGUARD GROUP INC, CLEARBRIDGE INVESTMENTS, LLC, STATE STREET CORP, JPMORGAN CHASE & CO.Broadcom akciju kotēšana NASDAQ biržā pārtraukta 2016. gada 29. janvārī. Apvienošanās tika pabeigta 2016. gada 1. februārī, jaunam Singapūrā reģistrētam uzņēmumam Broadcom Limited pievienojot meitas uzņēmumus Broadcom Corporation un Avago Technologies. Jaunajā mātes uzņēmumā Broadcom Corporation akcionāri ieguva 32 % akciju. 2018. gada 11. jūlijā tika panākta vienošanās par programmatūras uzņēmuma CA Technologies iegādi, par to samaksājot 18,9 miljardus ASV dolāru; 5. novembrī darījums tika pabeigts. 5. novembrī investīciju uzņēmumam Thoma Bravo par 950 miljoniem USD tika pārdots programmatūras drošības testēšanas nodrošinātājs Veracode. 2019. gada oktobrī Eiropas Savienība lika Broadcom pārtraukt iespējamu pretkonkurences praksi. 2019. gada 4. novembrī par 10,7 miljardiem ASV dolāru tika pabeigta Symantec uzņēmumu drošības risinājumu biznesa iegāde; pēc šī darījuma Symantec mainīja nosaukumu uz NortonLifeLock. 2020. gada 7. janvārī tika panākta vienošanās ar Accenture par Symantec kiberdrošības pakalpojumu nodaļas pārdošanu. 2020. gada 29. janvārī Losandželosas tiesa ASV lika uzņēmumiem Apple un Broadcom kopumā samaksāt 1,1 miljardu dolāru Kalifornijas Tehnoloģiju institūtam par četru bezvadu datu pārraides tehnoloģiju patentu pārkāpumiem; Broadcom bija jāmaksā 270 miljoni dolāru. 2016. gadā Kalifornijas Tehnoloģiju institūts abus uzņēmumus iesūdzēja tiesā, uzskatot, ka Apple produktos izmantotas Broadcom ražotās komponentes, kurās izmantotas institūta patentētas tehnoloģijas. Broadcom aqcuires Renesas Mobile Europe Helsinki Business Hub, September 5, 2013 Avago Technologies to Acquire Broadcom for $37 Billion May 28, 2015 Broadcom Corporation Ownership Summary NASDAQ Par patentu pārkāpumiem Apple un Broadcom jāmaksā 1,1 miljards dolāru LETA AFP, 30.1.2020 Vikikrātuvē par šo tēmu ir pieejami multivides faili. Skatīt: Broadcom Corporation. Broadcom vietne