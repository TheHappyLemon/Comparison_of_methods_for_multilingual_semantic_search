Manikuagāna (franču: Rivière Manicouagan, innu: Manikuakanishtiku) ir upe Kanādas austrumos, Kvebekas provincē. Plūst Labradoras pussalas dienvidos no Manikuagānas ūdenskrātuves līdz Sentlorensas estuāram. Nosaukums cēlies no innu valodas Manikuakanishtiku — ‘kur sastopami bērzi’. Upes krasti mazapdzīvoti, vienīgā pastāvīgi apdzīvotā vieta ir Bēkomo pilsēta upes grīvā. Upe sākas no Manikuagānas ūdenskrātuves, plūst dienvidu virzienā līdz Sentlorensas upes estuāram. Pirms ūdenskrātuves izbūves upe sākās no neliela ezera Manikuagānas triecienkrātera austrumu daļā. Kopā ar ūdenskrātuvē ietekošo Mušalaganu upes kopgarums ir 560 km. Upes kritums 200 km garumā ir 220 m — ap 1 m/km. Plūst pa šauru ieleju kalnainā apvidū. Lielākā pieteka ir Tulnustuka (kreisā krasta). Manikuagānas upē uzbūvēts hidroelektrostaciju komplekss ar kopējo jaudu 5,5 MW. Visu sešu elektrostaciju regulētu ūdens padevi nodrošina 1960. gados uzbūvētais 214 m augstais Deniela Džonsona aizsprosts 50 km lejpus triecienkrātera. Vairākas elektrostacijas uzbūvētas arī Manikuagānas un ūdenskrātuves pietekās. Vikikrātuvē par šo tēmu ir pieejami multivides faili. Skatīt: Manikuagāna. Encyclopædia Britannica raksts (angliski)