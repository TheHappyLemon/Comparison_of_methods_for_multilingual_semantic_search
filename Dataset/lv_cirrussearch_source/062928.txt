Koordinātas: 54°35′20.00″N 16°51′20.00″E﻿ / ﻿54.5888889°N 16.8555556°E﻿ / 54.5888889; 16.8555556 Ustkas bāka (poļu: Latarnia Morska Ustka) atrodas Polijā, Pomožes vojevodistē, Ustkā, Baltijas jūras krastā. Bāka šajā vietā atrodas kopš 1871. gada, kad blakus loču stacijai tika uzstādīts masts ar eļļas lampām un Frenela lēcām. Šī bāka deva pastāvīgu sarkanas gaismas signālu, kurš bija redzams 6 jūras jūdžu attālumā. 1892. gadā tika uzbūvēta loču stacija ar torni, kurā bija uzstādītas tajos laikos modernākās lēcas. 1904. gadā bākas signāls tika nomainīts no patstāvīgas sarkanas gaismas uz baltu mirgojošu. Otro pasaules karu bāka pārdzīvoja neskarta un tika iedarbināta 1945. gada 15. novembrī. Bākas augstums ir 19,5 m. Bāku veido astoņšķautnains ķieģeļu tornis ar galeriju un laternu. Tornis atrodas pie divstāvu ēkas. Galerija un laterna ir baltā krāsā. Gaismas elements atrodas 22,2 m virs jūras līmeņa. Gaismas elementu veido cilindriskas lēcas 1 m diametrā un divas 1 kW spuldzes. Ja viena no spuldzēm izdeg, to automātiski nomaina otra spuldze. Gaisma balta (4 s deg, 2 s pārtraukums). Gaismas signāls redzams 18 jūras jūdžu attālumā. Bāka raida arī radio signālu un ir aprīkota ar miglas tauri.