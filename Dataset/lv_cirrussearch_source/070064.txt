Filips Navrats (vācu: Philipp Nawrath; dzimis 1993. gada 13. februārī Fisenē) ir vācu biatlonists. Ar biatlonu sāka nodarboties 2004. gadā. 2014. gada Pasaules čempionātā junioriem Preskailā, ASV, izcīnīja zelta medaļu stafetē. Labāko rezultātu individuāli sasniedza sprintā, ieņemot 7. vietu. 2014. gada decembrī debitēja IBU kausā. Pirmo reizi vietu uz goda pjedestāla IBU kausā izcīnīja 2016. gada 17. decembrī Obertilliahā, ieņemot trešo vietu sprintā. Pasaules kausa sacensībās debitēja 2017. gada 10. martā Kontiolahti ar 34. vietu sprintā. 2017. gada decembrī Pasaules kausa posmā Hohfilcenē pirmo reizi iekļuva labāko desmitniekā (9. vieta sprintā). Pasaules čempionātā pirmo reizi piedalījās 2019. gadā Estešundā. Labāko rezultātu sasniedza sprintā — 12. vietu. 2020. gada janvārī Pasaules kausa posmā Pokļukā, veicot nevainojamu šaušanu, ieguva 4. vietu 20 km individuālajā distancē. 2020. gada Pasaules čempionātā Antholcā startēja tikai 20 km klasikā un ieņēma 47. vietu. Pirms 2020.—2021. gada sezonas Navratam tika veiktas divas cirkšņa operācijas. 2021. gada Eiropas čempionātā Dušņikizdrojā viņš izcīnīja sudraba medaļu jauktajā stafetē. 2021. gada martā Pasaules kausa posmā Nove Mesto Vācijas komandā kopā ar Ēriku Leseru, Benediktu Dollu un Arndu Peiferu uzvarēja stafetē, veicot pēdējo posmu. 2020.—2021. gada sezonā ieguva otro vietu IBU kausa kopvērtējumā, piekāpjoties tikai norvēģim Filipam Fjellam Annešenam. 2021.—2022. gada sezonu aizvadīja Pasaules kausā, startējot gandrīz visos posmos. Piedalījās 2022. gada ziemas olimpiskajās spēlēs Pekinā. Labākais individuālais rezultāts bija iedzīšanā — 19. vieta. Startēja arī abās stafetēs, jauktajā stafetē ieņēma 5. vietu, bet vīriešu stafetē, kurā pēdējā posmā nopelnīja soda apli, finišēja 4. vietā. 2023. gada Eiropas čempionātā Lencerheidē izcīnīja bronzas medaļu sprintā. 2023. gada Pasaules čempionātā Oberhofā 20 km individuālajā distancē Navrats ieņēma 9. vietu, piedalījās arī 1+1 jauktajā stafetē, kur kopā ar Sofiju Šneideri ieguva 6. vietu. 2023. gada 2. decembrī Estešundā sprintā izcīnīja pirmo uzvaru karjerā Pasaules kausa posmā. «Verletzter Biathlet: Nawraths Schuss geht nach hinten los». allgaeuer-zeitung.de (vācu). 2020. gada 5. septembris. Skatīts: 2023. gada 2. decembrī. «Germany Dominates Nove Mesto na Morave Men’s Relay». biathlonworld.com (angļu). 2021. gada 5. marts. Skatīts: 2023. gada 2. decembrī. «IBU Cup Total Score Points». biathlonworld.com (angļu). Skatīts: 2023. gada 2. decembrī. «Lenzerheide Sprint to Merkushyna and Bjoentegaard». biathlonworld.com (angļu). 2023. gada 17. janvāris. Skatīts: 2023. gada 2. decembrī. «Rastorgujevs ar 31. vietu tiek iedzīšanā, Birkentālu un Patrijuku pieviļ šaušana». sportacentrs.com. 2023. gada 2. decembris. Skatīts: 2023. gada 2. decembrī. Vikikrātuvē par šo tēmu ir pieejami multivides faili. Skatīt: Filips Navrats. Olympedia profils (angliski) IBU profils (angliski) biathlon.com.ua profils (ukrainiski)