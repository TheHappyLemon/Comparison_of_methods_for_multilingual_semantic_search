Šis raksts ir par uzņēmumu. Par kļavām (latīņu nosaukums) skatīt rakstu kļavas. Acer (IPA: [eɪsər]; tradicionālā ķīniešu: 宏碁股份有限公司, piņjiņs: Hóngqi Gǔfèn Yǒuxiàn Gōngsī) ir Taivānas informācijas tehnoloģiju un elektronikas uzņēmums. Galvenais birojs atrodas Jaunajā Taibei. Acer akcijas tiek kotētas Londonas fondu biržā (kods ACID) un Taivānas fondu biržā (kods 2353). Lielākie akciju turētāji (2018. gada maijā): Vanguard Group (3,22 %), BlackRock Fund Advisors (2,80 %). Uzņēmums ir organizēts divos galvenajos biznesa virzienos: New Core Business, kas nodarbojas ar IT produktu pētniecību, izstrādi, mārketingu, pārdošanu un pēcpārdošanas atbalstu New Value Creation Business, kas ietver Build Your Own Cloud (BYOC) un e-Business operācijas. Uzņēmumam ir trīs zīmolu grupas: Acer, Gateway un Packard Bell. Acer produkcijas klāstā ietilpst portatīvie datori, planšetdatori, serveri, datu glabāšanas ierīces, displeji, televizori, viedtālruņi un perifērijas ierīces. Tas arī nodarbojas ar elektroniskā biznesa pakalpojumiem uzņēmumiem, valsts iestādēm un individuāliem patērētājiem. Uzņēmums veic produktu izstrādi, bet to izgatavošana ir nodota citiem ražotajiem. Acer pieder arī lielākā frančīzes datoru vairumtirdzniecības ķēde Taibei. 1976. gadā Stans Šī, viņa sieva Karolīna Jē un vēl pieci citi Hsinchu City dibināja uzņēmumu Multitech International. Sākotnēji tas nodarbojās ar rokā turamu elektronisko spēļu izstrādāšanu. Vēlāk pievērsās pusvadītāju elektronisko komponenšu izplatīšanai un mikroprocesoru tehnoloģiju izmantošanas konsultācijām. Drīz sāka izgatavot datorus. 1981. gadā izlaists 8 bitu dators MicroProfessor-II uz mikroprocesora MOS Technology 6502 bāzes. Uzņēmums iesaistījās IBM PC savietojamo datoru tirgū un vēlāk kļuva par nozīmīgu personālo datoru ražotāju. 1987. gadā uzņēmums pārdēvēts par Acer, kas latīņu valodā nozīmē "kļava". 1988. gadā Acer sāka akciju kotēšanu Taivānas fondu biržā. 1988. gada ASV nopirkts minidatoru ražotājs Counterpoint Computers. 1989. gadā nopirkts Nīderlandes datoru ražotājs Kangaroo Computer B.V., kas kļuva par Acer lielāko ražotāju Eiropā. 1990. gadā nopirkts daudzlietotāju sistēmu ražotājs Altos Computer Systems. 1997. gadā no Texas Instruments nopirkts klēpjdatoru bizness. 1998. gadā Acer tika reorganizēts piecās grupās: Acer International Service Group, Acer Sertek Service Group, Acer Semiconductor Group, Acer Information Products Group un Acer Peripherals Group. Lai kliedētu klientu sūdzības, ka Acer konkurē ar saviem produktiem un lai atvieglotu konkurenci starp zīmola precēm un pēc līguma ražotajām precēm, 2000. gadā līgumdarbu bizness tika atdalīts uzņēmumā Wistron Corporation. 2001. gadā Acer atbrīvojās no tās ražošanas vienībām Benq (bijušais Acer Communications & Multimedia) un Wistron, turpmāk fokusējoties un produktu izstrādi un pārdošanu. 2007. gadā Acer par 710 miljoniem USD nopirka ASV uzņēmumu Gateway, Inc. 2008. gadā nopirkti 75 % Nīderlandes uzņēmuma Packard Bell kapitāldaļu, Acer kļūstot par pasaulē trešo lielāko datoru piegādātāju. 2008. gadā iegādāts Taivānas mobilo ierīču ražotājs E-TEN. 2008. gadā izlaists klēpjdators Aspire One, kas optimizēts mobilā interneta lietošanai. 2009. gadā izlaists klēpjdators Aspire Timeline, īpaši plāns un viegls ar lielu baterijas darba ilgumu; izlaists augstas klases Liquid viedtālrunis. 2009. gadā Acer iegādājās Itālijas datoru ražotāja Olidata 29,9 % kapitāldaļu. 2010. gadā sākta sadarbība ar Founder Tech personālo datoru mārketingam Ķīnas tirgū. 2011. gadā par 320 miljoniem USD nopirkts ASV uzņēmums iGware, kas nodarbojās ar mākoņskaitļošanas risinājumiem. 2015. gada septembrī iegādāts velosipēdu GPS datoru zīmols Xplova; arī veiktas investīcijas robotikas jaunuzņēmumā Jibo. 2016. gada martā Acer veica investīcijas uzņēmumā grandPad, kas nodrošina risinājumus veciem cilvēkiem. 2016. gada jūnijā nolemts veidot kopuzņēmumu StarVR ar Zviedrijas Starbreeze, lai attīstītu virtuālās realitātes galvas displejus. 2016. gadā iegādāts suņu bezvadu kameru ražotājs Pawbo. 2017. gadā Acer kļuva par elektronikas ražotāja AOPEN lielāko kapitāldaļu turētāju. 2017. gada oktobrī Acer palielināja dalību StarVR līdz 66,7 %. Acer Inc Major Shareholders Acer becomes the majority owner of Starbreeze’s StarVR Jamie Feltham, Upload VR, October 29, 2017 Acer Group Acer