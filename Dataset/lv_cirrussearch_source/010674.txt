Cargotec Oyj ir Somijas uzņēmums, kas nodarbojas ar kravu celšanas un transportēšanas iekārtu un kuģu iekārtu ražošanu. Uzņēmums ir dibināts 2005. gadā, atdalot to no Kone. Cargotec Oyj akcijas tiek kotētas biržā Nasdaq Helsinki. Lielākie akciju turētāji (2021. gada decembrī): Wipunen varainhallinta Oy (14,13 %), Mariatorp Oy (12,27 %), Pivosto Oy (10,73 %), KONE Foundation (3,00 %). Cargotec bizness ir sadalīts trīs grupās: Kalmar, Hiab un MacGregor. Kalmar ražo iekārtas ostām, termināļiem un sadales centriem, kā arī citur: kuģu iekraušanas celtņi, statņu celtņi, konteineru iekrāvēji un transportētāji, terminālu vilcēji, dakšas iekrāvēji, baļķu krāvēji. Hiab piedāvā autoceltņus, dakšu iekrāvējus, aizmugurējā borta pacēlājus, saliekamos konteinerus, hidromanipulatorus meža un atkritumu mašīnām ar zīmoliem: HIAB, EFFER, ARGOS, LOGLIFT, JONSERED, MOFFETT, PRINCETON, MULTILIFT, ZEPRO, DEL, WALTCO. MacGregor piedāvā risinājumus kuģiem un ostām: lūku vākus, kuģu celtņus, konteineru stiprinājumus, RoRo ekipējumu, ostu un termināļu iekārtas, birstošo kravu iekraušanas iekārtas, peldošo platformu apkalpošanas kravu celšanas iekārtas. 2002. gadā Somijas liftu ražotājs Kone iegādājās konglomerātu Partek, kurā bija apvienoti uzņēmumi, kas galvenokārt nodarbojās ar kravu celšanas iekārtu ražošanu, bet bija arī citas nozares. 2003. gadā Kone nolēma no Partek paturēt tikai kravu iekraušanas biznesu, kas tika reorganizēts jaunā uzņēmumā Kone Cargotec, bet pārējo pārdot. 2004. gada beigās Kone Cargotec iegādājās globālo jūras kravu plūsmu risinājumu ražotāju MacGREGOR no Zviedrijas Industri Kapital un Gambro AB. 2005. gada 1. jūnijā Kone tika sadalīta divos uzņēmumos: liftu, eskalatoru un automātisko durvju bizness palika jaunajai KONE, bet kravu celšanas iekārtu biznesu (Kalmar Industries AB, Hiab un MacGREGOR) nodeva Cargotec. 2007. gadā MacGREGOR iegādājās Singapūrā bāzēto uzņēmumu Plimsoll Corporation Pte Ltd, kas ražo klāja iekārtas naftas un gāzes platformām un kuģiem; tāpat arī Norvēģijas Hydramarine AS, kas ražo klāja iekārtas kuģiem. 2008. gadā MacGregor iegādājās ASV Platform Crane Services International Inc (PCS), kas veic kuģu un peldošo platformu apkalpošanu un remontu, galvenokārt Meksikas līča rajonā. 2011. gadā Cargotec no ASV uzņēmuma Zebra Technologies Corporation nopirka termināļu operāciju sistēmu programmatūras ražotāju Navis. 2011. gadā Cargotec izveidoja kopuzņēmumu MacGregor BLRT Baltic UAB Klaipēdā ar Lietuvas Western Shipyard, kas nodarbojas ar kuģu un ostu iekārtu apkalpošanu Baltijas valstīs. 2012. gada maijā Ķīnā kopā ar Jiangsu Rainbow Heavy Industries (RHI) tika dibināts kopuzņēmums Rainbow-Cargotec Industries (Cargotec tajā piederēja 49 %). 2013. gada 31. oktobrī MacGregor par 160 miljoniem EUR iegādājās uzņēmumu Hatlapa, kas ražoja stūres iekārtas, kompresorus un klāja kravu celšanas aprīkojumu. 2013. gada novembrī Hiab un China National Heavy Truck Group dibināja kopuzņēmumu. 2014. gada 30. janvārī MacGregor no Aker Solutions iegādājās pietauvošanās un iekraušanas sistēmu apakšvienību Pusnes. 2016. gada 2. martā tika iegādāts viens no vadošajiem kuģniecības programmatūras uzņēmumiem INTERSCHALT. 2017. gada decembrī tika paziņots, ka MacGregor iegādāsies Rapp Marine Group, kas darbojās zvejniecības un pētniecības kuģu segmentā; darījums pabeigts 2018. gada februārī. 2017. gada oktobrī Hiab iegādājās Brazīlijas iekrāvēju celtņu ražotāju Argos. 2018. gada februārī MacGregor noslēdza līgumu par kuģniecības un šelfa biznesa pirkšanu no Norvēģijas TTS Group; darījums pabeigts 2019. gada jūlijā. 2018. gada 9. maijā Cargotec meitas uzņēmums Siwertell AB un JCE Invest AB grupas uzņēmums BRUKS Holding AB dibināja kopuzņēmuma Bruks Siwertell Group, kas specializētos beramkravu apstrādē; Cargotec piederēs 48 % Bruks Siwertell kapitāldaļu, bet JCE Invest AB — 52 % daļu. 31. jūlijā tika panākta vienošanās, ka Hiab no CTE Group par 50 miljoniem eiro iegādāsies Itālijas iekrāvēju celtņu ražotāju Effer S.p.A.; darījums pabeigts 6. novembrī. 2019. gada 8. martā Navis iegādājās ASV privātu uzņēmumu Cetus Labs, Inc., kas piedāvāja mākoņbāzētu termināļu operāciju sistēmu Octopi mazajiem konteineru termināļiem. 19. decembrī tika paziņots, ka Navis iegādāsies Jaunzēlandes uzņēmumu Jade Logistics, kas piedāvāja termināļu operāciju sistēmu jaukta veida konteineru termināļiem. 2020. gada 19. februārī tika paziņots, ka Navis iegādāsies uzņēmumu Biarri Rail, kas bija kravu pārvadājumu dzelzceļu plānošanas un kustības sarakstu optimizācijas programmatūras globālais nodrošinātājs. 11. maijā tika paziņots, ka Cargotec un Jiangsu Rainbow Heavy Industries ir noslēguši līgumu, kurā Cargotec pārdos kopuzņēmuma partnerim savas 49 % Rainbow-Cargotec Industries kapitāldaļas un vienlaicīgi iegūs no RHI noteiktas operācijas un aktīvus; darījums pabeigts 2. jūnijā. 2020. gada 1. oktobrī Cargotec un Somijas celšanas iekārtu uzņēmums Konecranes parakstīja līgumu par abu sabiedrību apvienošanos; darījumu bija plānots pabeigt 2021. gada 4. ceturksnī. 3. decembrī tika paziņots, ka direktoru padome nolēmusi sākt Navis programmatūras biznesa pārdošanas procesu. 21. decembrī tika paziņots, ka Kalmar krānu inženierijas nodaļa Ķīnā tiks nodota Somijas uzņēmumam Etteplan. 2021. gada 26. martā tika paziņots, ka Navis tiks pārdots ASV investīciju uzņēmumam Accel-KKR par 380 miljoniem eiro; darījums pabeigts 2. jūlijā. 21. augustā tika paziņots, ka Hiab iegādāsies ASV roll-off konteineru un iekārtu uzņēmumu Galfab; darījums pabeigts 4. septembrī. 2022. gada februārī apvienošanos ar Konecranes apstiprināja Eiropas Komisija. Ķīnas iestādes jau bija apstiprinājušas darījumu agrāk. Tomēr 29. martā Lielbritānijas konkurences aģentūra CMA bloķēja Konecranes un Cargotec darījumu, jo apvienošanās būtu izraisījusi mazāku konkurenci Apvienotajā Karalistē. Nākamajā dienā pēc apvienošanās atcelšanas Cargotec paziņoja par detalizētu stratēģiju, kuras centrā ir koncentrēšanās uz ilgtspējīgu un rentablu izaugsmi tās rentablajā pamatbiznesā Kalmar un Hiab. Uzņēmums arī paziņoja, ka plāno izstāties no Kalmar smago celtņu biznesa, koncentrējoties uz mobilajiem risinājumiem, kā arī sāk izvērtēt MacGregor stratēģiskās iespējas, iespējams, to pārdodot. 2022. gada 20. decembrī Hiab panāca vienošanos par Zviedrijas industriālā koncerna Olsbergs iegādi; kas projektēja, ražoja un piegādāja hidrauliskos vārstus un tālvadības sistēmas, ko izmantoja Hiab kravas un meža mašīnu iekrāvējiem; darījums tika pabeigts 2023. gada 1. janvārī. Shareholders Cargotec MacGREGOR secures RoRo equipment contracts Cargotec, 29.03.2007 Cargotec Corporation acquires Norway's Hydramarine AS Nordic Business Report, 15.03.2007 «Lithuania: Cargotec Opens New Marine Service Company MacGregor BLRT Baltic UAB in Klaipeda». World Maritime News. 2011-09-14. Arhivēts no oriģināla, laiks: 2012-04-22. Skatīts: 2011-10-04. Cargotec and Konecranes to Merge Creating a Global Leader in Sustainable Material Flow Cargotec, 01/10/2020 The UK CMA blocks the merger between Cargotec and Konecranes and thus the Companies have Jointly Decided to Cancel the Planned Merger Cargotec, 2022-03-29 Oficiālā mājaslapa