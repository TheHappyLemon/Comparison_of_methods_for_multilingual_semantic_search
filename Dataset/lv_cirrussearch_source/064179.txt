Luiss Fernando Svaress Gusmans (spāņu: Luis Fernando Suárez Guzmán; dzimis 1959. gada 23. decembrī Medeljinā) ir kolumbiešu futbola treneris un bijušais futbolists. Spēlējis aizsarga pozīcijā. Karjeras laikā vadījis Ekvadoras, Hondurasas un Kostarikas futbola izlases. Lielāko daļu spēlētāja karjeras pārstāvēja Kolumbijas klubu Atlético Nacional. 1989. gadā tā sastāvā kļuva par Copa Libertadores uzvarētāju. Karjeras noslēgumā spēlēja Deportivo Pereira komandā. 1999. gadā tika iecelts par Atlético Nacional galveno treneri. Jau pirmajā sezonā aizveda komandu līdz Kolumbijas čempionu titulam. Karjeras turpinājumā trenēja citas Kolumbijas komandas Deportivo Cali un Deportes Tolima, kā arī Ekvadoras vienību Aucas. 2004. gadā kļuva par Ekvadoras izlases galveno treneri. Viņa vadībā izlase otro reizi vēsturē kvalificējās FIFA Pasaules kausa finālturnīram. 2006. gada Pasaules kausā Vācijā Ekvadora izkļuva no grupas, bet astotdaļfinālā ar 0:1 piekāpās Anglijai. 2007. gada Copa América turnīrā Ekvadora zaudēja visās trīs apakšgrupas spēlēs, bet Svaress palika galvenā trenera amatā. 2010. gada FIFA Pasaules kausa kvalifikācijas turnīrā Ekvadora zaudēja pirmajās trīs spēlēs, un Svaress amatu atstāja. Pēc tam uz neilgu laiku atgriezās klubā Aucas, kā arī vēlreiz vadīja Atlético Nacional. No 2009. līdz 2010. gadam bija Peru komandas Juan Aurich galvenais treneris. 2011. gadā tika apstiprināts par Hondurasas izlases galveno treneri. 2011. gada CONCACAF Zelta kausā aizkļuva līdz pusfinālam, kurā viņa vadītā komanda papildlaikā zaudēja Meksikai. 2012. gada vasaras olimpiskajās spēlēs vadīja Hondurasas olimpisko izlasi, tiekot līdz ceturtdaļfinālam. Ar Hondurasu kvalificējās 2014. gada FIFA Pasaules kausa finālturnīram. Tajā zaudēja visās trīs spēlēs un nespēja izkļūt no grupas. Karjeras turpinājumā vadīja klubus Peru, Meksikā un dzimtajā Kolumbijā, taču nozīmīgus panākumus neguva. 2021. gada jūnijā tika iecelts par Kostarikas izlases galveno treneri. Vadīja komandu 2021. gada CONCACAF Zelta kausā, kur tā nokļuva līdz ceturtdaļfinālam. Kvalificējās 2022. gada FIFA Pasaules kausa finālturnīram, izšķirošajā spēlē pieveicot Jaunzēlandi. Finālturnīrā viņa vadībā Kostarika uzvarēja vienā spēlē pret Japānu, bet nespēja izkļūt no grupas. 2023. gada jūlijā Svaress tika atbrīvots no amata. Atlético Nacional Copa Libertadores ieguvējs: 1989 Atlético Nacional Kolumbijas čempions (Categoría Primera A): 1999 «Ecuador coach Luis Fernando resigns». ndtv.com (angļu). 2007. gada 20. novembrī. Skatīts: 2022. gada 5. novembrī. «Luis Suarez Elected Coach of Honduran National Soccer Team». bleacherreport.com (angļu). 2011. gada 12. martā. Skatīts: 2022. gada 5. novembrī. «Suarez named Costa Rica Head Coach». concacaf.com (angļu). 2021. gada 22. jūnijā. Skatīts: 2022. gada 5. novembrī. «Costa Rica Fires Coach Luis Fernando Suárez». ticotimes.net (angļu). 2023. gada 11. jūlijā. Skatīts: 2024. gada 9. janvārī. Vikikrātuvē par šo tēmu ir pieejami multivides faili. Skatīt: Luiss Fernando Svaress. Olympedia profils (angliski) WorldFootball profils (angliski) Transfermarkt spēlētāja profils (angliski) Transfermarkt trenera profils (angliski)