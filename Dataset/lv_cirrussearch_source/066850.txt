Tīruma ģipsene (latīņu: Gypsophila muralis, sinonīms Psammophiliella muralis) ir neļķu dzimtas suga, kura ir sastopama Eirāzijā, taču saimnieciskās darbības dēļ plaši izplatījusies ārpus pamatareāla. Latvijā tā ir sastopama nevienmērīgi, kur tā aug grupās kā nezāle tīrumos un atmatās, un dažādās mēreni sausās nezālienēs. Tīruma ģipsene ir viengadīgs, 5—15 cm garš lakstaugs ar zilganzaļu nokrāsu. Tam ir pacils, bagātīgi zarojošs stublājs, kurš pie pamata ir skraji apmatots. Lapas ir sēdošas, lineāri lancetiskas, 1—2,5 cm garas un 0,1—0,4 cm platas; to mala ir gluda, gals ir smails. Ziedi ir izvietoti plašā dihāzijā stublāja un zaru galā. Kauss ir zvanveidīgs, pieczobains, aptuveni 0,3 cm garš. Vainaglapas ir 5, gaišsārtas vai baltas ar tumšāk sārtu dzīslojumu. Auglis ir viencirkņa pogaļa, apmēram kausa garumā, atveras ar 4 zobiņiem. Zied no jūlija līdz septembrim. «Psammophiliella Ikonn. | Plants of the World Online | Kew Science». Plants of the World Online (angļu). Skatīts: 2023-05-12. «tīruma ģipsene - Gypsophila muralis L. - Augi - Latvijas daba». www.latvijasdaba.lv. Skatīts: 2023-05-12.