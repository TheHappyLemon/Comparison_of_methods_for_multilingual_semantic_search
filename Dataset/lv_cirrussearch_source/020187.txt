Hāfmūna (angļu: Half Moon Island) vai Medialuna (spāņu: Isla Media Luna), tulkojumā — ‘Pusmēness sala’, ir neliela saliņa Dienvidšetlendas salu arhipelāgā Antarktikā. Izvietojusies arhipelāga vidusdaļā Livingstona salas austrumu piekrastē Mūnbeja līcī. Sala ir applūduša vulkāna krātera atliekas, kas paceļas līdz 110 m vjl. Sala brīva no pastāvīga apledojuma, tajā ir vairākas roņu, valzirgu un jūras putnu kolonijas. Salu 19. gadsimta sākumā atklāja un pirmie nokartēja Dienvidšetlendas salās strādājošie roņu mednieki. Pirmais krastā izkāpis, domājams, Natenjels Pālmers 1820. gada 18. novembrī. Sala nosaukta pēc tās pusmēness formas, kas iekšējā līcī deva labu patvērumu kuģotājiem. Saukta dažos avotos arī par Džonsona salu (Johnsons Island) vai Keita salu (Keith Island). 1953. gadā Argentīnas Kara flote salā ierīkoja Kamaras polārstaciju. Kopš 20. gadsimta beigām Hāfmūna ir populārs Antarktikas tūrisma galamērķis. Sala ir atzīta par putniem nozīmīgu vietu, jo tajā ligzdo vairāk kā 100 pāru dienvidu polāro klijkaiju, kā arī citas putnu sugas. 2010. gada septembrī Hāfmūna kļuva par pirmo vietu Antarktikā, kur tika izveidots Google Maps Street View pakalpojums, kas ļāva apgalvot, ka šis serviss ir pieejams "visos kontinentos". Tā kā salā nav ceļu, tūristu taku fotografēšana tika veikta nevis no speciāli aprīkota automobiļa, bet no pārvietojama statīva. Half Moon Island. Antarctic Treaty visitors site guide[novecojusi saite] SCAR Composite Gazetteer «BirdLife International». Arhivēts no oriģināla, laiks: 2016. gada 14. februārī. Skatīts: 2013. gada 7. jūlijā. Arhivēts 2016. gada 14. februārī, Wayback Machine vietnē. «Official Google Blog: Explore the world with Street View, now on all seven continents». Google. 2010-09-30. Skatīts: 2010-10-02. Josh Halliday. «Google Street View: No more privacy for penguins as Antarctica gets mapped». The Guardian (London), 2010. gada 30. septembris. Skatīts: 2012. gada 13. marts.