Rodailendas štats (angļu: The State of Rhode Island), plašāk zināma kā Rodailenda (Rhode Island), ir viens no Amerikas Savienoto Valstu štatiem, kas atrodas Jaunanglijas reģionā. Mazākais štats Amerikas Savienotajās Valstīs. Rodailendas administratīvais centrs ir Providensa. Ziemeļos un austrumos Rodailenda robežojas ar Masačūsetsu, rietumos ar Konektikutu, bet dienvidos ar Atlantijas okeānu. Viena no Anglijas trīspadsmit kolonijām, kas sacēlās pret metropoli un nodibināja ASV. 1614. gadā nīderlandiešu jūrasbraucējs Adriens Bloks (Adriaen Block) atklāja vienu no Rodailendas saliņām — Bloka salu. 1636. gadā teologam Rodžeram Viljamsam aizliedza uzturēties Masačūsetsas Līča kolonijā un viņš izveidoja apmetni mūsdienu Rodailendas galvaspilsētas vietā un nosauca to par Providenci, deklarēdams reliģisko brīvību baptistu kolonistiem. 1652. gadā Rodailenda izdeva likumu, kas pirmoreiz Ziemeļamerikā aizliedza verdzību. 1663. gada 8. jūlijā Anglijas karalis Čārlzs II izdeva karaļa hartu (Royal Charter) par Rodailendas kolonijas dibināšanu. No 1675. gada līdz 1676. gadam norisinājās karaļa Filipa karš. 1776. gada 4. maijā Rodailenda pirmā no ASV štatiem deklarēja neatkarību no Apvienotās Karalistes. 1790. gada 29. maijā, pārējiem štatiem piedraudot, ka piemēros Rodailendai augstas muitas nodevas, Rodailenda pēdējā no toreizējiem ASV štatiem akceptēja ASV Konstitūciju. 1842. gadā notika Dorra sacelšanās. Pēc tautas skaitīšanas datiem 2010. gadā štatā bija 1 052 567 iedzīvotāji. «Explore Census Data». U.S. Census Bureau. Skatīts: 17.03.2022. Vikikrātuvē par šo tēmu ir pieejami multivides faili. Skatīt: Rodailenda. Encyclopædia Britannica raksts (angliski) Katoļu enciklopēdijas raksts (angliski) Oficiālā tīmekļa vietne