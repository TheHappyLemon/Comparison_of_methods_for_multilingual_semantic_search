Dzeltenvēdera zebiekste (Mustela kathiah) ir neliels sermuļu dzimtas (Mustelidae) plēsējs. Dzīvo Butānas, Ķīnas, Indijas, Bangladešas, Laosas, Birmas, Nepālas, Pakistānas, Taizemes, Vjetnamas un, iespējams, Taivānas teritorijās. Dzeltenvēdera zebiekste ir iecienījusi priežu mežus kalnos 1800—4000 metrus virs jūras līmeņa. Reizēm to var sastapt arī augstāk kalnos, kur meži jau ir beigušies. Dzeltenvēdera zebiekste kā visas zebiekstes ir divkrāsaina; visa ķermeņa augšpuse, asti ieskaitot, ir tumši brūna, bet pavēdere un pakakle atbilstoši savam nosaukumam ir dzeltena. Augšlūpa un pazode ir gaišāk dzeltena vai gandrīz balta. Aste ir vidēji gara, biezi matota, bet ne kupla. Ķermeņa garums ir 25—27 cm, astes garums 12,5—15 cm, vidējais svars 1,5 kg. Dzeltenvēdera zebiekstes zīmējumu var apskatīt šeit[novecojusi saite]. Kā visi sermuļu dzimtas dzīvnieki dzeltenvēdera zebiekste ir vientuļniece un nometniece, aktīva nakts laikā. Migu zebiekste ierīko alā zem zemes vai zem akmeņiem, vai kritušiem kokiem. Par dzeltenvēdera zebiekstes pārošanās ieradumiem un mazuļu audzināšanu nekas nav zināms. Bet pastāv uzskats, ka tas ir tāpat kā sermuļiem. Dzeltenvēdera zebiekste galvenokārt medī grauzējus, kā peles, žurkas un strupastes. Bet barojas arī ar putniem, to olām un citiem sīkiem dzīvniekiem. Pateicoties savam slaidajam un lokanajam ķermenim, grauzējus dzeltenvēdera zebiekste medī upuru alās, tos nogalinot, iekožoties kaklā. Mustela kathiah (Yellow-bellied Weasel)[novecojusi saite] ADW: Mustela kathiah: Information Yellow-Bellied Weasel Dzeltenvēdera zebiekste (krieviski) Dzeltenvēdera zebiekstes foto Arhivēts 2009. gada 30. jūnijā, Wayback Machine vietnē. (amuseum) Mustelids, Viverrids and Herpestids of India[novecojusi saite]