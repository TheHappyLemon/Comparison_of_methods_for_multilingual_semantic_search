Starship Technologies Inc. ir ASV reģistrēts uzņēmums, kas izstrādā pašbraucošus piegādes robotus. Tas ir dibināts 2014. gadā. Uzņēmuma galvenais birojs atrodas Sanfrancisko; izstrādes komanda darbojas Igaunijas galvaspilsētā Tallinā. Uzņēmumu Starship Technologies 2014. gada 1. jūlijā dibināja Skype dibinātāji Januss Frīss un Ahti Heinla. 2014. gada augustā tika izveidots pirmais robota prototips. 2015. gada pavasarī par uzņēmuma izpilddirektoru kļuva Allans Martinsons. 2016. gadā vairākās pilsētās ASV un Apvienotajā Karalistē Starship sāka robotu piegādes pilotprojektus. 2017. gada janvārī uzņēmums ieguva 17,2 miljonu dolāru sākotnējo finansējumu. 2017. gadā Starship sāka komercpakalpojumus. 2018. gada martā Allans Martinsons atstāja izpilddirektora amatu. 2018. gada aprīlī piegādes pakalpojumus sadarbībā ar Co-op un Tesco sāka piedāvāt Miltonkeinsā, Apvienotajā Karalistē. 2018. gada jūnijā uzņēmums no esošajiem investoriem ieguva sākotnējo ieguldījumu 25 miljonu ASV dolāru apjomā, vienlaikus paziņojot arī par Leksa Baiera (Lex Bayer) iecelšanu par izpilddirektoru. 2019. gada janvārī sadarbībā ar Sodexo tika sākta pārtikas piegāde Džordža Meisona universitātes pilsētiņā. 2019. gada aprīlī Starship Technologies svinēja savu 50 000. komerciālo piegādi Miltonkeinsā. 2019. gada augustā Starship Technologies bija veicis vairāk nekā 100 000 komerciālu piegāžu un kļuva par pirmo autonomo transportlīdzekļu uzņēmumu, kas to ir veicis. 2020. gada martā Starship kļuva par pirmo robotu piegādes pakalpojumu operatoru, kas darbojās Lielbritānijas pilsētas centrā pēc tā pakalpojuma atklāšanas Miltonkeinsas centrā. Līdz tam tas darbojās ierobežoti Miltonkeinsas priekšpilsētās. Ar elektrību darbināmi roboti brauc pa ietvēm gājēju ātrumā ar maksimālo ātrumu 6 kilometri stundā, un tos izmanto tikai salīdzinoši neliela attāluma vietējai piegādei. Lai noteiktu braukšanai piemērotu reljefu, roboti izmanto malu noteikšanu ar datorredzi un kartēšanas paņēmienus. Robota masa ir 25 kg bez kravas, tas var pārvietot līdz 9 kg kravas. Roboti ir aprīkoti ar sensoru komplektu, kurā ietilpst kameras, GPS, inerces mērījumu ierīce, ultraskaņas sensori, radars un citi sensori. Robotiem ir skaļruņi, tāpēc tie var sazināties ar satiktajiem cilvēkiem. Allan Martinson lahkus suure töökoormuse tõttu Starshipist Aivar Pau, postimees.ee, 2018-03-02 Robot delivery service comes to first UK town centre Verdict Media Limited, 2020-03-16 Starship Technologies