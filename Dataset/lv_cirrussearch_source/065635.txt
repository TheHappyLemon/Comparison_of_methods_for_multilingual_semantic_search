Samuela Komola (itāļu: Samuela Comola; dzimusi 1998. gada 30. aprīlī Aostā) ir Itālijas biatloniste, 2023. gada pasaules čempione stafetē. Ar biatlonu sāka nodarboties 2009. gadā. Piedalījās 2016. gada ziemas jaunatnes olimpiskajās spēlēs Lillehammerē. Sprintā ieņēma sesto vietu, bet iedzīšanā bija 5. vietā. Jauktajā stafetē izcīnīja bronzas medaļu. 2017. gada Pasaules čempionātā jauniešiem Brezno izcīnīja trīs bronzas medaļas — sprintā, iedzīšanā un stafetē. 2018.—2019. gada sezonā sāka startēt IBU kausa posmos. 2019. gada Pasaules čempionātā junioriem ieņēma 8. vietu 12,5 km individuālajā distancē. Stafetē bija tuvu goda pjedestālam — ieņēma 4. vietu. 2020. gada Pasaules čempionātā junioriem Lencerheidē divas reizes ieņēma vietas labāko desmitniekā — ierindojās 6. vietā individuālajā distancē un 9. vietā sprintā. Pasaules kausa sacensībās debitēja 2021. gada 27. novembrī Estešundā. Piedalījās 2022. gada ziemas olimpiskajās spēlēs Pekinā. Itālijas komandas sastāvā stafetē ieņēma 5. vietu, bet individuāli labāko vietu sasniedza iedzīšanā, finišējot 37. vietā. 2022. gada martā Pasaules kausa posmā Kontiolahti izcīnīja savu pirmo godalgu stafetē. Savā debijas Pasaules čempionātā 2023. gadā Oberhofā labāko rezultātu individuāli sasniedza 15 km distancē, ieņemot 4. vietu, bet stafetē kopā ar Doroteju Vīreri , Hannu Auhentalleri un Lizu Vitoci izcīnīja zelta medaļu. «Norway Dominates in Kontiolahti Relay Win». biathlonworld.com (angļu). 2022. gada 23. martā. Skatīts: 2023. gada 20. februārī. «Lisa Vittozzi Anchors Italians to Women’s Relay Gold». biathlonworld.com (angļu). 2023. gada 18. februārī. Skatīts: 2023. gada 20. februārī. Vikikrātuvē par šo tēmu ir pieejami multivides faili. Skatīt: Samuela Komola. Olympedia profils (angliski) IBU profils (angliski)