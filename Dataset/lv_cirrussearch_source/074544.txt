Gundars Daudze (dzimis 1965. gada 9. maijā Rīgā) ir latviešu ārsts un politiķis. 2007.—2010. gadā bija 9. Saeimas priekšsēdētājs, bet 10. Saeimā un 12. Saeimā — Saeimas priekšsēdētāja biedrs. Bijis ievēlēts arī sekojošajos Saeimas sasaukumos, šobrīd 14. Saeimas deputāts. Vadīja Valsts prezidenta Andra Bērziņa kanceleju. Pārstāv politisko apvienību Zaļo un Zemnieku savienība un tajā ietilpstošo partiju "Latvijai un Ventspilij". G. Daudze dzimis Rīgā, medicīnas studentu ģimenē. Pēc Rīgas Medicīnas institūta beigšanas vecāki tika nosūtīti strādāt Talsos, kur pagāja daļa viņa bērnības. Mācījies Talsu 2. astoņgadīgajā skolā, bet 1975. gadā, kad tēvam Romualdam Daudzem piedāvāts nodaļas vadītāja amats Rīgas pilsētas 4. slimnīcā, ģimene pārcēlās atpakaļ uz Rīgu. Rīgā G. Daudze 1983. gadā absolvēja 49. vidusskolu. Tai pašā gadā viņš iestājās Rīgas Medicīnas institūta Pediatrijas fakultātē, ko absolvēja 1989. gadā. Gadu turpinājis studijas internatūrā, viņš ieguva ārsta anesteziologa-reanimatologa specialitāti. Paralēli studijām G. Daudze strādāja Gaiļezera slimnīcas reanimācijas nodaļā par medbrāli, bet pēc studiju beigšanas tika nosūtīts darbā uz Ventspils slimnīcu, kur strādāja anestezioloģijas un intensīvās terapijas nodaļā par ārstu anesteziologu—reanimatologu. 1996. gadā G. Daudze tika iecelts par Ventspils slimnīcas galveno ārstu, bet pēc slimnīcas reorganizācijas kļuva par SIA "Ventspils slimnīca" valdes locekli, joprojām turpinot ārsta praksi. G. Daudzes dzīvesbiedre ir Marika Daudze, ģimenē ir divas meitas. Brīvajā laikā nodarbojas ar burāšanu. 1997. gadā G. Daudze sācis darbu Ventspils pilsētas domē kā Veselības aizsardzības komisijas priekšsēdētāja vietnieks. 2001. gadā viņš iestājas politiskajā partijā "Latvijai un Ventspilij" un kļuva par tās valdes locekli. 2005. gada pašvaldību vēlēšanās G. Daudze tika ievēlēts par Ventspils domes deputātu. 2006. gadā 9. Saeimas vēlēšanās no Zaļo un Zemnieku savienības saraksta, kurā piedalījās arī "Latvijai un Ventspilij", G. Daudze tika ievēlēts 9. Saeimā. Tā paša gada novembrī G. Daudze kļuva par Labklājības ministrijas parlamentāro sekretāru, bet 2007. gada 24. septembrī pēc Induļa Emša atkāpšanās no amata G. Daudze tika ievēlēts par Saeimas priekšsēdētāju. Pēc ievēlēšanas par valsts otro augstāko amatpersonu G. Daudze atstāja Ventspils slimnīcas galvenā ārsta amatu, tomēr turpināja dežūras slimnīcā, lai nezaudētu ārsta kvalifikāciju. Politiskajā darbībā Daudze kritizēts par aicinājumu vēlētājiem nepiedalīties 2008. gada 2. augusta referendumā par grozījumiem Satversmē. Saeimas opozīcija, politologi un mediji apšaubījuši G. Daudzes izpratni par politiku. 2010. gada oktobrī ievēlēts 10. Saeimā no Zaļo un Zemnieku savienības saraksta. Zaudēja Saeimas priekšsēdētāja amatu (par 10. Saeimas priekšsēdētāju ievēlēja Solvitu Āboltiņu), tomēr saglabāja vietu Saeimas prezidijā, kļūdams par Saeimas priekšsēdētājas biedru. Pēc Andra Bērziņa ievēlēšanas par Valsts prezidentu viņš izvēlējās G. Daudzi par prezidenta kancelejas vadītāju. 2011. gada 4. augustā G. Daudze nolika Saeimas deputāta mandātu. 2014. gadā kandidēja 12. Saeimas vēlēšanās, tika ievēlēts 12. Saeimā, kur pildīja Saeimas priekšsēdētājas biedra pienākumus. 2018. gada rudenī ievēlēts 13. Saeimā no Zaļo un Zemnieku savienības, tāpat iekļūšanai parlamentā pietiekošu vēlētāju atbalstu saņēma arī 2022. gada Saeimas vēlēšanās un darbojas 14. Saeimā. Gundars Daudze Arhivēts 2008. gada 6. decembrī, Wayback Machine vietnē., ziņas par deputātu Saeimas mājaslapā, pārskatīts 24.12.2008. Gundars Daudze Arhivēts 2008. gada 6. decembrī, Wayback Machine vietnē., biogrāfija oficiālajā mājaslapā, atjaunota 10.04.2008., pārskatīta 24.12.2008. 2005. gada pašvaldību vēlēšanu rezultāti Arhivēts 2016. gada 15. martā, Wayback Machine vietnē., ziņas CVK mājaslapā, pārskatīts 24.12.2008. 9. Saeimā ievēlētie deputāti Arhivēts 2009. gada 11. janvārī, Wayback Machine vietnē., ziņas CVK mājaslapā, pārskatīts 24.12.2008. ZZS Saeimas priekšsēdētāja amatam virza deputātu Daudzi[novecojusi saite], LETA, raksts publicēts portālā apollo.lv 22.09.2007., pārskatīts 24.12.2008. Par Saeimas priekšsēdētāju ievēl Gundaru Daudzi[novecojusi saite], LETA, raksts publicēts portālā apollo.lv 24.09.2007., pārskatīts 24.12.2008. Ko žurnālistiem pastāstīja Gundars Daudze[novecojusi saite], intervija laikrakstā Latvijas Avīze, publicēta portālā apollo.lv 25.09.2007. Daudze aicina pilsoņus nepiedalīties referendumā vai balsot "pret" Arhivēts 2016. gada 5. martā, Wayback Machine vietnē., LETA, raksts portālā NRA.lv 30.07.2008., pārskatīts 24.12.2008. Daudzes čuriki[novecojusi saite], Sergejs Kruks, raksts portālā politika.lv 19.08.2008., pārskatīts 24.12.2008. Daudze brīdina un biedē. Vai piemērots savam amatam?, Gunta Sloga, raksts portālā diena.lv 05.08.2008., pārskatīts 24.12.2008. Anesteziologs — otra augstākā amatpersona, Ināra Egle, raksts portālā diena.lv 06.08.2008., pārskatīts 24.12.2008. Vikikrātuvē par šo tēmu ir pieejami multivides faili. Skatīt: Gundars Daudze.