Polignots (sengr. Πολύγνωτος) bija viens no slavenākajiem sengrieķu 5. gadsimta pr.Kr. māksliniekiem, kurš nodarbojās ar glezniecību un tēlniecību. Polignots piedzima un izauga Tasas salā, kur no sava tēva, kas arī bija gleznotājs, iemācījās gleznot. Pēc Atēnu valstsvīra Kimona uzaicinājuma Polignots ieradās Atēnās, kur ieguva pilsoņa tiesības. Polignots kopā ar Mikonu Jaunāko ar vaska krāsām uzgleznoja gleznas Raibās stojas (sengr. ἡ ποικίλη στοά) dekoram, kā arī priekš Dioskūru un Tēzeja tempļiem. Stojā Polignots uzgleznoja "Atēniešu cīņu ar lakedemoniešiem", "Tēzeja cīņu ar amazonēm", "Trojas izpostīšanu" un "Maratonas kauju". Par Raibās stojas apgleznošanu Polignots ieguva tiesības pusdienot uz valsts rēķina. Vislielāko popularitāti ieguva Polignota Delfos gleznotās gleznas "Trojas ieņemšanu", "Grieķu apraudāšanu" un "Odiseju mirušo valstībā". Figūras Polignota gleznās tika zīmētas kontūrās un iekrāsotas tikai ar nedaudzām krāsām, kas izcēlās uz sienu krāsainā fona. Neskatoties uz cilvēku ķermeņu modelēšanas un perspektīvas trūkumu, viņa darbi mākslas vēsturē bija novatoriski, jo pēc nostāstiem tajos atspoguļojās kompozīcijas ritmiskums, formu cēlums, un izteiksmība, īpašības, kuras nebija sastopamas arhaiskā perioda darbos. Andris Rubenis "Senās Grieķijas kultūra" — Zvaigzne ABC, 2007.g. 139-140 lpp., ISBN 978-9984-04-894-9