Antons Hudobins (krievu: Антон Валерьевич Худобин; dzimis 1986. gada 7. maijā) ir krievu hokejists, vārtsargs. Pašlaik (2018) Hudobins spēlē Nacionālās hokeja līgas kluba Dalasas "Stars" sastāvā. Profesionāļa karjeru Hudobins sāka jau 2004.—05. gada sezonā, kad aizvadīja četras spēles Krievijas Superlīgas kluba Magņitogorskas "Metallurg" sastāvā. 2005.—06. gada sezonu Hudobins aizvadīja WHL vienībā Saskatūnas "Blades", taču tad atgriezās Magņitogorskā, kopā ar "Metallurg" kļūstot par 2007. gada Krievijas čempionu. 2007. gada vasarā Hudobins noslēdza trīs gadu līgumu ar NHL vienību Minesotas "Wild". Nākamajās divās sezonās Hudobins neizcīnīja vietu AHL klubā Hjūstonas "Aeros", lielāko sezonas daļu aizvadot ECHL. 2009.—10. gada sezonā Hudobins kļuva par "Aeros" pamatvārtsargu, aizvadot arī savas pirmās divas spēles Minesotas "Wild" rindās. Arī 2010.—11. gada sezonas ievadā Hudobins aizvadīja četras spēles "Wild" rindās, taču sezonas vidū tika aizmainīts uz Bostonas "Bruins". Sezonas otro daļu Hudobins aizvadīja Providensas "Bruins" sastāvā. Arī 2011.—12. gada sezonas gaitā Bostonas kluba sastāvā vārtsargs aizvadīja tikai vienu spēli, pārējo laiku pavadot Providensā. 2012.—13. gada NHL sezonas lokauta laikā spēlēja KHL vienībā Mitišču "Atlant", taču sezonas turpinājumā aizvadīja 14 spēles Bostonas "Bruins" rindās. 2013. gada vasarā Hudobins noslēdza līgumu ar Karolīnas "Hurricanes". Nākamās sezonas gaitā "Hurricanes" rindās aizvadīja 36 spēles, spēles laiku dalot ar komandas ilggadējo pamatvārtsargu Kemu Vordu. 2015. gada vasarā tika aizmainīts uz Anahaimas "Ducks", taču gadu vēlāk noslēdza divu gadu līgumu ar Bostonas "Bruins". 2018. gada vasarā pievienojās Dalasas "Stars". Krievijas hokeja izlases sastāvā Hudobins kļuvis par 2014. gada Pasaules čempionu. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)