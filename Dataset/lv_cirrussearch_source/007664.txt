Roberts Kristans (slovēņu: Robert Kristan; dzimis 1983. gada 4. aprīlī Jesenicē, Slovēnijā, Dienvidslāvijā) ir bijušais slovēņu hokejists, vārtsargs, Slovēnijas hokeja izlases dalībnieks. Karjeras laikā vairākas sezonas aizvadījis Eiropas vadošajās hokeja līgās. R. Kristans karjeru uzsāka Slovēnijas klubā HK Jesenice. 2000. gadā viņš debitēja profesionālā līmenī šī kluba sastāvā Slovēnijas līgā. Pēc sešiem Slovēnijā pavadītiem gadiem R. Kristans devās uz Zviedrijas Elitsērijas klubu Brynäs IF. Vienīgajā sezonā šajā līgā viņš aizvadīja 33 spēles, viņam bija mazākais ielaisto vārtu rādītājs vidēji spēlē visā līgā. 2007.—2008. gada sezonu hokejists aizvadīja HK Jesenice vienībā. Nākamo sezonu R. Kristans aizvadīja Zviedrijas otrajā spēcīgākajā līgā Mora IK sastāvā. 2009. gada maijā viņš parakstīja līgumu ar Horvātijas klubu Zagrebas "KHL Medveščak", kas spēlē Austrijas hokeja līgā, tā rindās spēlējot līdz pat 2013. gada vasarai. Vēlāk aizvadīja vairākas sezonas Čehijā, Slovākija un Slovēnijā, līdz 2018. gada maijā paziņoja par karjeras beigšanu. Slovēnijas izlases sastāvā spēlējis 11 Pasaules čempionātos, kā arī 2014. gada olimpisko spēļu turnīrā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski)