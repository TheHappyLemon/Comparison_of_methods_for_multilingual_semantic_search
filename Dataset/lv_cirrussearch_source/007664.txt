Patriks Berglunds (zviedru: Patrik Berglund; dzimis 1988. gada 2. jūnijā) ir zviedru hokejists, centra uzbrucējs, Zviedrijas hokeja izlases dalībnieks. Pašlaik (2020) spēlē Zviedrijas hokeja līgas klubā Brynäs IF. Karjeras laikā aizvadījis 717 spēles Nacionālajā hokeja līgā. 2006. gada NHL draftā Sentluisas "Blues" Berglundu izvēlējās ar augsto 25. numuru, taču Patriks vēl divas sezonas palika savas dzimtās pilsētas IK Vēstero kluba rindās, kas spēlēja Zviedrijas otrajā spēcīgākajā līgā. Uz Ziemeļameriku Patriks devās 2008. gada vasarā, pievienojoties Sentluisas kluba rindām. "Blues" rindās aizvadīja 10 sezonas, līdz 2018. gada vasarā tika aizmainīts uz Bufalo "Sabres", tās sastāvā nākamajā sezonā laukumā dodoties vien 23 spēlēs. 2019. gada vasarā atgriezās Eiropā, pievienojoties Zviedrijas hokeja līgas klubam Djurgårdens IF, taču gadu vēlāk noslēdza līgumu ar Brynäs IF. Zviedrijas izlases rindās izcīnījis sudrabu 2014. gada Olimpiskajā turnīrā, spēlējis arī 2009. un 2011. gada Pasaules čempionātos, 2009. gadā kopā ar komandu izcīnot bronzas medaļas, bet 2011. gadā - sudraba medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)