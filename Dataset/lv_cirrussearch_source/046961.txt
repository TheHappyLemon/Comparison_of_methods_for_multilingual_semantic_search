Bihnera piltuve ir piltuves veids, kas paredzēts vielu ātrai filtrēšanai ar vakuuma palīdzību. Ierīce nosaukta vācu ķīmiķa Ernsta Bihnera vārdā. To izmanto kopā ar Bunzena kolbu, ievietojot gumijas aizbāzni starp kolbas kaklu un piltuves kājiņu. Parasti Bihnera piltuvi izgatavo no porcelāna, retāk no stikla, metāla vai citiem materiāliem. Piltuves augšējā daļa, kurā ielej filtrējamo šķidrumu, ir ar porainu vai perforētu starpsienu atdalīta no apakšējās daļas, kam pievada vakuumu. Uz starpsienas uzliek filtrpapīra kārtu, ko pēc filtrēšanas noņem kopā ar atfiltrēto vielu. Papīra filtrus nedrīkst izmantot ķīmiski aktīvu vielu, kas var reaģēt ar papīru, filtrēšanai; šādos gadījumos lieto inertāku materiālu filtrus. Līdzīgs darbības princips kā Bihnera piltuvei ir rūpnieciskajiem nučfiltriem (no vācu: Nutsche). Vaļējais nučfiltrs ir tvertne ar dubultu dibenu, kam augšējā kārta ir caurumota un pārklāta ar filtrējošo audumu, bet telpā zem augšējās kārtas rada retinājumu. Ir arī slēgtie nučfiltri, kas pārsegti ar vāku — tiem filtrēšanas veicināšanai var no augšas pievadīt spiedienu. Valdis Drinks. 456 eksperimenti ķīmijā. Rīga : Zvaigzne ABC, 1995, 14. lpp. ISBN 978-9984-560-83-0 Leonīds Osipovs. Ķīmijas tehnoloģijas pamatprocesi un aparāti. Rīga : Zvaigzne, 1991, 202.—213. lpp. ISBN 5-405-00371-9