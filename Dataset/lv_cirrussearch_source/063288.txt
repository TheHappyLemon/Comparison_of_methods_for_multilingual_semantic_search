Sakshārbora (angļu: Sachs Harbour) vai Ikahuaka (inuinnaktuna: Ikahuak — ‘kur jāiet pāri’) ir ciems Kanādā, Ziemeļrietumu Teritoriju vistālāk ziemeļos esošā un Benksa salas vienīgā apdzīvotā vieta. Izvietojusies Benksa salas salas dienvidrietumos Tesigera līča krastā. Ziemeļos no ciema atrodas Sakshārboras lidosta. Benksa sala bijusi apdzīvota jau vismaz 1500 gadus p.m.ē. un senākie arheoloģiskie atradumi attiecas uz pirmsdorsetas kultūru. 19. gadsimtā pastāvīgu apmetņu salā nebija, lai arī to medību nolūkos regulāri apmeklēja inuiti no kontinenta. Pēc polārlapsu kažokādu cenu celšanās 20. gadsimta sākumā uz salu pastāvīgai dzīvošanai pārcēlās vairākas inuitu ģimenes un ap 1929. gadu bija izveidojusies apmetne. Nosaukta par godu 1913.—1916. gadu Kanādas Arktiskās ekspedīcijas kuģim Mary Sachs. 1986. gadā Sakshārborai piešķirts oficiāls ciema statuss. Sakshārboras ciemā ir skola, ambulance, sporta nams, veikals, pasts, policijas iecirknis, viesnīca. Elektrību nodrošina dīzeļelektrostacija. Ciemā atrodas Aulavikas nacionālā parka administrācija un apmeklētāju centrs. Iedzīvotāju galvenā nodarbošanās ir zveja un medības. NWT Place Names Database The Canadian Encyclopedia. Sachs Harbour Sachs Harbour Infrastructure Profile Vikikrātuvē par šo tēmu ir pieejami multivides faili. Skatīt: Sakshārbora. Encyclopædia Britannica raksts (angliski)