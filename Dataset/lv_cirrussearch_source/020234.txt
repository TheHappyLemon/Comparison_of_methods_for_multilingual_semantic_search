Džonatans Čīčū (angļu: Jonathan Cheechoo; dzimis 1980. gada 15. jūlijā) ir bijušais kanādiešu hokejists, labās malas uzbrucējs. Karjeras laikā aizvadījis 501 spēli Nacionālās hokeja līgas Sanhosē "Sharks" un Otavas "Senators". 2006. gadā kā līgas labākais vārtu guvējs saņēmis Morisa Rišāra balvu. Karjeras otrajā pusē aizvadījis vairākas sezonas Amerikas hokeja līgā un Kontinentālajā hokeja līgā. Pēc vairākām Ontārio hokeja līgā aizvadītām sezonām un 1999. gadā izcīnītā līgas čempiona titula, profesionāļa karjeru Čīčū sāka 2000.—2001. gada sezonā AHL kluba Kentuki "Thoroughblades" rindās. NHL Čīčū debitēja 2002.—2003. gada sezonā, aizvadot 66 spēles Sanhosē "Sharks" vienībā. 2004.—05. gada NHL sezonas lokauta laikā spēlēja Zviedrijas Elitsērijas kluba HV71 sastāvā, taču tad atgriezās "Sharks", aizvadot savu labāko sezonu NHL, to noslēdzot ar 93 punktiem 82 spēlēs un kā līgas visvairāk vārtus guvušais spēlētājs iegūstot Morisa Rišāra balvu. Turpmākajās sezonās Čīčū rezultativitāte pamazām kritās, līdz 2009. gada rudenī "Sharks" uzbrucēju aizmainīja uz Otavas "Senators". 2010. gada februārī Čīčū tika nosūtīts uz "Senators" AHL fārmklubu un sezonas beigās viņa līgums tika izpirkts. Nākamās trīs sezonas hokejists aizvadīja AHL, taču 2013. gada jūlijā noslēdza viena gada līgumu ar KHL vienību Zagrebas "Medveščak". 2013.—2014. gada sezonu viņš noslēdza kā visas komandas rezultatīvākais spēlētājs. Maijā noslēdza divu gadu līgumu ar Minskas "Dinamo", savukārt 2016.—17. gada sezonu aizvadīja Bratislavas "Slovan" sastāvā. 2018. gada martā paziņoja par karjeras beigšanu. Eliteprospects profils (angliski) Internet Hockey Database profils (angliski) Hockey-Reference profils (angliski)