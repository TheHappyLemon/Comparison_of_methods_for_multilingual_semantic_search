Kolas pussala (krievu: Кольский полуостров, Kolas sāmu: Куэлнэгк нёа̄ррк) ir pussala Eiropas ziemeļos, Krievijas ziemeļrietumos, Murmanskas apgabala teritorijā. Pussala aizņem apmēram 100 000 km². To apskalo Barenca jūra ziemeļos un Baltā jūra dienvidos un austrumos. Reljefs kalnains, lielāko daļu aizņem Keivu grēda, bet dienvidrietumos paceļas Hibīni ar pussalas augstāko virsotni Judičvomčorru 1200 m vjl. Daudz ezeru, no kuriem lielākie ir Lovezers un Umbezers. Ainavā dominē tundras augājs, dienvidos ir mežatundra un taiga. Pussalas klimats ir daudzveidīgs. Ziemeļos, kurus sasilda siltā okeāna straume, ir subarktiskais jūras klimats. Pussalas vidusdaļā tas ir kontinentāls. Janvāra vidējā temperatūra ir -8 -11 °C pussalas ziemeļos un līdz -14 °C vidusdaļā. Jūlijā piekrastē ir +8-11 °C, bet vidusdaļā 12-14 °C. Sniegs veidojas oktobrī un izkūst maija vidū (kalnos jūnija sākumā). Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 366. lpp. Vikikrātuvē par šo tēmu ir pieejami multivides faili. Skatīt: Kolas pussala. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Austrumeiropas enciklopēdijas raksts (vāciski)