Gui Haičao (vienkāršotā ķīniešu: 桂海潮, piņjiņs: Guì Hǎicháo, dzimis 1986. gada novembrī) ir Ķīnas inženieris, Ķīnas pirmais civilais kosmonauts. Gui Haičao piedzima 1986. gada novembrī Juņnaņas provinces Baošaņas apgabala Šidiaņas apriņķa Jaoguaņā. 2009. gadā Beihangas Universitātē Pekinā viņš ieguva bakalaura, un 2014. gadā — doktora grādu aviācijas un kosmosa inženierijā. No 2014. līdz 2017. gadam Gui Haičao bija pēcdoktorantūras pētnieks Jorkas Universitātes Zemes un kosmosa zinātnes un inženierzinātņu nodaļā, Toronto, Kanādā, un Raiersona Universitātes Aerokosmiskās inženierzinātņu nodaļā, Toronto. 2017. gada viņš kļuva par asociēto profesoru Beihangas Universitātes Kosmonautikas skolā. Viņa pētniecības interešu lokā bija kosmosa kuģu dinamika, nelineārā vadība un novērtēšanas teorija, īpašu uzmanību pievēršot pielietojumiem kosmosa sistēmās. 2018. gada 23. aprīlī Ķīnas Pilotējamo kosmisko lidojumu birojs un Ķīnas kosmonautu apmācības centrs uzsāka trešās klases kosmonautu rekrutēšanas kampaņu saistībā ar tolaik topošo Ķīnas kosmosa staciju. Atšķirībā no 1998. un 2010. gada atlases grupām tika meklēti ne tikai iznīcinātāju piloti, bet arī inženieri, kas bija nepieciešami stacijas apkopei un remontam, kā arī zinātnieki no Ķīnas pētniecības institūtiem un universitātēm, kuriem bija jāuzrauga derīgās kravas. Gui Haičao pieteicās. No 2500 kandidātiem, kas tika pieņemti pēc pieteikuma dokumentu izskatīšanas, pēc trīs posmu atlases procesa, kas noslēdzās 2020. gada septembrī, tika pieņemti 18 kosmonauti, tostarp četri derīgās kravas eksperti, no kuriem viens bija Gui, neraugoties uz viņa tuvredzību vieglā formā. 2020. gada jūlijā Gui iestājās Ķīnas Komunistiskajā partijā. 2020. gada 1. oktobrī, Ķīnas nacionālajā dienā, notika oficiālā zvēresta došanas ceremonija. 2022. gada jūnijā Gui Haičao tika izraudzīts kosmosa kuģa Shenzhou 16 pamatapkalpē. Pirmo kosmisko lidojumu Gui Haičao sāka 2023. gada 30. maijā kā kosmosa kuģa Shenzhou 16 derīgās kravas speciālists. Kosmosa kuģis uz orbitālo staciju Tiangong nogādāja 5. ekspedīciju. Uz zemes viņš atgriezās 31. oktobrī. Lidojuma ilgums bija 153 dienas 22 stundas 41 minūtes. Kosmisko lidojumu kopsavilkums: Vikikrātuvē par šo tēmu ir pieejami multivides faili. Skatīt: Gui Haičao. Гуй Хайчао astronaut.ru (krieviski)