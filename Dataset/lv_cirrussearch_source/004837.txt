Ūlofs Palme (zviedru: Olof Palme, 1927. gada 30. janvāris — 1986. gada 1. marts) bija Zviedrijas politiķis, divkārt premjerministrs. Dzimis Stokholmā apdrošinātāja ģimenē. Bērnībā līdz 1939. gadam vasaras pavadīja Skangaļu muižā (mūsdienās Liepas pagastā) pie sava vecvectēva Voldemāra fon Knīrīma un viņa sievas Elizabetes, kas bija muižas īpašnieki. Pēc vidusskolas absolvēšanas no 1947. līdz 1948. gadam U. Palme studēja ASV, iegūstot bakalaura grādu. Pēc augstskolas pabeigšanas apceļojis ASV, kur saskāries ar sociālās nevienlīdzības un rasisma izpausmēm šajā valstī, kas Palmi pievērsa sociālisma idejām. Atgriezies Zviedrijā, turpināja studijas jurisprudencē Stokholmas Universitātē. Universitātē aktīvi iesaistījies studentu sabiedriskajā un politiskajā dzīvē, ieņemot augstus amatus Zviedrijas Nacionālajā studentu apvienībā. 1953. gadā Zviedrijas premjerministrs, kas pārstāvēja Zviedrijas Sociāldemokrātisko partiju, uzaicināja Palmi strādāt pie viņa sekretariātā. No 1955. gada Palme darbojās arī Zviedrijas Sociāldemokrātiskajā jaunatnes līgā. 1957. gadā Ūlofu Palmi ievēlēja Zviedrijas parlamentā. No 1963. līdz 1969. gadam viņš ieņēma vairākus amatus valdībā. 1969. gadā, kad no sava amata atkāpās Zviedrijas Sociāldemokrātiskās partijas līderis, Palme tika ievēlēts viņa vietā, kā arī kļuva par Zviedrijas premjerministru. Pirmais Palmes premjerministra termiņš ilga no 1969. līdz 1976. gadam, bet otrais — no 1982. līdz 1986. gadam. Šajā laikā viņš kļuva par vienu no starptautiski pazīstamākajiem zviedriem pasaulē. Popularitāti viņš ieguva, pateicoties aktīvajai darbībai starptautiskajās attiecībās, kur Palme uzstājās kā ass ASV ārpolitikas pretinieks. Tāpat viņš aktīvi uzstājās pret aparteīdu Dienvidāfrikā, Pinočeta režīmu Čīlē, Franko režīmu Spānijā, pievērsa uzmanību rasisma, sociālās nevienlīdzības un citiem starptautiski svarīgiem jautājumiem. Iekšpolitikā Palme pārstāvēja jauno zviedru sociāldemokrātu paaudzi, kas savos uzskatos tuvinājās sociālistiem un marksistiem. 1986. gada 28. februārī Palme kopā ar sievu pastaigājās pa Stokholmas centru pēc kino apmeklējuma. Neilgi pirms pusnakts uz Zviedrijas premjerministru no tuvas distances tika izšauts. Lai arī Palme tika nogādāts slimnīcā, tomēr no gūtā ievainojuma viņš nomira neilgi pēc pusnakts. Palmes slepkava joprojām nav noskaidrots. «Skangaļu muižas vēsture». Arhivēts no oriģināla, laiks: 2009. gada 2. novembrī. Skatīts: 2010. gada 18. oktobrī. "Time" The World: Sweden's Olof Palme: Neutral But Not Silent Arhivēts 2012. gada 22. oktobrī, Wayback Machine vietnē. (angliski). Vikikrātuvē par šo tēmu ir pieejami multivides faili. Skatīt: Ūlofs Palme. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)