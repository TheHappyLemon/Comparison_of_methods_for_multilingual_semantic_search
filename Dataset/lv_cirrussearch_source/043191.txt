Fabiāns fon Ferzens (vācu: Fabian von Fersen, 1626—1677) bija vācbaltu karavīrs un valstsvīrs. Feldmaršals, Rīgas gubernators, Zviedru Vidzemes ģenerālgubernatora p.i. (1671—1674). Dzimis 1626. gada 17. (7.) februārī Tallinā Zviedru Igaunijas muižnieka un tiesneša Reinholda Fabiāna fon Ferzena (1594–1649) un viņa sievas Dorotejas Vrangeles (1590–1652) ģimenē. Viņa mātesbrālis bija Hermanis Vrangelis (1587–1643). No 1644. gada piedalījās Trīsdesmitgadu karā, paaugstināts pulkvežleitnanta pakāpē. Vēlāk piedalījās Otrajā Ziemeļu karā tagadējās Polijas teritorijā, 1657. gadā bija zviedru ieņemtās Krakovas komendants, 1658. gadā ievainots, 1659. gadā paaugstināts par ģenerālmajoru un iecelts par Štrālzundes komendantu. 1663. gadā karalis Kārlis XI viņu iecēla par Rīgas gubernatoru, no 1671. līdz 1674. gadam viņš pildīja Zviedru Vidzemes ģenerālgubernatora pienākumus. 1674. gadā Ferzenam piešķīra barona titulu un 1675. gadā feldmaršala pakāpi. 1676. gadā viņš kļuva par dāņiem atņemto Skones zemju ģenerālgubernatoru. Miris 1677. gada 9. augustā (30. jūlijā VS) Malmē, apbedīts Tallinas Doma baznīcā, viņa sarkofāgs ir mākslas piemineklis.