Atbilstoši portugāļu personvārdu došanas paražām šī cilvēka pirmais jeb mātes uzvārds ir Santušs, bet otrais jeb tēva uzvārds — Aveiru. Krištianu Ronaldu duš Santušs Aveiru (portugāļu: Cristiano Ronaldo dos Santos Aveiro, izrunā: [kɾɨʃtjɐnu ʁunaɫdu duʃ ˈsɐ̃tuʃ aˈvej.ɾu]; dzimis 1985. gada 5. februārī) ir portugāļu futbolists, spēlē uzbrucēja un pussarga pozīcijā, Portugāles izlases spēlētājs. Pašlaik pārstāv Saūda Arābijas klubu Al Nassr. Krištianu Ronaldu ir 2008. gada Zelta bumbas ieguvējs, 2013. un 2014. gada FIFA Zelta bumbas ieguvējs un 2016. un 2017. gada atjaunotās Zelta bumbas ieguvējs. Portugāles izlases sastāvā kļuva par 2016. gada Eiropas čempionu. Portugāles Futbola federācija atzinusi Krištianu Ronaldu par visu laiku labāko Portugāles futbolistu. Piecas reizes ir uzvarējis UEFA Čempionu līgā. 2021. gadā kļuva par vārtu guvumiem bagātāko spēlētāju valstsvienību futbolā (pašlaik 123 vārti); ir arī visvairāk izlases spēles nospēlējušais (200) futbolists Pasaules futbolā. 2009. gadā Ronaldu kļuva par spēlētāju, par kura pāreju tika samaksāta tobrīd augstākā transfēra maksa futbola vēsturē — 94 miljoni eiro, pārejot no Manchester United uz Real Madrid. Arī spēlētāja alga Real klubā (12 miljoni mārciņu gadā) bija viena no augstākajām starp futbolistiem. 2018. gadā Juventus par Krištianu Ronaldu pāreju samaksāja 100 miljonus eiro (kā arī vēl vismaz 12 miljonus dažādos papildus maksājumos). Tā ir lielākā pārejas nauda, kas samaksāta par spēlētāju, kurš vecāks par 30 gadiem. Krištianu Ronaldu dzimis 1985. gada 5. februārī un uzaudzis Madeirā Marijas Dolorešas duš Santušas (Maria Dolores dos Santos) un Žuzē Diniša Aveiru (José Dinis Aveiro) ģimenē. Pirmais vārds Krištianu tika iedots, jo māte ir katoļticīgā, bet otrais vārds Ronaldu tika iedots par godu ASV prezidentam Ronaldam Reiganam. Krištianu Ronaldu ir jaunākais bērns ģimenē. Viņam ir vecāks brālis Hugo (dzimis 1975. gadā) un divas māsas — Elma (dzimusi 1974. gadā) un Liliana Katija (Liliana Cátia, dzimusi 1976. gadā). Viņa vecvecmamma no tēva puses ir nākusi no Kaboverdes. No astoņu gadu vecuma spēlēja futbolu jauniešu komandā Andorinha, bet pēc diviem gadiem spēlēja Nacional. 1997. gadā, 12 gadu vecumā, Krištianu Ronaldu nonāca Lisabonas futbola kluba Sporting CP sistēmā. Par viņa pāreju tika samaksāts 1500 mārciņas. Sporting CP pieaugušo komandā debitēja 2001. gadā, 16 gadu vecumā. 2002. gada 7. oktobrī aizvadīja pirmo spēli Portugāles Premjerlīgā. 2002./2003. gada sezonā par Krištianu Ronaldu interesi izrādīja Anglijas Premjerlīgas klubi Liverpool un Arsenal, kā arī Spānijas Pirmās divīzijas klubs Barcelona. 2003. gada augustā pārbaudes spēlē Krištianu Ronaldu ievēroja Anglijas kluba Manchester United galvenais treneris Alekss Fergusons. Sākotnēji bija iecerēts, ka Manchester United parakstīs līgumu ar spēlēju un izīrēs atpakaļ Sporting CP klubam, bet pēc tam domas tika mainītas. Par 12,24 miljoniem sterliņu mārciņu Krištianu Ronaldu pārgāja uz Mančestras klubu. 2003. gadā augustā Krištianu Ronaldu pārcēlās uz Angliju, kļūdams par pirmo Manchester United spēlējošo Portugāles futbolistu kluba vēsturē. Arī summa, kas tika samaksāta par pāreju (12,24 miljoni £), bija lielākā Anglijas futbolā, kāda jebkad bija samaksāta par padsmitgadnieku. Sākotnēji Krištianu Ronaldu vēlējās spēlēt ar 28. numuru, tādu pašu, kā Sporting CP komandā, bet tomēr viņam tika piešķirts 7. numurs, ar kuru iepriekš spēlēja Deivids Bekhems. Krištianu Ronaldu debijas spēle Manchester United krekliņā bija 2003. gada 16. augustā pret Bolton Wanderers. 1. novembrī Manchester United sastāvā guva pirmos vārtus spēlē pret Portsmouth. Kopā ar Manchester United Krištianu Ronaldu ir trīs reizes izcīnījis Anglijas Premjerlīgas čempiona titulu (2006./2007., atzīts par labāko spēlētāju un par labāko jauno spēlētāju; 2007./2008., atzīts par labāko spēlētāju; 2008./2009.). 2008. gadā kopā ar Manchester United uzvarēja UEFA Čempionu līgā. 2008. gada Eiropas gada labākais futbolists un FIFA Gada futbolists. 2009. gada 11. jūnijā tika paziņots, ka Krištianu Ronaldu par 80 miljoniem sterliņu mārciņu transfēra maksas ir nokļuvis Real Madrid klubā. Tobrīd tā bija visu laiku lielākā naudas summa, kas samaksāta par futbolistu, par 24 miljoniem pārspējot rekordu, ko tas pats Real uzstādīja dažas dienas iepriekš, no AC Milan iegādājoties Kaka. Šis rekords saglabājās līdz 2013. gadam, kad Real Madrid par 86 miljoniem nopirka Geretu Beilu. Real Madrid sastāvā četras reizes uzvarējis UEFA Čempionu līgā (2014., 2016., 2017., 2018.). Spānijas čempionātā uzvarējis divas reizes (2012. un 2017.). 2018. gadā Itālijas A sērijas klubs Juventus par Krištianu Ronaldu pāreju samaksāja 100 miljonus eiro (kā arī vēl vismaz 12 miljonus dažādos papildus maksājumos). Tā ir lielākā pārejas nauda kāda samaksāta par spēlētāju, kurš vecāks par 30 gadiem. 2021. gada 27. augustā Ronaldu, pēc nevēlēšanās turpināt karjeru Juventus, oficiāli pievienojās Anglijas Premjerlīgas futbola klubam Manchester United. 2022. gada 22. novembrī pēc abpusējas vienošanās līgums tika lauzts. 2022. gada 30. decembrī Saūda Arābijas klubs Al-Nassr panāca vienošanos par Ronaldu pievienošanos klubam no 2023. gada 1. janvāra, parakstot līgumu līdz 2025. gadam. Kā ziņoja Fabricio Romano no The Guardian, Ronaldu saņems vēsturē lielāko futbola algu 200 miljonu eiro vērtībā gadā; tas ietver garantēto futbolista algu 90 miljonu eiro apmērā, tostarp komerciālos un sponsorēšanas darījumus. Viņa kopējā gada alga ir 200 miljoni eiro. Tiek ziņots, ka viņam tiks arī izmaksāta līguma parakstīšanas prēmija aptuveni 100 miljonu eiro apmērā. Pēc Romano teiktā, Ronaldu noraidīja pāreju uz Kanzassitijas "Sporting", lai pievienotos Al-Nassr. Krištianu Ronaldu Portugāles izlasē debitēja 18 gadu vecumā, 2003. gada 20. augustā draudzības spēlē pret Kazahstānu. 2004. gada Eiropas čempionātā Ronaldu jau bija pieteikts Portugāles izlasē. Finālā Portugāle zaudēja Grieķijai. Pēc čempionāta Ronaldu tika atzīts par turnīra labāko jauno spēlētāju un iekļauts simboliskajā Eiropas čempionāta 23 vīru izlasē. Tā paša gada augustā Krištianu Ronaldu piedalījās 2004. gada vasaras olimpiskajās spēlēs. Portugāles izlases turnīrā nospēlēja ļoti neveiksmīgi; grupā palika pēdējie. Vienīgo uzvaru izcīnīja pār Maroku, kurā K. Ronaldu guva arī savus vienīgos vārtus turnīrā. 2012. gada 16. oktobrī pret Ziemeļīriju Portugāles izlases sastāvā aizvadīja 100. spēli, kļūdams par trešo portugāli, kam izdevies šāds sasniegums un trešo jaunāko Eiropas futbolistu, kas nospēlējis 100 spēles nacionālajā izlasē (aiz Lukaša Podolska un Kristena Vīkmē). Ar 81 vārtu Krištianu Ronaldu ir visu laiku rezultatīvākais Portugāles izlases spēlētājs. 2016. gada Eiropas čempionātā Krištianu Ronaldu ar pārējiem Portugāles futbolistiem kļuva par čempioniem. Pirms 2018. gada FIFA Pasaules kausa finālturnīra Krištianu Ronaldu draudzības spēlē pret Alžīrijas izlasi aizvadīja 150. spēli Portugāles izlasē. 2018. gada 15. jūnijā Pasaules kausa spēlē pret Spāniju guva trīs vārtus un kļuva par vecāko spēlētāju, kas iesitis trīs vārtus FIFA Pasaules kausa spēlē. Viņš kļuva arī par pirmo Portugāles izlases futbolistu, kas guvis vārtus četros FIFA Pasaules kausa finālturnīros (šāds sasniegums ir vēl trim citu valstu futbolistiem). Ar šiem trim vārtiem viņš panāca Ferencu Puškāšu, kas izlases labā ir guvis 84 vārtus. Nākamajā spēlē pret Marokas izlasi Krištianu Ronaldu guva vēl vienus vārtus izlases rindās (85. vārtus) un kļuva par Eiropas visu laiku rezultatīvāko futbolistu izlašu rindās. Finālturnīrā Portugāle izstājās astoņdaļfināla spēlē pret Urugvajas izlasi, zaudējot ar 1:2. Simtos vārtus izlases rindās guva UEFA Nāciju līgas spēlē pret Zviedriju 2020. gada 8. septembrī. 2021. gada septembrī Pasaules kausa kvalifikācijas turnīra spēlē pret Īrijas izlasi (2:1) Krištianu Ronaldu guva divus vārtus, no kuriem otrie bija viņa 111. vārti nacionālajā izlasē, tādējādi kļūdams par vārtu guvumiem bagātāko spēlētāju valstsvienību futbolā (iepriekšējais rekordists bija Irānas izlases uzbrucējs Ali Dājī). Statistika atjaunota 2021. gada jūnijā, pēc sezonas beigām «Cristiano Ronaldo dos Santos Aveiro». Realmadrid.com. Real Madrid C.F. Skatīts: 2010. gada 18. februāris. «"Manchester United" pieņēmis "Real" 80 miljonu piedāvājumu par Ronaldu». eSports. 2009.06.11. «Stāsts ar nelaimīgām beigām: Ronaldu un "Manchester United" lauž līgumu». sportacentrs.com. 2022. gada 22. novembrī. Skatīts: 2022. gada 11. decembrī. https://www.skysports.com/football/news/11095/12777056/cristiano-ronaldo-former-manchester-united-forward-signs-for-saudi-arabian-club-al-nassr https://www.theguardian.com/football/2022/dec/30/cristiano-ronaldo-al-nassr-saudi-arabia https://www.sportingnews.com/us/soccer/news/cristiano-ronaldo-al-nassr-offer-salary-contract-man-united/j07nftskqnfqudolp3zpi2y0 https://www.planetfootball.com/videos/cristiano-ronaldo-transfer-al-nassr-fabrizio-romano-mls-man-utd/ Cristiano Ronaldo to become third youngest footballer in Europe to reach 100 caps Arhivēts 2012. gada 19. oktobrī, Wayback Machine vietnē. The Telegraph «Ronaldu 100.vārti izlases rindās, Portugāle pieveic Zviedriju». sportacentrs.com. 2020. gada 8. septembrī. Skatīts: 2020. gada 9. septembrī. LSM. «Ronaldu kļūst par vārtu guvumiem bagātāko spēlētāju valstsvienību futbolā». Vikikrātuvē par šo tēmu ir pieejami multivides faili. Skatīt: Krištianu Ronaldu. Olympedia profils (angliski) Munzüger Sport profils (vāciski) WorldFootball profils (angliski) Soccerbase spēlētāja profils (angliski) National-Football-Teams profils (angliski) Transfermarkt spēlētāja profils (angliski) Eu-football.info profils (angliski) FBref spēlētāja profils (angliski) Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)