Jānis Straupe (dzimis 1989. gada 3. jūnijā) ir latviešu hokejists, centra uzbrucējs. Karjeras laikā aizvadījis 17 sezonas Latvijas čempionātā, četras reizes kļūstot par līgas čempionu. 2004.—05. gada sezonā Straupe spēlēja SK Rīga 18 rindās, bet savu profesionālā spēlētāja karjeru uzsāka 2002.—03. sezonā, aizvadot četras spēles Rīgas "Prizma" vienībā. No 2005. līdz 2008. gadam uzbrucējs pārstāvēja Latvijas hokeja līgas klubu SK LSPA/Rīga. 2008.—09. gada sezonā aizvadīja piecas spēles KHL kluba Rīgas "Dinamo" sastāvā, pārējo sezonas daļu aizvadot tās fārmklubā HK Rīga 2000. Arī nākamo sezonu Straupe pavadīja "Dinamo" fārmklubā Rīgas "Dinamo Juniors". 2010.—11. gada sezonu iesāka Mestis līgas klubā HeKi, taču noslēdzas Francijas 2. līgas klubā HC Montpellier. 2011.—12. un 2012.—13. gada sezonas uzbrucējs pavadīja Baltkrievijas Ekstralīgas vienībā HK Liepājas Metalurgs. 2013.—14. gada sezonas ievadā spēlēja Norvēģijas hokeja līgas klubā Tonsbergas "Vikings", taču tad pārcēlās uz Ukrainas hokeja līgas klubu Bilyy Bars Bila Tserkva. 2014. gada vasarā Straupe pievienojās HK Kurbads rindām. Kopā ar komandu aizvadīja nākamās sešas sezonas, 2017. un 2018. gadā kļūstot par Latvijas čempionu. Pēc tam, kad komanda pārtrauca dalību Latvijas čempionātā, 2020. gada vasarā Straupe pievienojās HK Mogo. Jau gadu vēlāk Straupe pārcēlās uz HK Prizma. Latvijas hokeja izlases sastāvā spēlējis 2005., 2006. un 2007. gada Pasaules čempionātā U-18 jauniešiem. 2007. un 2008. gadā viņš spēlēja arī Pasaules čempionātā junioriem. 26 turnīra spēlēs viņš ir atzīmējies ar 6 gūtiem vārtiem, kā arī 6 rezultatīvām piespēlēm. Visrezultatīvākais viņš ir bijis 2007. gada Pasaules čempionātā U-18 jauniešiem, kā arī 2008. gada Pasaules čempionātā junioriem. Šajos divos turnīros viņš guvis 11 no kopā 12 punktiem, kurus guvis oficiālās Latvijas izlases spēlēs. Eliteprospects profils (angliski)