Viljams Frīdkins (angļu: William Friedkin; dzimis 1935. gada 29. augustā, miris 2023. gada 7. augustā) bija amerikāņu kinorežisors, kinoproducents un scenārists. Frīdkins bija viens no spilgtākajiem "Jaunās Holivudas" (New Hollywood) jeb "amerikāņu jaunā viļņa" pārstāvjiem 70. gados. Savu karjeru sācis 60. gados kā dokumentālo filmu režisors. Pirmās Frīdkina Holivudas filma bija Good Times (1967), kam sekoja neo-noir filma The Birthday Party (1968), muzikālā komēdija The Night They Raided Minsky's (1968) un drāma The Boys in the Band (1970). Viņa nākamā filma, "Franču sakarnieks", kas tika izlaista 1971. gadā, saņēma plašu kritiķu atzinību. Filma saņēma piecas Amerikas Kinoakadēmijas balvas tostarp balvu kā labākā filma, savukārt Frīdkins saņēma balvu labākā režisora kategorijā. Frīdkina nākamā filma bija "Sātana izdzinējs" (The Exorcist, 1973), balstīta uz Viljama Pītera Bletija bestselleru. "Sātana izdzinējs" tiek uzskatīta par šausmu filmas žanra revolūciju, kā arī par vienu no visu laiku labākajām šausmu žanra filmām. Filma tika nominēta 10 Kinoakadēmijas balvām, no kurām saņēma divas — labākais adaptētais scenārijs un labākā skaņa. Pēc šīm divām filmām, Frīdkinu, kopā ar Frānsisu Fordu Kopolu un Pīteru Bogdanoviču, uzskatīja par vienu no "Jaunās Holivudas" vadošajiem režisoriem. Frīdkina nākamās filmas neguva tik lielus panākumus. Sorcerer (1977), filma ar 22 miljonu ASV dolāru budžetu un Roju Šeideru galvenajā lomā, bija finansiāla izgāšanās, kas saistīta ar to, ka tā iznāca gandrīz vienā laikā ar filmu "Zvaigžņu kari". Lai gan Sorcerer sākotnēji saņēma negatīvas kritiķu atsauksmes, tā mūsdienās tiek uzskatīta par meistardarbu un vienu no 70. gadu labākajām amerikāņu filmām. Nākamā Frīdkina filma bija kriminālkomēdija The Brink's Job (1978), kas arī finansiāli panākumus neguva. 1980. gadā Frīdkins uzņēma trilleri Cruising, ar Alu Pačīno galvenajā lomā. Filma saņēma negatīvas kritiķu atsauksmes. 1981. gada 6. martā Frīdkins piedzīvoja sirdslēkmi un gandrīz nomira. Vēlāk pavadījis vairākus mēnešus rehabilitācijā. Frīdkina 80. un 90. gadu filmas saņēma pārsvarā vājus kritiķu vērtējumus un tās nebija ar komerciāli veiksmīgas. Tomēr viņa filma "Dzīvot un mirt Losandželosā" (To Live and Die in L.A., 1985), ar Viljamu Pītersenu un Vilemu Defo galvenajās lomās, tika augsti novērtēta. Filmai ir daudz līdzību ar viņa paša filmu "Franču sakarnieks". Frīdkina tiesu zāles filma Rampage (1987) saņēma atzinību no kinokritiķa Rodžera Īberta. Vēlāk režisējis šausmu filmu The Guardian (1990) un trilleri Jade (1995). Pēc Frīdkina sacītā, filma Jade, kopā ar Sorcerer, ir viņa labākās filmas. 2007. gadā uzņēmis filmu Bug, kas saņēma FIPRESCI balvu Kannu kinofestivālā. 2011. gadā Frīdkins režisēja melnās komēdijas filmu Killer Joe, kuras scenārija autors ir Treisijs Letss un kas ir balstīta uz paša Letsa lugu. Filmā galvenās lomas atveido Metjū Makonahijs un Emīls Hiršs. Killer Joe pirmizrāde notika Venēcijas kinofestivālā. Filma saņēma pozitīvas kritiķu atsauksmes, bet bija komerciāli neveiksmīga. Saņēmis balvu par mūža ieguldījumu 70. Venēcijas kinofestivālā. Frīdkins nomira no sirds mazspējas un pneimonijas savās mājās Belairā, Losandželosā, 2023. gada 7. augustā, 87 gadu vecumā. Frīdkina pēdējās filmas The Caine Mutiny Court-Martial, ar Kīferu Saterlendu galvenajā lomā, pirmizrāde notika 2023. gada septembrī Venēcijas kinofestivālā. «The American New Wave: A Retrospective | H-Announce | H-Net». networks.h-net.org. Skatīts: 2022-02-22. The Film Stage. «June 1977: When New Hollywood Got Weird». The Film Stage (en-US), 2017-06-21. Skatīts: 2022-02-22. «eFilmCritic - The Wages Of Sorcerer». www.efilmcritic.com. Arhivēts no oriģināla, laiks: 2022-02-22. Skatīts: 2022-02-22. «William Friedkin's Misunderstood 1977 'Sorcerer' Getting Re-Release (Exclusive)» (en-US). 2013-03-21. Skatīts: 2022-02-22. A. J. Goldmann. «Death of the auteur | The Spectator». www.spectator.co.uk (angļu). Skatīts: 2022-02-22. «William Friedkin to receive Venice honour». BBC News (en-GB). 2013-05-02. Skatīts: 2022-02-22. «Mūžībā devies "The Exorcist" režisors Viljams Frīdkins». apollo.lv. Skatīts: 2023. gada 7. augustā. Kyle Buchanan. «William Friedkin’s Final Film to Premiere at the Venice Film Festival». The New York Times (en-US), 2023-08-07. ISSN 0362-4331. Skatīts: 2023-11-07. Vikikrātuvē par šo tēmu ir pieejami multivides faili. Skatīt: Viljams Frīdkins. IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski)