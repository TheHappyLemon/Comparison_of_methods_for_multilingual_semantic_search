Smiltāja tragantzirnis (Astragalus arenarius) ir tragantzirņu suga ar šauru izplatības areālu Centrāleiropā un Austrumeiropā. Latvijā suga ir sastopama diezgan reti un nevienmērīgi, galvenokārt piejūrā un iekšzemes apvidos ar sausiem priežu mežiem un kontinentālām kāpām. Smiltāja tragantzirnis ir daudzgadīgs, 15—40 cm garš lakstaugs ar nezarojošu, pacilu vai reti stāvu stublāju. Stublājam un lapām ir pelēcīga nokrāsa un augs ir klāts ar zīdainiem matiņiem. Lapas uz stublāja ir izvietotas pamīšus, tās ir nepāra plūksnaini saliktas no 3—7 pāriem šauri lancetisku vai lineāru lapiņu. Pielapes ir sīkas un saaugušas. Ziednesis, kas atrodas lapas žāklē, ir apmēram lapas garumā vai īsāks. Ziedu ķekars ir skrajš, ziedu vainags gaišviolets vai sārti violets, divreiz garāks nekā kauss. Karogs galā ar jomu. Auglis ir 1,2—2 cm, šaura, gara apmatota pāksts. Zied jūnijā un jūlijā. «smiltāja tragantzirnis - Astragalus arenarius L. - Augi - Latvijas daba». www.latvijasdaba.lv. Skatīts: 2024-02-22.