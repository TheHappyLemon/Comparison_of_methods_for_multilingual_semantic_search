Šis raksts ir par ASV štatu. Par upi skatīt rakstu Tenesī (upe). Tenesī jeb Tenesi (angļu: Tennessee, izrunā: [ˌtɛnɪˈsiː]), agrāk arī Tenesija, oficiāli Tenesī štats (State of Tennessee), ir viens no Amerikas Savienoto Valstu štatiem, atrodas Dienvidaustrumu reģionā. Tenesī štats ir 36. lielākais pēc platības un 15. lielākais pēc iedzīvotāju skaita no piecdesmit ASV štatiem. 2020. gadā Tenesī dzīvoja 6,91 miljons iedzīvotāju. Tenesī administratīvais centrs ir Našvila. Tā ir arī lielākā pilsēta štatā ar 689 tūkstošiem iedzīvotāju. Otra lielākā pilsēta Tenesī štatā ir Memfisa ar 633 tūkstošiem iedzīvotāju. Tenesī robežojas ar Alabamas, Ārkanzasas, Džordžijas, Kentuki, Misisipi, Misūri, Virdžīnijas un Ziemeļkarolīnas štatiem. Tenesī galvenokārt nodarbojas ar lauksaimniecību, tūrismu un ražošanu. Lauksaimniecībā galvenokārt audzē mājputnus, soju un liellopus. Ražo galvenokārt elektroniku, ķīmiskas vielas un auto detaļas. Vēsturiski Tenesī bija daļa no Ziemeļkarolīnas štata, pēc tam lielākā daļa no Dienvidrietumu teritorijas. 1796. gada 1. jūnijā Tenesī pievienojās Amerikas Savienotajām Valstīm kā sešpadsmitais štats. Britu—amerikāņu kara laikā (1812–1815) Tenesī ieguva neformālo nosaukumu “Brīvprātīgo štats” (The Volunteer State), jo daudzi Tenesī štata iedzīvotāji brīvprātīgi iesaistījās šajā karā. Iesauka vēl vairāk nostiprinājās pēc 1815. gadā notikušās Ņūorleānas kaujas, kurā amerikāņi svinēja uzvaru. «City and Town Population Totals: 2010-2019». United States Census Bureau. Skatīts: 17.03.2022. Vikikrātuvē par šo tēmu ir pieejami multivides faili. Skatīt: Tenesī. Encyclopædia Britannica raksts (angliski) Katoļu enciklopēdijas raksts (angliski)