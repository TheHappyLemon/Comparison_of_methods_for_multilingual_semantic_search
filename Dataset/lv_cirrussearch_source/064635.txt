Kailā pļavauzīte (latīņu: Helictotrichon pratense) ir graudzāļu dzimtas suga, kas ir sastopama Eiropā, tostarp nereti, bet nevienmērīgi Latvijā — visbiežāk valsts rietumdaļā; austrumdaļā galvenokārt Daugavas ielejā. Dažāda lieluma grupas aug sausieņu pļavās. Kailā pļavauzīte ir daudzgadīgs, 30—100 cm garš lakstaugs, kurš veido blīvu ceru. Augs parasti ir kails vai arī tikai uz lapas maksts ir daži īsi matiņi. Stiebrs ir stāvs, stīvs, parasti ar iesārtu nokrāsu. Lapas ir 0,1—0,4 cm šauras, kailas un sausā laikā ierotījušās. Mēlīte ir nosmailota, 0,3—0,5 cm gara, šauro lapu dēļ parasti ir garāka nekā lapas platums. Ziedkopa ir šaura, 8—20 cm gara, raupja skara. Ziedu skarā apakšējie zari ir pa 1 vai 2. Vārpiņas ass ir kaila, vārpiņas plēksnes ir smailas, nevienādas, ar violetu nokrāsu. Visām vārpiņu plēksnēm ir 3 dzīslas, un vārpiņā ir 4—5 ziedi. Ārējā zieda plēksne galā ir divzobaina, ar garu, lauzītu akotu. Iekšējās zieda plēksnes šķautne ir skarbi skropstaina. Auglis ir aptuveni 0,5 cm garš grauds ar garenrievu. Zied maijā un jūnijā. «kailā pļavauzīte - Helictotrichon pratense (L.) Besser - Augi - Latvijas daba». www.latvijasdaba.lv. Skatīts: 2022-12-11.