Prezidentūra Eiropas Savienības Padomē ir Eiropas Savienības (ES) pārvaldes kārtība, saskaņā ar kuru katra ES dalībvalsts uz sešiem mēnešiem rotācijas kārtībā pilda ES Padomes prezidējošās valsts pienākumus. Šajos sešos mēnešos prezidējošā dalībvalsts vada visu līmeņu sanāksmes, ierosina pamatnostādnes un virza nepieciešamos kompromisus, lai Padome varētu pieņemt lēmumus. Lai nodrošinātu Padomes darba pēctecību un veicinātu resursu efektīvāku izmantošanu, kopš 2009. gada, kad spēkā stājās Lisabonas līgums, ES Padomē ieviestas kopīgas trio prezidentūras. Tas nozīmē, ka prezidentūra tiek īstenota, sadarbojoties trim dalībvalstīm, kuras uzņemas prezidentūru viena pēc otras. Katrs trio grupas loceklis pēc kārtas pilda prezidentūras pienākumus sešus mēnešus, pamatojoties uz kopīgu trio darba programmu. Viens no galvenajiem prezidentūras pienākumiem ir organizēt un vadīt ES Padomes, COREPER (Pastāvīgo pārstāvju jeb ES dalībvalstu vēstnieku komiteja) un darba grupu sanāksmes. ES Padomes darba kārtības jautājumus politiski apspriež un lēmumus pieņem dalībvalstu ministri, kuri sanāk atbilstoši to kompetencei desmit dažādos sastāvos. Padomes sanāksmes vada prezidējošās valsts attiecīgās jomas ministrs. Tikai vienu Padomes sastāvu nevada attiecīgā sešu mēnešu posma prezidējošā valsts. Tā ir Ārlietu padome, kuru vada ES Augstais pārstāvis ārlietās un drošības politikas jautājumos. Tāpat būtisks prezidentūras uzdevums ir pārstāvēt ES Padomi attiecībās ar pārējām dalībvalstīm un virkni ES institūciju — Eiropas Komisiju, Eiropas Parlamentu u.c. — un starptautiski (ar trešajām valstīm). Pamatraksts: Latvijas prezidentūra Eiropas Savienības Padomē Latvija bija Eiropas Savienības Padomes prezidējošā valsts no 2015. gada 1. janvāra līdz 30. jūnijam. Latvija pārņēma prezidentūru no Itālijas un nodeva to Luksemburgai. Šī ir Latvijas pirmā prezidentūra ES Padomē. Prezidentūras oficiālā tīmekļa vietne ir EU2015.LV «Plašāk par trio prezidentūru.». Arhivēts no oriģināla, laiks: 2015. gada 23. martā. Skatīts: 2015. gada 2. februārī. Eiropas Savienības Padomes tīmekļa vietne «Latvijas prezidentūras ES Padomē oficiālā tīmekļa vietne». Arhivēts no oriģināla, laiks: 2015. gada 6. februārī. Skatīts: 2015. gada 2. februārī.