Trijstūru rasboras, trijstūru rasboru ģints (Trigonostigma) ir zebrzivju dzimtas (Danionidae) ģints, kas apvieno 4 saldūdens zivju sugas. Tās visas dabīgajā vidē mājo Dienvidaustrumāzijā. Turklāt gandrīz visas šīs sugas, izņemot kvēlojošo rasboru, sastopamas Taizemē, bet Somphona rasbora ir endēma Taizemes zivju suga. Nesenā pagātnē šīs ģints sugas tika klasificētas rasboru ģintī (Rasbora), bet līdz ar jaunākajiem ģenētiskajiem pētījumiem sistemātikā ir veikta revīzija. Trijstūru rasboras atšķiras no pārējām rasborām ne tikai ģenētiski, bet arī ar veidu, kā tās nārsto. Zinātniskais nosaukums Trigonostigma atvasināts no grieķu valodas un latviski nozīmē "trijstūris", "cirvis" (trigonon) un "plankums", "zīme" (stigma). Gandrīz visām šīs ģints sugām uz astes stumbra ir melns trijstūra vai cirvja veida plankums. Vienīgi Somphona rasborai melnā zīme veidojas kā līnija. Trijstūru rasboras ir krāšņas un dekoratīvas zivtiņas, tādēļ tās ir populāras akvāriju iemītnieces visā pasaulē. Izņēmums ir Somphona rasbora, kas ir retums akvāriju kolekcijās un kas ilgstoši tika uzskatīta par izmirušu savvaļā. 2012. gadā šo nelielo zivtiņu ierindoja Zemeslodes 100 visapdraudētāko sugu sarakstā. Trijstūru rasboras uzturas baros, tādēļ akvārijā jābūt vismaz 5—6 izvēlētās sugas īpatņiem, turklāt, jo tie ir vairāk, jo zivtiņas labāk jūtas. Kopumā par šīs grupas zivīm ir viegli rūpēties, tās labi jūtas akvārijos, kuros ir daudz augu. Akvārijam jābūt vismaz 40—75 l lielam. Trijstūru rasborām ir īpatnējs nārstošanas veids. Mātīte ikrus nērš uz ūdensaugu lapu apakšpusēm. Trijstūru rasboru ģints (Trigonostigma) Arlekīnrasbora (Trigonostigma heteromorpha) Cirvīšu rasbora (Trigonostigma espei) Kvēlojošā rasbora (Trigonostigma hengeli) Somphona rasbora (Trigonostigma somphongsi) FishBase: Genus: Trigonostigma FishBase: Trigonostigma hengeli (Meinken, 1956) Glowlight rasbora The Wet Spot: New genus Trigonostigma IUCN: Trigonostigma somphongsi «Priceless or Worthless? The world's most threatened species by E M Bailie and Elen R Butcher». Arhivēts no oriģināla, laiks: 2012. gada 21. oktobrī. Skatīts: 2012. gada 1. oktobrī.