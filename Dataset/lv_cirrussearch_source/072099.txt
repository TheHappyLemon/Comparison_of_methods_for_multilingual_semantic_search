2009. gada Tour de France bija 96. Tour de France velobrauciens, kas norisinājās no 2009. gada 4. jūlija līdz 2009. gada 26. jūlijam. Velobrauciens tika uzsākts Monako ar 15,5 kilometrus garu individuālo braucienu , kurā tika iekļauta arī Monako F1 sacīkšu trase. Kopumā 2009. gadā Tour de France norisinājās sešās valstīs: Monako, Francijā, Spānijā, Andorā un Itālijā. Izšķirošie posmi cīņā par uzvaru notika kalnu etapos Pirenejos un Alpos, bet velobrauciens finišēja kā vienmēr Elizejas laukos Parīzē pēc aizvadīta 21 posma un 3459 kilometriem. 2009. gada Tour de France piedalījās 20 komandas un 180 riteņbraucēji. Šajā gadā Tour de France nepiedalījās Latvijas riteņbraucēji. Par velobrauciena uzvarētāju kļuva Spānijas sportists Alverto Kontadors no Astana, kļūstot par divkārtēju Tour de France uzvarētāju (iepriekš viņš to paveica 2007. gadā). Viņa komandas biedrs leģendārais ASV sportists Lānss Ārmstrongs kopvērtējumā ieņēma 3. vietu, bet otrais bija Luksemburgas riteņbraucējs Andi Šleks (Team Saxo Bank), kurš bija labākais jauno braucēju konkurencē otro gadu pēc kārtas. Pēc L. Ārmstronga diskvalifikācijas par dopinga lietošanu un visu titulu atņemšanas, A. Šleks tika atzīts par kopvērtējuma otro, savukārt trešo vietu ieņēma brits Bredlijs Viginss. "Kalnu karaļa" raibo kreklu tūres noslēgumā ieguva Franko Pelicoti (Itālija, Liquigas). 2011. gadā viņš par dopinga lietošanu tika diskvalificēts un uzvara Tour de France kalnu kopvērtējumā viņam tika atņemta; otrais aiz viņa šai vērtējumā bija Egoi Martiness no Spānijas. Šis bija jau otrais gads pēc kārtas, kad velobrauciens dopinga dēļ palika bez "Kalnu karaļa". Savukārt labākā sprintera zaļo kreklu izcīnīja Tūrs Hūshovds (Norvēģija, Cervélo TestTeam). Lielbritānijas riteņbraucējs Marks Kevendišs (Team Columbia-HTC) izcīnīja uzvaras 6 Tour de France posmos, kas ir izcils sasniegums, tomēr pat tas viņam neļāva punktu kopvērtējumā apsteigt norvēģu sprinteri. Komandu kopvērtējumā uzvarēja Kazahstānas komanda Astana. Piezīmes: * Franko Pelicoti 2011. gadā tika diskvalificēts par dopinga lietošanu un Tour de France "kalnu karaļa" tituls viņam tika atņemts. ** Mikels Astarloza tika diskvalificēts par dopinga lietošanu (dopings atrasts pirms Tour de France ņemtajās analīzēs) un par uzvarētāju 16. posmā atzīts Sendijs Kasārs. 2009. gada Tour de France piedalījās 20 komandas un 180 riteņbraucēji, no kuriem Parīzē finišēja 156.