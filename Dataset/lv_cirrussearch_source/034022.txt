Šis raksts ir par sporta veidu. Par citām jēdziena regbijs nozīmēm skatīt nozīmju atdalīšanas lapu. Regbijs ir komandu sporta veidu grupa, kuras pirmsākumi meklējami Anglijas pilsētā Ragbi. Sporta veida nosaukums ir radies no šīs pilsētas nosaukuma. 1895. gadā regbijs sadalījās divās atsevišķās formās — regbijā-13 (angļu: Rugby League) un regbijā-15 (angļu: Rugby Union). Katrā no tām ir atšķirīgi spēles noteikumi, kā arī katrai no tām pastāv sava pārvaldes organizācija. Abu regbiju formu galvenais mērķis ir piezemēt ovālo bumbu aiz gala līnijas. Abu galveno pārvaldes organizāciju pakļautībā atrodas arī citi regbija paveidi (t. sk. sniega regbijs, ratiņregbijs, miniregbijs ar mazāku bumbu un laukumu, kas domāts bērniem, pludmales regbijs). Regbijā nedrīkst dot piespēles uz priekšu. Vasaras olimpiskajās spēlēs notiek sacensības regbijā-7, kas ir regbija paveids ar septiņiem laukuma spēlētājiem. 1895. gadā regbijs sadalījās divās atsevišķās formās — regbijā-13 un regbijā-15. Katrā no tām ir atšķirīgi spēles noteikumi. Kā jau nosaukums norāda, regbijā-13 vienas komandas laukuma spēlētāju skaits ir 13, bet regbija-15 — 15. Spēles parasti notiek futbola laukumā, kas pielāgotas regbija vajadzībām. Regbijā-13 laukuma izmēri ir no 112 līdz 122 metriem garumā un 68 metri platumā, savukārt regbijā-15 laukuma garuma ierobežojums ir 144 metri, bet platumā nedrīkst būt vairāk par 70 metriem. Abās regbija formās attālums starp tā dēvēto try line ir 100 metri. Spēle ilgst 2 puslaikus, katrs no tiem ir 40 minūšu garš. Katras komandas mērķis ir iegūt pēc iespējas vairāk punktu, kurus var gūt dažādā veidā. Punktu gūšanas veids katrā no regbija paveidiem mazliet atšķiras. Arī bumbas izspēle un auta izspēle katrā no formām ir atšķirīga. Vecākās regbija sacensības ir Sešu nāciju čempionāts, kas notiek katru gadu kopš 1883. gada pēc regbija-15 noteikumiem. Sākotnēji tajās spēlēja Anglijas, Velsas, Īrijas un Skotijas izlase. 1910. gadā pievienojās Francijas izlase, bet 2000. gadā — Itālijas izlase. 1996. gadā līdzīgs turnīrs tika izveidots no Dienvidu puslodes izlasēm. Sākotnēji turnīrs saucās Tri Nations un tajā piedalījās Dienvidāfrikas, Austrālijas un Jaunzēlandes izlase. 2012. gadā šim turnīram pievienojās Argentīnas izlase un turnīrs tika pārsaukts par Regbija čempionātu (The Rugby Championship). Regbijā-15 iepriekš medaļas sadalīja četrās vasaras olimpiskajās spēlēs — Parīzē 1900. gadā, Londonā 1908. gadā, Antverpenē 1920. gadā un Parīzē 1924. gadā. Regbijs-7, kur laukumā atrodas septiņi spēlētāji, kopš 2016. gada iekļauts vasaras olimpiskajās spēlēs. Nozīmīgākās regbija-13 sacensības ir Regbija līgas četras nācijas (Rugby League Four Nations), kurā piedalās pārstāvji no Austrālijas, Anglijas, Jaunzēlandes un Francijas. 1954. gadā notika pirmās Regbija līgas pasaules kausa sacensības. Regbija-15 pirmās Pasaules kausa sacensības notika 1987. gadā. Tās norisinās ik pēc četriem gadiem. Skatīt arī: Latvijas regbija izlase Latvijā tiek spēlēts kopš 1960. gada.[nepieciešama atsauce] Latvijas spēlētāji ir spēlējuši gan Padomju Savienības izlasē, gan arī ārzemju klubos. Latvijā regbiju vada Latvijas Regbija federācija, kuras vadītājs kopš 2022. gada ir Kārlis Vents, nomainot Aivaru Pilenieku. Latvijā spēlējamie regbija paveidi ir regbijs-15, regbijs-7, pludmales, sniega un pieskārienregbijs, Latvijas Regbija līga agrāk organizējusi arī regbija-13 sacensības un izlasi. Galvenie Latvijas klubi koncentrējušies valsts centrālajā daļā — Rīgā, Garkalnē, Jelgavā, Valmierā, Elejā, Jūrmalā, Baldonē. 2021. gadā Rīgā notika regbija-7 valstu izlašu Eiropas čempionāta Trophy, t.i. otrās pēc spēka divīzijas, sacensības junioriem (līdz 18 gadu vecumam). 2022. gadā jūlijā tās atkal notiks Rīgā. «Par regbija federācijas prezidentu ar balsu vairākumu ieceļ Kārli Ventu». Sportacentrs.com (latviešu). 2022-07-08. Skatīts: 2022-07-22. «Regbijs īsumā». rugby-latvia.lv. Skatīts: 2022-07-22. «Latvijas regbija-13 izlase centīsies kvalificēties Pasaules kausa finālturnīram». LA.LV (latviešu). Skatīts: 2022-07-22. «Kur var trenēties regbijā?». rugby-latvia.lv. Skatīts: 2022-07-22. «Eiropas U18 čempionāts regbijā-7». rugby-latvia.lv. Skatīts: 2022-07-22. «U18 Boys Sevens Trophy 2022». Rugby Europe (en-GB). Skatīts: 2022-07-22. Vikikrātuvē par šo tēmu ir pieejami multivides faili. Skatīt: Regbijs. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski) «Latvijas Regbija Federācija».[novecojusi saite]