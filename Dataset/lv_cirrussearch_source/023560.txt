Puškina (krievu: Пушкин), līdz 1918. gadam pazīstama kā Carskoje Selo (krievu: Царское Село — ‘Cara ciems’) ir pilsēta Krievijā uz dienvidiem no Sanktpēterburgas centra. Administratīvi ir Sanktpēterburgas daļa. No 1710. gada tā bija Krievijas cara Pētera I, vēlāk Krievijas Impērijas ķeizaru vasaras rezidence. Pilsētā esošās pilis un parki ir iekļauti UNESCO Pasaules mantojuma sarakstā. Pilsēta radusies ap Katrīnas pils kompleksu, kas tika sākts veidot pēc Pētera I pavēles drīz pēc Ingrijas ieņemšanas 1710. gadā. Viņa sievas Katrīnas I valdīšanas laikā uzceltā divstāvu pils kļuva par vienu no ķeizarienes rezidencēm. Ķeizarienes Elizabetes valdīšanas laikā pēc Frančesko Bartolomeo Rastrelli projekta pili pilnīgi pārbūvēja un 1755. gadā no Ziemas pils uz šejieni pārcēla Dzintara istabu. No 1792. līdz 1795. gadam Carskoje Selo Katrīnas II mazdēlam Aleksandram uzcēla Džakomo Kvarengi projektēto Aleksandra pili. 1837. gadā starp Carskoje Selo un Santpēterburgu izveidoja pirmo Krievijas dzelzceļa līniju. 1905. gadā Aleksandra pils kļuva par pēdējā Krievijas Impērijas ķeizara Nikolaja II rezidenci. Pēc Februāra revolūcijas Nikolajs II ar ģimeni kādu laiku dzīvoja Carskoje Selo mājas arestā. Pēc Oktobra revolūcijas piļu komplekss tika pasludināts par muzeju, bet pilsēta pārdēvēta par Detskoje Selo (krievu: Детское Село). 1937. gadā, sakarā ar Aleksandra Puškina 100. nāves jubileju, Detskoje Selo pārdevēja par Puškinu. Otrā pasaules kara laikā no 1941. līdz 1944. gadam Puškina atradās vācu okupācijā. Dzintara istaba tika izvesta nezināmā virzienā un tā arī nav atrasta (mūsdienās pilī ir Dzintara istabas kopija). Puškinā (Carskoje Selo) dzimuši politiķis Sergejs Mironovs (Сергей Михайлович Миронов, 1953) un Krievijas cars Nikolajs II (Николай II, 1868-1918). Šeit jaunības dienas pavadījuši Anna Ahmatova, Nikolajs Gumiļevs un Aleksandrs Puškins, bet miruši rakstnieks Aleksandrs Beļajevs (Александр Романович Беляев, 1884-1942) un dzejnieks Fjodors Tjutčevs (Фёдор Иванович Тютчев, 1803-1873). Aleksandra pils Vikikrātuvē par šo tēmu ir pieejami multivides faili. Skatīt: Puškina. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Austrumeiropas enciklopēdijas raksts (vāciski)