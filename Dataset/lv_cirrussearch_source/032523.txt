Hideki Jukava (japāņu: 湯川 秀樹, dzimis 1907. gada 23. janvārī, miris 1981. gada 8. septembrī) bija japāņu fiziķis teorētiķis, pirmais Nobela prēmijas laureāts no Japānas. 1949. gadā ieguva Nobela prēmiju fizikā par mezonu paredzēšanu, balstoties uz teorētiskiem kodolspēku pētījumiem. Dzimis 1907. gadā Tokijā kā Hideki Ogava, uzaudzis Kioto. 1929. gadā ieguvis zinātnisko grādu Kioto Imperiālajā universitātē. Nodarbojās ar teorētisko fiziku, īpaši ar elementārdaļiņu teoriju. 1932. gadā pēc apprecēšanās ar Sumi Jukavu nomainīja uzvārdu no Ogavas uz Jukavu. 1933. gadā 26 gadu vecumā kļuva par asistējošo profesoru Osakas Imperiālajā universitātē. 1935. gadā Jukava publicēja savu mezonu teoriju, kurā izskaidroja mijiedarbību starp protoniem un neitroniem. Viņa teorija ietekmēja elementārdaļiņu pētījumu attīstību. 1940. gadā Jukava kļuva par Kioto Imperiālās universitātes profesoru, bet 1949. gadā — par Kolumbijas Universitātes profesoru. 1949. gadā Jukava saņēma Nobela prēmiju fizikā. Viņš bija teorētiski paredzējis π mezonu esamību, un tos 1947. gadā atklāja zinātnieku grupa Sesila Pauela vadībā. 1953. gadā Jukava kļuva par pirmo Jukavas teorētisko pētījumu institūta direktoru. Institūts darbojās pie Kioto universitātes. Jukava to vadīja līdz pat 1970. gadam. 1955. gadā Jukava pievienojās desmit vadošu zinātnieku un intelektuāļu grupai, parakstot Rasela—Einšteina manifestu, kas aicināja uzsākt kodolatbruņošanos. 1970. gadā Jukava pensionējās no darba Kioto universitātē. 1981. gadā 74 gadu vecumā viņš mira no pneimonijas un sirds mazspējas. «The Nobel Prize in Physics 1949». Nobel Foundation. Vikikrātuvē par šo tēmu ir pieejami multivides faili. Skatīt: Hideki Jukava. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) Hideki Jukavas biogrāfija Nobela prēmijas mājaslapā (angliski) YUKAWA STORY 1954. gada īsfilma (angliski)