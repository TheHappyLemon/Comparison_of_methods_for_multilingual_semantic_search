Šimons Abramovičs Vinavers (poļu: Szymon Abramowicz Winawer; 1838. gada 5. marts Varšava — 1919. gada 29. novembris Varšava) bija ebreju izcelsmes Polijas šahists. Viens no spēcīgākajiem Eiropas šahistiem 1860.—1880. gados. Sevi pieteicis 1867. gadā Parīzes starptautiskajā šaha turnīrā, kurā izcīnījis 2. vietu. 1868. gadā Varšavā uzvarējis pirmajā šaha turnīrā tagadējās Polijas teritorijā. 1875. gadā mačā pieveicis Krievijas meistaru Iļju Šumovu ar 5:2. 1878. gadā Parīzē dalījis pirmo vietu ar Johannesu Cukertortu, bet pēc papildu mača palicis otrais. 1881. gadā starptautiskajā šaha turnīrā Berlīnē dalījis trešo vietu ar Mihailu Čigorinu. 1882. gadā Vīnē dalījis pirmo vietu ar Vilhelmu Steinicu. Lielāko panākumu guvis 1883. gadā Nirnbergā, kad kļuvis par 3. Vācijas šaha kongresa uzvarētāju. Pēc tam ilgi nav piedalījies šaha turnīros, un tikai 1890. gados atkal atgriezies šahā. Tomēr tajos laikos jau bija parādījusies jauna šahistu paaudze, un Vinavers vairs nespēja atkārtot iepriekšējos panākumus. 1892. gadā Drēzdenes un 1896. gada Budapeštas šaha turnīros viņš ieņēma tikai 6. vietu. 1896. gadā Vinavers zaudēja maču Dāvidam Janovskim ar 2:5. 1901. gadā 63 gadu vecumā viņš piedalījās savā pēdējā šaha turnīrā Montekarlo, kur palika priekšpēdējā vietā. Vinavers ir devis nozīmīgu ieguldījumu šaha atklātņu teorijā. Viņa vārdā ir nosaukts Franču aizsardzības variants — 1.e4 e6 2.d4 d5 3.Zc3 Lb4, kā arī gambīta variants Slāvu aizsardzībā — 1. d4 d5 2. c4 c6 2. Zc3 e5. Paris (1867) Paris (1878) Berlin 1881 Vienna (1882) Nuremberg (1883) Monte Carlo (1901) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)