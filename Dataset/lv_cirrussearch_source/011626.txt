Grankanārija (spāņu: Gran Canaria) ir viena no Spānijai piederošā Kanāriju salu arhipelāga salām, kas atrodas Atlantijas okeānā 210 km attālumā no Āfrikas ziemeļaustrumu krasta starp Tenerifes un Fuerteventūras salām. Sala atrodas 1250 km attālumā no kontinentālās Spānijas un lidojums līdz valsts galvaspilsētai Madridei ilgst aptuveni 3 stundas. Sala ir vulkāniskas izcelsmes un tās pirmiedzīvotāji bija guanči. Grankanārijas kopējā platība ir 1560,1 km² un tā ir trešā lielākā sala Kanāriju arhipelāgā pēc izmēra un vidējā augstuma. Salai ir gandrīz apaļa forma un diametrs ap 50 km. Neskatoties uz to, ka sala ir neliela, tajā ir neparasti daudzveidīgas dabas ainavas un dažādas klimatiskās joslas, tāpēc Grankanārija tiek dēvēta par mazo kontinentu. Gaisa temperatūra salas ziemeļos parasti par vairākiem grādiem ir zemāka nekā gaisa temperatūras salas dienvidos. Pēc 2018. gada datiem salā dzīvo 846 717 iedzīvotāji, kas veido 40% no Kanāriju arhipelāga kopējā iedzīvotāju skaita un padara to par otro apdzīvotāko salu arhipelāgā. No tā skaita 378 517 dzīvo salas galvaspilsētā Las Palmas de Gran Canaria, kas ir lielākā Kanāriju salu pilsēta. Kanāriju salu arhipelāgam ir divas galvaspilsētas. Viena no tām ir Santakrusa de Tenerife, Tenerifes salā, bet otrā ir Las Palmas de Gran Canaria Grankanārijā, kas ir arī Laspalmasas provinces galvaspilsēta. Grankanārija ir autonoms apgabals Kanāriju salu arhipelāgā, kas ir sīkāk sadalīts 21 pašvaldībā: Ņemot vērā Grankanārijas atrašanās vietu, visērtākais transporta veids, lai nokļūtu šajā salā, ir lidmašīna. Salā ir iespējams nokļūt arī ar kompānijas Trasmediterranea prāmi, kas kursē starp Kadisas (Cádiz) pilsētu kontinentā un Las Palmas, taču jārēķinās ar to, ka brauciens ilgst divas diennaktis. Grankanārijā ir uzbūvēta mūsdienīga autostrāde GC1, kas savieno galvaspilsētu Las Palmas salas ziemeļos ar Puerto Rico kūrortu salas dienvidos. Šī ir vienīgā ātrgaitas autostrāde, jo, ņemot vērā to, ka lielāko daļu Grankanārijas aizņem kalni, salas vidienē nākas pārvietoties pa šauriem, līkumotiem kalnu ceļiem, serpantīniem. Pārvietoties pa salu ir iespējams gan ar auto, gan ar sabiedrisko transportu (autobusiem, kas šeit tiek saukti par guagua). Elektrotransporta vai dzelzceļa satiksmes salā nav. Salā ir labi attīstīta arī taksometru satiksme, kuru pakalpojumi nav dārgi. 18 kilometrus no salas galvaspilsētas Las Palmas salas ziemeļos un 25 kilometrus no galvenajiem tūrisma centriem salas dienvidos atrodas Grankanārijas lidosta, kas gadā apkalpo miljoniem pasažieru. Ir attīstīta arī vietējā aviosatiksme starp Grankanāriju un citām Kanāriju salām, ko nodrošina aviokompānijas Binter Canarias un Islas Airways. Prāmju kompānijas Naviera Armas un Fred Olsen nodrošina jūras satiksmi starp Grankanāriju un citām salām. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 233. lpp. Vikikrātuvē par šo tēmu ir pieejami multivides faili. Skatīt: Grankanārija. Encyclopædia Britannica raksts (angliski) Grankanārijas lidosta Grankanārijas oficiālā tūrisma vietne Global - Grankanārijas sabiedriskā transporta kompānija Arhivēts 2006. gada 1. septembrī, Wayback Machine vietnē. Grankanārijas tūrisma informācija Virtuāls ceļojums pa Grankanāriju Arhivēts 2006. gada 9. augustā, Wayback Machine vietnē. Grankanārijas karte Informācija par Grankanāriju Informācija par Grankanāriju Viss par Grankanāriju Arhivēts 2020. gada 3. decembrī, Wayback Machine vietnē.