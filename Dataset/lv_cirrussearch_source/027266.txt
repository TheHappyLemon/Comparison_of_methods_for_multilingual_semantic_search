Taukšūnas, adipocīti jeb lipocīti (no grieķu: λίπος, lípos — 'tauki' un κύτος, kútos — 'šūna') ir saistaudu šūnu veids, kuru sakopojumi veido taukaudus. Tām ir mehāniska, termoregulējoša un enerģētiska nozīme. Taukšūnu veidošanās cilvēkam sākas 30. embrionālās attīstības nedēļā un turpinās pirmos divus dzīves gadus pēc dzimšanas, kā arī pirmspubertātes vecumā. No mezenhīmas diferencējas lipoblasti, no kuriem rodas prelipocīti. Tajos rodas enzīms lipoproteīnlipāze, un vienā šūnas pusē parādās atsevišķi tauku pilieni. Diferenciācijas sākumā šūna var dalīties, turpretim vēlīnie prelipocīti un lipocīti vairs nedalās. Aina Dālmane. Histoloģija. Rīga : LU Akadēmiskais apgāds, 2004. 319. lpp. ISBN 9984-770-42-7.