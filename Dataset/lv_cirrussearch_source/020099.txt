Natrona ezers (svahili: Ziwa Natron, angļu: Lake Natron) ir sālsezers Tanzānijas ziemeļos pie robežas ar Keniju, Āfrikas Lielajā Rifta ielejā. Ezera ūdenim raksturīga sarkanbrūna krāsa — sausajā periodā, izsīkstot ūdenim, palielinās sāls saturs un ūdenī savairojas mikroorganismi, kam šādi apstākļi patīk. Ezerā vietām peld sārmainu sāļu gabali, kuri arī iekrāsoti sarkanbrūnā krāsā. Gultnē un krastos karstie avoti. Krastos viens aktīvs vulkāns — Oldoiņo Legai. Ezera dubļu temperatūra karstajā saulē sasniedz 50 °C, sārmainums sasniedz 9—10,5 pH — tikpat sārmains, kā koncentrēts amonjaks. Šāds ūdens taustot šķiet viskozs. Ezers ir barošanās vieta aptuveni 2,5 miljoniem flamingo. Flamingo ligzdas ezerā ir drošībā, jo sārmainā ūdens dēļ plēsēji tām nevar piekļūt. Sārmainajā ūdenī, pie karsto avotu izplūdes vietām 36—40 °C karstā ūdenī dzīvo īpaša zivju suga Oreochromis alcalica. Unikālo ezera ekosistēmu apdraud plāni izmainīt tā hidroloģisko balansu, izcērtot mežus tā baseinā un ierīkojot hidroelektrostaciju uz ezera pietekas. Vikikrātuvē par šo tēmu ir pieejami multivides faili. Skatīt: Natrona ezers.