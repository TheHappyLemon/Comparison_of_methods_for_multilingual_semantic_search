Somijas eiro monētas ir eiro monētas, kuras izdevusi Somija. Somijas eiro monētu valsts puses dizainā izmantoti trīs attēli. Uz centu monētām attēlots lauva no Somijas ģerboņa, bet uz eiro monētām attēlota Somijas daba. Uz 1 eiro monētas attēloti divi ziemeļu gulbji lidojumā virs mākoņiem. Ziemeļu gulbis ir Somijas nacionālais putns. Uz 2 eiro monētas attēlotas lācenes (ogas ar lapām fonā). Uz 2 eiro monētas jostas ir valsts nosaukums somiski un zviedriski un trīs lauvas galvas. Uz Somijas eiro monētām sākotnēji netika identificēta izdevējvalsts, taču uz kopš 2007. gada izlaistajām monētām šim nolūkam ir iekalti nelieli burti FI. Somijā netiek izmantotas 1 un 2 centu monētas, tās kaļ tikai nelielā daudzumā priekš kolekcionāriem. Somija 2 eiro piemiņas monētas izdod kopš 2004. gada. 2007., 2009. un 2012. gadā izdotās Eiropas ekonomiskajai vienotībai veltītas monētas izdeva visas eirozonas valstis kopā. Lai gan 2 eiro monētu jostas uzraksts piemiņas monētām parasti ir tāds pats kā uz standarta monētām, dažām no Somijas monētām tas ir atšķirīgs. Bez 2 eiro piemiņas monētām Somija ir izdevusi vairākas piemiņas monētas, kas nav paredzētas apgrozībai. 2004 — Eiropas Savienības piektā paplašināšana 2004. gadā 2005 — ANO izveides 60. gadadiena un 50. gadadiena kopš Somijas pievienošanās šai organizācijai ANO veltītās monētas jostas uzraksts 2006 — 100 gadi kopš sievietēm Somijā ir balsstiesības 2007 — 50 gadi kopš Romas līguma noslēgšanas Romas līgumam veltītās monētas jostas uzraksts 2007 — Somijas neatkarības 90.gadadiena 2008 — Vispārējās cilvēktiesību deklarācijas pieņemšanas 60. gadadiena 2009 — 10 gadi kopš Eiropas Ekonomikas un monetārā savienības izveides Eiropas Ekonomikas un monetārajai savienībai veltītās monētas jostas uzraksts 2009 — 200 gadi kopš Somija ieguva autonomiju (kā Somijas lielhercogiste) 2010 — 150 gadi kopš Somija ieguva tiesības izdot naudu 2011 — Somijas bankas 200. gadadiena 2012 — 10 gadi kopš eiro ieviešanas 2012 — Somu gleznotājas Helēnes Šjerfbekas 150 gadu jubileja 2013 — 150 gadi kopš Somijā regulāri tiek noturētas parlamenta sesijas 2013 — Somu rakstnieka un Nobela prēmija literatūrā Fransa Emila Sillanpē 125 gadu jubileja 2014 — Somijas rakstnieces Tūves Jānsones 100 gadu jubileja 2014 — Somu mēbeļu un tekstiliju dizainera Ilmari Tapiovāras 100 gadu jubileja 2015 — Somijas komponista Žana Sibēliusa 150 gadu jubileja Uz Somijas monētām, kas izdotas līdz 2006. gadam bija meistara zīme M — Somijas naudas kaltuves toreizējā prezidenta Raimo Makonena uzvārda pirmais burts. Pēc 2007. gada, kad monētu dizainā tika veiktas nelielas izmaiņas, lai iekļautu valsts apzīmējumu FI, meistara zīme tika aizstāta ar kaltuves zīmi, kas ir Somijas naudas kaltuves logo.