Augstākais Krizantēmas ordenis (japāņu: 菊花章) ir Japānas augstākais apbalvojums. Tā pirmo variantu — ordeni ar lielo lentu 1876. gadā izveidoja Japānas imperators Meidzi; otrais variants — ordenis ar ķēdi tika apstiprināts 1888. gada 4. janvārī. Atšķirībā no Eiropas Japānā ordeņus var piešķirt arī pēc nāves. Neskaitot imperatora ģimeni, tikai seši Japānas pilsoņi savā mūžā ir saņēmuši ordeni ar ķēdi; pēdējais šādu balvu saņēma bijušais premjerministrs Saiondzi Kinmoči 1928. gadā. Astoņiem citiem tas piešķirts pēc nāves. Mūsdienās ar to apbalvots tikai valdošais imperators. Izņēmumi ir ārvalstu vadītāji, kuriem ordeni ar ķēdi piešķir kā cieņas apliecinājumu. Ordenis ar lielo lentu ir augstākais iespējamais apbalvojums, ko Japānas pilsonis var iegūt savas dzīves laikā. Neskaitot imperatora ģimenes locekļus, tikai 44 Japānas pilsoņi ir saņēmuši ordeni ar lielo lentu; no tiem tikai 23 tika apbalvoti dzīves laikā. Ordeņa ķēde ir izgatavota no zelta, un tajā ir posmi "Meiji" klasiskā formā, kas norāda uz ordeņa dibināšanas laikmetu. Tos vienu no otra atdala posmi, kurus rotā zelta krizantēmas zieds ar zaļi emaljētām lapām. Ordeņa lielā lente ir sarkana ar tumši zilām apmales svītrām. To nēsā uz labā pleca. Ordeņa zīme ir četrstūraina zvaigzne ar balti emaljētiem stariem; centrā ir sarkans emaljēts saules disks. Starp stariem ir dzeltens emaljas krizantēmas zieds ar zaļām emaljētām lapām. Zīme ir piekārta pie dzelteni emaljētas krizantēmas, kas atkarībā no izpildījuma varianta piekārta vai nu pie ķēdes, vai uz lielās lentes. Ordeņa zvaigzne ir līdzīga ordeņa zīmei, bet sudraba krāsā, bez krizantēmas piekares. To nēsā uz krūtīm kreisajā pusē. Pavlovnijas Ziedu ordenis Uzlēcošās Saules ordenis Svētā Dārguma ordenis Kultūras ordenis Article 2.1, Imperial Ordinance No. 1 of Meiji 21st (1881) (Order of the Precious Crown and Collar of the Supreme Chrysanthemum) (japāņu: 明治21年勅令第1号（宝冠章及大勲位菊花章頸飾ニ関スル件）2条1項, Meiji 21-nen Chokurei dai-1-go (Hōkanshō oyobi dai-kun’i kikka-shō keishoku ni kansuru ken) 2-jō 1-kō) 勲章の授与基準、2003年（平成15年）5月20日閣議決定 [Criteria for awarding medals, Cabinet decision, as of 20 May 2003 (Heisei 15th year)]. 2003. gada 20. maijs. Vikikrātuvē par šo tēmu ir pieejami multivides faili. Skatīt: Krizantēmas ordenis. Encyclopædia Britannica raksts (angliski) Brockhaus Enzyklopädie raksts (vāciski)