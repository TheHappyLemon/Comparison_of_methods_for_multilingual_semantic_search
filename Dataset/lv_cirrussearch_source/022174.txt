Permiešu valodas ir valodu grupa urāliešu virssaimes somugru saimē. Dažās klasifikācijās somugru saimē līdzās ugru atzaram otrs lielais atzars ir somu-permiešu grupa, kas tālāk dalās permiešu un somu-Volgas somu grupās (pēdējā no pieminētajām tālāk dalās vēl sīkāk), taču precīzas attiecības starp somugru valodām ir strīdīgs jautājums. Permiešu grupā ir divas valodas — komi valoda (ko dažkārt klasificē kā divas atsevišķas valodas — komi-zirjāņu un komi-permiešu), kas tiek lietota Krievijas Komi Republikā un udmurtu valoda, kas tiek lietota Krievijas Udmurtijas Republikā. Saskaņā ar 2010. gada Krievijas tautas skaitīšanas rezultātiem, permiešu valodām piederošo udmurtu valodu prata 324 000 cilvēki, komi-permiešu valodu — 63 100 cilvēki, bet komi-zirjāņu valodu — 156 000 cilvēki. Urāliešu valodām neraksturīgi, udmurtu valodā (tatāru valodas ietekmē) ir fiksēts uzsvars uz pēdējās zilbes. Komi-zirjāņu valodā tas ir fiksēts uz pirmās zilbes, bet komi-permiešu valodā tas ir mainīgs. Salminen, Tapani (2002): Problems in the taxonomy of the Uralic languages in the light of modern comparative studies «AILAB – Somugru valodu saime». Arhivēts no oriģināla, laiks: 2013. gada 21. decembrī. Skatīts: 2014. gada 9. janvārī. Ethnologue — Uralic