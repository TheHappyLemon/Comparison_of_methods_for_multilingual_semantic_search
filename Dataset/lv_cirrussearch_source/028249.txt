Vjetnamas fazāns (Lophura edwardsi hatinhensis) ir fazānu dzimtas vistveidīgais putns, kas pieder vistfazānu ģintij. Sākotnēji klasificēta kā atsevišķa suga Lophura hatinhensis, tā šobrīd tiek uzskatīta par Edvardsa fazāna (Lophura edwardsi) pasugu. Tā ir apdraudēta suga, kuru skaits savvaļā ir aptuveni 2500 īpatņu. Nebrīvē tiek turēti ap 115 putnu. Vjetnamas fazāns tika atklāts 1965. gadā un ir endēms Vjetnamas centrālajai daļai. Lielākā populācijas daļa koncentrēta Kẻ Gỗ dabas rezervātā, kas bija izveidots, lai aizsargātu Vjetnamas fazānu. Visbiežāk sastopams biezi aizaugušās mežu audzēs netālu no tekošiem ūdeņiem, arī areālos, kur dominē jauni kociņi vai sporādiskas nelielas palmas. Ķermeņa garums 58—65 cm, svars 0,8—1 kg. Vjetnamas fazānam raksturīgs dzimumu dimorfisms — tēviņi ir nedaudz lielāki un krāsaināki nekā mātītes. Tēviņa apspalvojums mirdzoši melns ar zilganu nokrāsu, metāliski ziliem spārniem ar zaļganu maliņu. Astes spalvas baltas, cekuls — īss, pinkaini balts. Ap acīm spalvas neaug, un ir redzama sarkana āda. Kājas sarkanas.Vjetnamas fazāna tēviņu no Edvardsa fazāna tēviņa atšķir dažādais balto astes spalvu skaits. Mātītes apspalvojums neuzkrītošs, pelēcīgi brūns ar melnīgsnēji brūnām astes spalvām, kā tēviņam sarkanām kājām un sarkanu ādu ap acīm. Ārēji tās neatšķiras no Edvardsa fazāna mātītēm. Vjetnamas fazānu bioloģija savvaļā ir maz pētīta. Tomēr zināms, ka tas pārtiek no graudiem, sēklām, augiem un kukaiņiem. Liela daļa Vjetnamas fazāna areāla ir izcirsti, lai izveidotu rīsa plantācijas. Draudus rada arī nelegālās medības. «BirdLife International». Arhivēts no oriģināla, laiks: 2014. gada 14. augustā. Skatīts: 2015. gada 19. martā. «Vietnamense Pheasant». Arhivēts no oriģināla, laiks: 2011. gada 10. decembrī. Skatīts: 2015. gada 19. martā. «Wingham Wildlife Park». Arhivēts no oriģināla, laiks: 2016. gada 15. martā. Skatīts: 2015. gada 19. martā. Wildscreen Arkive[novecojusi saite] Durrell Wildlife Park, Vietnamese pheasant