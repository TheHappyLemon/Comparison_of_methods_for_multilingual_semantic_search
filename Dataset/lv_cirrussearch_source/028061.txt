Mārketinga pētīšana, arī Mārketinga pētījumi ir informācijas vākšanas, apstrādes, analīzes un izplatīšanas process, lai noteiktu mārketinga iespējas un problēmas, izstrādātu un novērtētu mārketinga aktivitātes un pilnveidotu mārketinga procesus. Atšķirība starp mārketinga pētījumiem un tirgus pētījumiem ir tāda, ka mārketinga pētījumi pēta visus mārketinga aktivitāšu daudzos aspektus – tirgus situāciju, konkurentu uzvedību, pārdošanas rezultātus, produkta situāciju tirgū, reklāmas efektivitāti, cenu politiku, uzņēmējdarbības attīstības prognozes u.c. To uzdevums ir atklāt un definēt mārketinga iespējas, panākumus un problēmas, kas palīdz plānot jaunas mārketinga aktivitātes un izvērtēt īstenoto mārketinga aktivitāšu rezultātus. Mārketinga pētījumos tiek izmantotas kvalitatīvās un kvantitatīvās pētījumu metodes. Pētījumi cenšas noskaidrot, kā mārketinga mikss ietekmē klientu un pircēju uzvedību. Atbilstoši uzņēmuma darbības jomai, pētījumi dalās patērētāju pētījumos un uzņēmumu (B2B) pētījumos. Mārketinga pētījumu rezultātā uzņēmums izmanto iegūto informāciju šajos virzienos: iespējamo mārketinga aktivitāšu izstrāde; mārketinga aktivitāšu novērtējums; mārketinga aktivitāšu efektivitātes noteikšana; mārketinga procesa pilnveidošana. Mārketinga pētījumus var veikt dažādās formās, sākot no vienkāršas novērošanas līdz pat statistiskai analīzei. Mārketinga pētīšanas organizēšana atkarīga galvenokārt no uzņēmuma lieluma, resursiem un organizatoriskās struktūras, uzņēmums to var veikt pašu spēkiem, vai piesaistīt specializētu mārketinga pētniecības uzņēmumu. Praude V. Mārketings. Rīga