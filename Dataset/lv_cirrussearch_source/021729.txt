F-22 Raptor ir ASV vienvietīgs divu dzinēju piektās paaudzes supermanevrētspējīgs iznīcinātājs, kurš izmanto Stealth tehnoloģiju. Tas primāri veidots kā iznīcinātājs pārsvara iegūšanai gaisā, bet to var izmantot arī uzbrukumiem mērķiem uz zemes, radioelektroniskajai cīņai un radioelektroniskajai izlūkošanai. Lidmašīnas primārais kontraktors bija Lockheed Martin Aeronautics un bija atbildīgs par vairumu konstruktīvo elementu, ieroču sistēmām un F-22 beigu montāžu. Projekta partneris Boeing Defense, Space & Security piegādāja spārnus, pakaļgala fizelāžu, avionikas integrāciju un treniņu sistēmas. 1981. gadā ASV Gaisa spēki noformulēja prasības jaunam iznīcinātājam Advanced Tactical Fighter, kurš būtu spējīgs izcīnīt pārsvaru gaisā un aizstātu F-15 Eagle un F-16 Fighting Falcon. 1986. tika izvēlētas divas izstrādātāju grupas: Lockheed/Boeing/General Dynamics un Northrop/McDonnell Douglas, kuras pēc 50 mēnešu izstrādes posma lidojumos izmēģināja savus prototipus: YF-22 un YF-23. 1991. gadā par ATF uzvarētāju tika paziņots YF-22. 1991. gadā ASV Gaisa spēki plānoja iegādāties 650 lidmašīnu. Lidmašīna sākotnēji tika apzīmēta kā F-22 un F/A-22. Tās pirmais lidojums notika 1997. gada 7. septembrī. Pēc tam, kad Gaisa spēki sāka lidmašīnas ekspluatāciju 2005. gada decembrī, tā tika nodēvēta par F-22A. F-22 ražošanas pārtraukšana saistīta ar lidmašīnas lielajām izmaksām; tuvākajā laikā neesot gaisa misijām, jo Krievijas un Ķīnas piektās paaudzes iznīcinātāju programmas aizkavējās; ASV aizliegumam Raptor eksportam; lētāka un universālāka iznīcinātāja F-35 Lightning II izstrādāšanu. 2009. gada aprīlī ASV Aizsardzības departaments pārtrauca pasūtīt jaunus eksemplārus. Pēdējā F-22 izlaista 2011. gada 13. decembrī. Oficiālā vietne Lockheed Martin Aeronautics