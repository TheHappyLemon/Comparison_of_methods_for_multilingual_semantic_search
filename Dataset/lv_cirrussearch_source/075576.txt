Grants Henrijs Hills (angļu: Grant Henry Hill; dzimis 1972. gada 5. oktobrī Dalasā, ASV) ir bijušais amerikāņu basketbolists, spēlējis vieglā uzbrucēja pozīcijā, bijis ASV basketbola izlases dalībnieks. 1994. gada NBA draftā viņu izraudzījās Detroitas "Pistons" ar kopējo 21. kārtas numuru. Septiņkārtējs NBA visu zvaigžņu spēles dalībnieks (1995—1998, 2000—2001, 2005). Kopā ar ASV izlasi izcīnīja zelta medaļu 1996. gada Atlantas olimpisko spēļu basketbola turnīrā. NBA Hills debitēja 1994. gadā. Pirmajā sezonā viņš vidēji spēlē guva 19,9 punktus, izcīnīja 6,4 atlēkušās bumbas un atdeva 5 rezultatīvas piespēles. Kopā ar Džeisonu Kidu viņš dalīja sezonas labākā debitanta balvu. Turpmākās piecas sezonas Hills pavadīja Detroitā. 2000. gadā "Pistons" aizmainīja Hillu uz Orlando "Magic", apmaiņā pret Čakiju Atkinsu un Benu Vollesu. "Magic" komandas vadība cerēja, ka viņš kopā ar Treisiju Makgreidiju izveidos nepārspējamu duetu. Taču visas turpmākās karjeras laikā Hills mocījās ar savainojumu sadziedēšanu. Pēc septiņu gadu sadarbības "Magic" nolēma līgumu ar Hillu nepagarināt. Fīniksas "Suns" basketbolistam piedāvāja divu gadu līgumu par 4 miljoniem ASV dolāru. "Suns" sastāvā viņš aizvadīja piecas sezonas, pēc kurām pārgāja uz Losandželosas "Clippers". Pēc 2012.—2013. gada sezonas beigām paziņoja par karjeras beigšanu. Hilla tēvs bija veiksmīgs amerikāņu futbola spēlētājs. Pēc viņa karjeras beigām Hillu ģimene pārcēlās uz Restonu Virdžīnijas štatā. Tur viņš pavadīja vidusskolas gadus. 1999. gada 24. jūlijā Hills apprecējās ar Tamiju. Viņus kādā saviesīgā pasākumā iepazīstināja dziedātāja Anita Beikere. Tamija dzemdējusi divas meitas. «Hill to sign with Phoenix after agreeing to two-year deal». ESPN Sports. 2007. gada 5. jūlijā. (angliski) «SEVEN-TIME NBA ALL-STAR GRANT HILL RETIRES». NBA.com. Skatīts: 2013. gada 13. jūnijā. Vikikrātuvē par šo tēmu ir pieejami multivides faili. Skatīt: Grants Hills. Oficiālā mājaslapa NBA profils (angliski) Basketball Reference profils (angliski)