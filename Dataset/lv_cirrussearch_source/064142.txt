Mīkstā lāčauza (latīņu: Bromus mollis) ir graudzāļu dzimtas suga, kura savvaļā ir plaši sastopama Eiropā, tostarp bieži visā Latvijā, kā arī dažviet Āzijā un Ziemeļamerikā. Atsevišķi eksemplāri un nelielas grupas dažādās sausās vietās un smiltājos ar skraju veģetācijas segumu: pļavās, atmatās, nezālienēs, uzbērumos, ceļu un dzelzceļu malās. Mīkstā lāčauza ir viengadīgs, 15—60 cm garš lakstaugs, kurš neveido ceru. Augam ir stāvs stiebrs, kuram zem posmu mezgliem, kā arī uz lapām ir matiņi. Arī vārpiņas klātas ar mīkstiem matiņiem, sāniski plakanas. Skara ir stāva, mēreni šaura un blīva, to veido īsi zari. Vārpiņā ir 6—12 ziedi. Ārējā vārpiņas plēksne ar 3—5 dzīslām, iekšējā — ar 5—9 dzīslām. Ārējā zieda plēksne ir apmatota, mala ar strupu šķautni, galā divzobaina. Ārējā zieda plēksne garāka nekā iekšējā. Auglis ir plēksnēs ieslēgts grauds. Zied no maija beigām līdz jūlijam. «mīkstā lāčauza - Bromus mollis L. - Augi - Latvijas daba». www.latvijasdaba.lv. Skatīts: 2022-11-03. Vikikrātuvē par šo tēmu ir pieejami multivides faili. Skatīt: Mīkstā lāčauza. Encyclopædia of Life raksts (angliski)