Matjē Fevrs (franču: Mathieu Faivre; dzimis 1992. gada 18. janvārī Nicā) ir franču kalnu slēpotājs, 2022. gada ziemas olimpisko spēļu bronzas medaļas ieguvējs milzu slalomā, trīskārtējs pasaules čempions. 2010. gada Pasaules čempionātā junioriem uzvarēja milzu slaloma disciplīnā. Pasaules kausa sacensībās debitēja 2010. gada martā Garmišā-Partenkirhenē, Vācijā, 18 gadu vecumā. Savās pirmajās sacensībās guva arī Pasaules kausa ieskaites punktus, ieņemot 15. vietu. 2011. gada Pasaules čempionātā junioriem ieguva bronzas medaļu. Savās pirmajās olimpiskajās spēlēs 2014. gadā Sočos ieņēma 24. vietu milzu slalomā. Pirmo reizi vietu uz goda pjedestāla Pasaules kausa posmos izcīnīja 2016. gada februārī, ieņemot otro vietu milzu slaloma sacensībās Japānā. Pirmo uzvaru Pasaules kausa posmos guva 2016. gada 4. decembrī Valdizērā, Francijā. 2016.—2017. gada sezonā ieguva otro vietu Pasaules kausa milzu slaloma ieskaitē. 2017. gada Pasaules čempionātā Sanktmoricā kļuva par zelta medaļas ieguvēju komandu sacensībās. 2018. gada ziemas olimpiskajās spēlēs ieņēma 7. vietu milzu slalomā. 2021. gada Pasaules čempionātā Kortīnā d'Ampeco izcīnīja divas zelta medaļas. Vispirms viņš uzvarēja paralēlajā milzu slalomā, kas pasaules čempionātos notika pirmo reizi, finālā pieveicot horvātu kalnu slēpotāju Filipu Zubčiču. Trīs dienas vēlāk viņš uzvarēja arī klasiskajā milzu slalomā. 2022. gada ziemas olimpiskajās spēlēs kļuva par bronzas medaļnieku milzu slalomā. Piedalījās arī komandu sacensībās, kurās Francija ieņēma 5. vietu. «Pinturault prevails in tough Yuzawa Naeba GS». skiracing.com (angļu). 2016. gada 13. februāris. Skatīts: 2022. gada 4. septembrī. «Mathieu Faivre gets first career win in World Cup giant slalom». espn.com (angļu). 2016. gada 4. decembris. Skatīts: 2022. gada 4. septembrī. «First-ever Parallel World Champions crowned in Cortina». fis-ski.com (angļu). 2021. gada 16. februāris. Skatīts: 2022. gada 4. septembrī. Vikikrātuvē par šo tēmu ir pieejami multivides faili. Skatīt: Matjē Fevrs. Olympedia profils (angliski) Munzüger Sport profils (vāciski) FIS profils (kalnu slēpošana) (angliski)