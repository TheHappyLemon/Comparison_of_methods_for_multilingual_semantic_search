Kalamjanas salas (filipīniešu: Kapuluan ng Calamian, angļu: Calamian Islands vai Calamianes) ir salu grupa Filipīnu arhipelāgā. Administratīvi ietilpst Mimaropas reģiona Palavanas provincē, administratīvi dalās trijās municipalitātēs, no kurām lielākā ir Korona. Apdzīvo galvenokārt tagbanuvu ciltis. Izvietojušās Filipīnu arhipelāga rietumdaļā starp Sulu jūru austrumos un Dienvidķīnas jūru rietumos. Ziemeļos Mindoro šaurums to šķir no Mindoro salas. Salu grupā ietilpst 128 salas. Četras galvenās salas ir Busuanga (890 km²), Kuliona (389 km²), Linapakana (103 km²) un Korona (71 km²). Krasti roboti, daudz līču un pussalu. Salas vulkāniskas izcelsmes, kalnainas, rakstūrīgs karsta process. Augstākā virsotne ir Tundalara 620 m vjl Busuangas salas austrumos. Valda subekvatoriāls musonu klimats. Kalavitas salā Busuangas ziemeļrietumu piekrastē kopš 1976. gada darbojas Kalavitas safari parks un dabas rezervāts 34 km² platībā, kurā dzīvo vairākas Āfrikas dzīvnieku sugas (žirafe, impala, zebra u.c.), kā arī endēmas aizsargājamas sugas (Kalamjanas briedis) u.c.). Koronas salā arhipelāga austrumdaļā kopš 1998. gada izveidota aizsargājamā teritorija, kas iekļauj visu salu. Pirmskoloniālajā laikā Kalamjanas salas ietilpa Sandao valstī, kas bija Mindoro salas Mai valsts vasalis, bet vēlāk nokļuva Brunejas un Sulu sultanātu pakļautībā. Spāņi salas ieņēma 1670. gados un izveidoja patstāvīgu Kalamjanesas provinci. Vēlāk spāņi no Borneo sultāna nopirka Palavanas salu, ko pievienoja provincei. Pēc vairākām administratīvām reformām mūsdienās Kalamjanas salas ir Palavanas provinces daļa. Vikikrātuvē par šo tēmu ir pieejami multivides faili. Skatīt: Kalamjanas salas. Encyclopædia Britannica raksts (angliski)