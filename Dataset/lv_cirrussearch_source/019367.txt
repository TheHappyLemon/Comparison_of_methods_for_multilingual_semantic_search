Īlons Rīvs Masks (angļu: Elon Reeve Musk; dzimis 1971. gada 28. jūnijā) ir Dienvidāfrikas izcelsmes ASV uzņēmējs. Viņš ir plašāk zināms kā SpaceX dibinātājs un PayPal (sākotnēji X.com) līdzdibinātājs. SpaceX viņš ir uzņēmuma izpilddirektors un galvenais projektētājs, bet Tesla Motors viņš ir valdes priekšsēdētājs, izpilddirektors un produktu arhitekts. Īlons Masks ir arī SolarCity valdes priekšsēdētājs un OpenAI līdzpriekšsēdētājs. Īlonam Maskam ir bakalaura grāds ekonomikā, kas iegūts Pensilvānijas Universitātē, un otrs bakalaura grāds fizikā no Pensilvānijas Universitātes. Dzimis 1971. gadā Pretorijā inženiera Erola Maska un viņa sievas Mejas, dzimušas Haldemanes (Maye Haldeman), ģimenē. Pēc vecāku šķiršanās palika dzīvot pie tēva, jau 12 gadu vecumā izveidoja un pārdeva savu pirmo videospēli Blastar. 17 gadu vecumā izceļoja uz Kanādu, tad uz ASV, kur studēja ekonomiku un fiziku Pensilvānijas Universitātē. 1995. gadā iestājās Stenforda Universitātes fizikas doktora studiju programmā, taču jau pēc divām dienām pameta studijas un kopā ar savu brāli Kimbalu nodibināja savu kompāniju Zip2, kuru 1999. gadā pārdeva personālo datoru ražotājam Compaq par 307 miljoniem ASV dolāru. 1999. gadā Masks nodibināja interneta epasta maksājumu uzņēmumu X.com, kas 2000. gadā apvienojās ar konkurējošu uzņēmumu Confinity, kura produkts PayPal 2002. gadā par 1,5 miljardiem dolāru pārdots interneta uzņēmumam eBay. 2002. gadā viņš nodibināja kosmisko lidojumu uzņēmumu SpaceX, bet 2004. gadā kļuva par galveno investoru īsi pirms tam dibinātajā elektroauto uzņēmumā Tesla. 2020. gada augustā viņa īpašumu vērtība tika novērtēta ar 85,6 miljardiem ASV dolāru, kas viņu padarīja par 5. bagātāko personu ASV. 2021. gada 7. janvārī ar aptuveni 191 miljardu ASV dolāru vērtiem īpašumiem viņš tika atzīts par pasaulē bagātāko cilvēku. Forbes: "The World's Billionaires - Elon Musk" March 2013 «Elon Musk – Official Bio». SpaceX. Arhivēts no oriģināla, laiks: 2013. gada 15. janvārī. Skatīts: 2013. gada 17. maijā. «Elon Musk». Forbes. Skatīts: 2020. gada 19. augusts. Chris Isidore, CNN Business. «Elon Musk overtakes Jeff Bezos to become world's richest person». CNN. Skatīts: 2021-01-11. IMDb profils (angliski) AllMovie profils (angliski) SolarCity oficiālā vietne SpaceX oficiālā vietne Tesla oficiālā vietne