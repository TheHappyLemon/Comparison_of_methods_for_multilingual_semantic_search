Kari Heikile (somu: Kari Heikkilä; dzimis 1960. gada 10. janvārī) ir bijušais somu hokejists, aizsargs, tagad hokeja treneris. Pašlaik (2017) ir SM līgas komandas Raumas "Lukko" galvenais treneris. Spēlētāja karjeras lielāko daļu Heikile aizvadīja Somijas hokeja līgas klubā Tamperes "Ilves", taču vairākus gadus aizvadīja arī Zviedrijā un Itālijā, kur noslēdza profesionālā spēlētāja karjeru. Trenera karjeru sāka 1994. gadā, kad kļuva par Zviedrijas 1. divīzijas kluba Sundsvall IF galveno treneri. 1997.—98. gada sezonā bija Somijas hokeja līgas kluba Hemēnlinnas HPK galvenais treneris, taču nākamajā sezonā uzņēmās Somijas 2. divīzijas kluba Vāsas "Sport" vadību, 2000. gadā komandai spējot pacelties uz Mestis līgu. 2000.—01. gada sezonas vidū Heikile nomainīja Juhani Tamminenu kā Oulu "Kärpät" galvenais treneris. "Kärpät" Heikile vadīja līdz pat 2003.—04. gada sezonas izskaņai, kad kopā ar komandu izcīnīja Somijas čempiona titulu un tika atzīts par Somijas hokeja līgas labāko treneri. 2004.—05. gada sezonā Heikile vadīja Krievijas Superlīgas vienību Jaroslavļas "Lokomotiv", kopā ar komandu izcīnot bronzas medaļas, tad divas sezonas bija Somijas hokeja līgas kluba Espo "Blues" treneris. 2007. gadā atgriezās "Lokomotiv" galvenā trenera postenī, to nepametot līdz pat 2009.—10. gada sezonas otrajai pusei. 2010.—11. gada sezonā bija Magņitogorskas "Metallurg" galvenais treneris. 2013.—14. gada sezonas otrajā pusē kļuva par Ņižņekamskas "Ņeftehimik" galveno treneri. Tiesa, jau nākamās sezonas oktobra vidū pēc neveiksmīgā sezonas sākuma no trenera amata tika atlaists. 2015. gadā ir kļuvis par Rīgas "Dinamo" galveno treneri, bet pēc vairākām neveiksmīgi novadītām spēlēm viņu 2016. gada janvārī no hokeja trenera amata atbrīvoja. 2012. gada Pasaules čempionātā Heikile bija Baltkrievijas hokeja izlases galvenais treneris. «Rīgas «Dinamo» atlaiž galveno treneri Heikili». lsm.lv. 2016. gada 7. janvārī. Eliteprospects profils (angliski)