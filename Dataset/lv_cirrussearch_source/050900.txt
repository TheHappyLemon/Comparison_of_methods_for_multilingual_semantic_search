Lietuvas dzelzceļš (lietuviešu: Lietuvos geležinkeliai) ir Lietuvas valstij piederoša dzelzceļa kompānija, kas nodrošina gandrīz visus dzelzceļa transporta pakalpojumus valstī. Par Lietuvas dzelzceļa transporta dibināšanas brīdi var nosaukt 1860. gadu, kad pa jaunceļamo Pēterburgas—Varšavas līniju Viļņas dzelzceļa stacijā pienāca pirmais vilciens. Lietuvas dzelzceļa kopējais līniju garums ir 1749 kilometri 1520 mm sliežu platumā, no kuriem 122 kilometri ir elektrificēti. No Šeštokiem Polijas pierobežā līdz Kauņas dzelzceļa stacijai ir izbūvētas 1435 mm sliedes. 2023.gada 27.decembrī “Lietuvos geležinkeliai” pasažieru pārvadājumu meitasuzņēmums “LTG Link” uzsāka pasažieru pārvadājumus starp Viļņu un Rīgu. Pirmais reiss no Viļņas izbrauca 6:30 un ieradās Rīgā 10:43, kamēr pirmais reiss no Rīgas izbrauca 15:28. Atklāšanas dienas rītā Latvijas ministru prezidente Evika Siliņa Rīgas Centrālajā stacijā sagaidīja Lietuvas premjerministri Ingrīdu Šimonīti, kura bija viena no pirmā reisa pasažierēm. Pasākumu papildināja arī abu valstu valdības amatpersonu un Lietuvas dzelzceļa pārstāvju uzrunas. Vikikrātuvē par šo tēmu ir pieejami multivides faili. Skatīt: Lietuvas dzelzceļš. Oficiālā tīmekļa vietne «Foto: pirmais vilciens jaunajā maršrutā Rīga‑Viļņa svinīgi iebraucis Rīgas stacijā». tv3.lv (latviešu). 2023-12-27. Skatīts: 2024-01-07.