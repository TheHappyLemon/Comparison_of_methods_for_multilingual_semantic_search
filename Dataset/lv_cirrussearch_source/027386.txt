Pasaules komandu šaha čempionāts ir Starptautiskās šaha federācijas (FIDE) organizētas valstu komandu sacensības, kas notiek kopš 1985. gada. Pasaules komandu šaha čempionātā piedalās spēcīgākās 10 valstu komandas, kas tiek noteiktas pēc šaha olimpiādes un kontinentālo komandu čempionātu rezultātiem. Turnīrs notiek pēc riņķa sistēmas. Pirmajā čempionātā komandas sacentās pie sešiem galdiņiem, vēlāk galdiņu skaits tika samazināts līdz četriem. Pirmo četru čempionātu mājvieta bija Šveices pilsēta Lucerna, vēlāk turnīra norises vieta katru reizi tiek mainīta. Pirmie seši turnīri notika reizi četros gados. 2009. gada turnīrs organizatorisku sarežģījumu dēļ tika pārcelts uz 2010. gada janvāri. Pēc tam FIDE nolēma pāriet uz divu gadu ciklu un aizvadīt sacensības nepāra gados. Kopš 2007. gada notiek arī Pasaules komandu šaha čempionāti sievietēm. 1992. gadā Pasaules šaha olimpiādē Manilā Latvijas vīriešu izlase ieņēma augsto 5. vietu, kas ļāva piedalīties 1993. gada Pasaules komandu čempionātā. Latvijas izlase savā debijas čempionātā vēl pēc 6. kārtas dalīja otro vietu, taču zaudējumi turnīra finišā ar vienādu rezultātu 1:3 Ukrainai un Uzbekistānai ierindoja to 6. vietā. Pie pirmā galdiņa lielmeistars Aleksejs Širovs izcīnīja individuālo sudraba medaļu. Vēlākajos gados sniegums šaha olimpiādēs un Eiropas komandu šaha čempionātos neļāva Latvijas pārstāvjiem pretendēt uz vietu Pasaules komandu šaha čempionātos. 2013. gada Pasaules komandu šaha čempionātā sievietēm piedalījās divas Latvijas šaha skolas pārstāves: Anda Šafranska pārstāvēja Franciju, bet Viktorija Ni - ASV. 2013. gada Pasaules komandu šaha čempionātā vīriešiem Vācijas komandas sastāvā piedalījās bijušie Latvijas pārstāvji Daniels Fridmans un Arkādijs Naidičs. 2015. gada Pasaules komandu šaha čempionātā sievietēm ASV sastāvā atkārtoti piedalījās Viktorija Ni. 2019. gada Pasaules komandu šaha čempionātā vīriešiem jau Azerbaidžānas komandas sastāvā piedalījās Arkādijs Naidičs. Tabulas, statistika vietnē olimpbase.org 2022 FIDE World Team Championship FIDE World Women's Team Championship 2023