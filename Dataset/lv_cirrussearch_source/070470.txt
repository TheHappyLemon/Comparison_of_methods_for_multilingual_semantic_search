Frīderike Līniga, dzimusi Berga (vācu: Friederike Lienig; dzimusi 1790. gada 8. decembrī, mirusi 1855. gada 7. jūnijā) bija Dignājā dzimusi vācbaltiešu entomoloģe, zvīņspārņu (tauriņu) pētniece. Dzimusi Dignājas mežkunga muižā. 1827. gadā apprecējās ar Kokneses mācītāju Georgu Frīdrihu Līnigu. Pašmācības ceļā un korespondencē ar citiem entomologiem, sevišķi Filipu Kristofu Celleru (Philipp Christoph Zeller, 1808—1883), kļuva par ievērojamu Baltijas tauriņu speciālisti. Aprakstījusi vairākas tauriņu sugas. Līnigas vārdā nosauktas četras sugas, to skaitā Cosmopterix lienigiella. No 1836. gada Līniga bija Kurzemes literatūras un mākslas biedrības biedre. Darbojās arī Štetīnes entomologu biedrībā un ISIS Drēzdenes biedrībā (Naturwissenschaftliche Gesellschaft ISIS Dresden). Pēc vīra nāves 1847. gadā pārcēlās uz Halli, vēlāk uz Drēzdeni, kur mirusi. BBLd — Baltisches Biografisches Lexikon digital