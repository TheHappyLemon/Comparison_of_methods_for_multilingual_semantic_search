KIKU-7 jeb ETS-VII (Engineering Test Satellite VII — no angļu: "Inženierizmēģinājumu pavadonis 7") bija Japānas Nacionālās kosmosa attīstības aģentūras (NASDA; tagad Japānas Aerokosmisko pētījumu aģentūra, JAXA) pavadonis. Tas tika palaists 1997. gada novembrī. KIKU-7 sastāvēja no diviem kosmiskajiem aparātiem. Ar tiem tika izmēģinātas tuvošanās un saslēgšanās operācijas orbītā. Lai gan KIKU-7 darbības ilgums sākotnēji bija plānots 1,5 gadam, tas funkcionēja piecus gadus. ETS-VII sastāveja no diviem kosmiskajiem aparātiem: Ķērāja pavadoņa un mērķa pavadoņa. Ķērājs ar nosaukumu Hikoboshi (彦星, "Vīra zvaigzne" jeb Altairs) bija galvenais, masa 2540 kg. Mazākais mērķa pavadonis nosaukts par Orihime (おりひめ, Vega), masa 410 kg. KIKU-7 bija trīs saules bateriju paneļi, no kuriem divi bija uzstādīti uz Hikoboshi, bet viens uz Orihime. Pavadoņu savstarpējā stāvokļa noteikšanai tika izmantota relatīvā globālā pozicionēšanas sistēma. Uz Hikoboshi bija uzstādīts manipulators 2 m garumā, kuram manevrēšanas spēja bija ar sešām brīvības pakāpēm. Abu aparātu stabilizācija bija uz trīs asīm. Pavadoņi tika palaisti 1997. gada 27. novembrī 21:27 UTC ar nesējraķeti H-II no Tanegasimas kosmosa centra. Kopā ar tiem palaists klimata pētniecības pavadonis Tropical Rainfall Measuring Mission (TRMM). 30. novembrī KIKU-7 radās stāvokļa stabilizācijas problēma, bet tā tika atrisināta. KIKU-7(ETS-VII) JAXA mājaslapā Arhivēts 2010. gada 9. janvārī, Wayback Machine vietnē. (angliski) ETS-VII (Engineering Test Satellite VII) / Kiku-7 eoportal.org[novecojusi saite] (angliski)