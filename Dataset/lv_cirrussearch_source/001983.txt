Goa (konkanu: गोंय, Goṃya, marathu: गोवा, Govā) ir Indijas štats valsts centrālās daļas rietumu piekrastē, Arābijas jūras krastā. Pēc platības Goa ir mazākais Indijas štats. 2011. gadā Goa štatā dzīvoja 1,46 miljoni iedzīvotāju. Tā administratīvais centrs ir Panadži, bet lielākā pilsēta ir Vasko da Gama. Goa štats izveidots 1987. gada 29. maijā, pirms tam tā bija daļa no Goa, Damānas un Diu apvienotās teritorijas. Aptuveni 450 gadus Goa bija Portugāles kolonija Indijā. Goa štata platība ir 3702 km2, garumā no ziemeļiem uz dienvidiem ir 105 km, no rietumiem uz austrumiem 65 km. Tādēļ Goa ir viens no Indijas mazajiem štatiem. Goa atrodas Indijas piekrastes vidus daļā. Ziemeļos tas robežojas ar Mahārāštras štatu, dienvidos un austrumos ar Karnātakas štatu, bet no rietumu puses to apskalo Arābijas jūra. Krasta līnijas garums ir 101 kilometri. Šaurā piekrastes josla atdala jūru no plato, kas austrumos kļūst par Austrumgatu kalnu atzaru. Goa piekrastē ir daudzas upju ietekas, vairums no tām tek no Austrumgatiem. Lielākās upes ir Mandovi, Zuari un Čapora. Aptuveni 450 gadus Goa bija Portugāles kolonija Indijā. Pēc Indijas neatkarības iegūšanas 1947. gadā pieauga spiediens uz Portugāli, lai tā atteiktos no savām kolonijām Indijā. Tā brīža Indijas premjerministra Džavāharlāla Nehru pieprasījumus uz Goa un citu Portugāles teritoriju pievienošanu Indijai noraidīja Portugāles autoritārais Salazara režīms. Iekšējās neatkarības kustības piespiedu kārtā tika apslāpētas. 1961. gada 18. decembrī Indijas karaspēks iebruka Goa ar aptuveni 20 reizes lielāku pārākumu. Šis notikums tika nosaukts par operāciju Vijay (operācija “Uzvara”), un tā noslēdzās pēc 26 stundām. Portugāles gubernators Manuels Antoniu Vassalu e Silva 19. decembrī parakstīja kapitulāciju, mūsdienās tā ir Goa atbrīvošanas diena. Vēlāk Antoniu Vassalu tika piespriests cietumsods Portugālē par gļēvumu un nesaskaņotību. Nākamajā gadā Goa, Damāna un Diu kļuva par Indijas Savienības teritoriju. ANO Drošības padomē izskatītā rezolūcija netika pieņemta Padomju Savienības veto dēļ. Turpmākajos gados vairākas valdības atzina aneksiju. Portugāle atzina aneksiju 1974. gadā pēc Neļķu revolūcijas, Salazara režīma krišanas. 1967. gada notika referendums par Goa pievienošanu Mahārāštras štatam, bet referendumā tas neguva atbalstu. Mūsdienu Goa štats izveidots 1987. gada 29. maijā, kad tika atdalīts no Goa, Damānas un Diu apvienotās teritorijas. Vikikrātuvē par šo tēmu ir pieejami multivides faili. Skatīt: Goa. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Goa ceļojumu padomi no Wikivoyage (angliski) Goa oficiālā mājaslapa