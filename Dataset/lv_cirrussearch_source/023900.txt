Erka Vesterlunds (somu: Erkka Westerlund; dzimis 1957. gada 30. martā) ir somu hokeja treneris. Pašlaik (2016) Vesterlunds ir Kontinentālās hokeja līgas kluba Helsinku "Jokerit" galvenais treneris. Kā Somijas izlases treneris izcīnījis olimpisko spēļu sudraba un bronzas medaļas, kā arī Pasaules čempionātu sudraba un bronzas medaļas. Kļuvis arī par SM līgas čempionu. Trenera karjeru Vesterlunds sāka 1981.—82. gada sezonā, kad kļuva par Jiveskiles JYP galveno treneri. JYP vienību Vesterlunds vadīja līdz pat 1988. gadam. 1988.—89. gada sezonā bija Somijas U-20 izlases galvenais treneris, taču tad divas sezonas vadīja SM līgas klubu Raumas "Lukko". Trenera darbā atgriezās 1996.—97. gada sezonā kā Somijas U-18 izlases galvenais treneris, taču tad kļuva par Helsinku HIFK treneri, 1997.—98. gada sezonā izcīnot SM līgas čempiona titulu, kā arī iegūstot līgas labākā trenera balvu. No 1999. līdz 2001. gadam bija Helsinku "Jokerit" galvenais treneris. 2001.—02. un 2002.—03. gada sezonās atgriezās pie Somijas U-20 izlases trenēšanas, abos Pasaules čempionātos junioriem kopā ar izlasi izcīnot bronzas medaļas. 2003.—04. gada sezonā bija Somijas hokeja izlases trenera palīgs, taču 2004.—05. gada sezonā kļuva par galveno treneri. 2006. gada Olimpisko spēļu turnīrā izcīnīja sudrabu, bet 2006. gada Pasaules čempionātā - bronzu, kam pēc gada sekoja arī sudraba medaļas. No 2010. līdz 2012. gadam vēlreiz vadīja Helsinku "Jokerit", savukārt 2013.—14. gada Olimpiskajās sezonā atgriezās Somijas izlases galvenā trenera postenī, 2014. gada Olimpiskās spēles noslēdzot ar izcīnītām bronzas medaļām, bet pasaules čempionātā izcīnot sudraba medaļas. No 2014. līdz 2016. gadam atkal strādāja kā "Jokerit" galvenais treneris. 2017. gada martā parakstīja līgumu ar Ufas "Salavat Julajev". Eliteprospects profils (angliski)