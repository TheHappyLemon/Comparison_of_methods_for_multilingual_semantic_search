Lūiss Svifts (Lewis A. Swift; dzimis 1820. gada 29. februāris, miris 1913. gada 5. janvāris) bija ASV astronoms, kurš atklāja 13 komētas un 1248 iepriekš nefiksētus miglājus. Vienīgi Viljams Heršels vizuāli bija atklājis vairāk miglāju. Svifta vārdā ir nosaukts asteroīds 5035 Swift, kā arī Mēness krāteris. Svifts patstāvīgi vai kopā ar citiem atklāja vairākas komētas, tajā skaitā tādas periodiskās komētas, kā 11p/Temple-Swift-LINEAR, 64P/Swift-Gehrels un 109P/Swift-Tuttle (Perseīdu radianta mātes ķermenis). Vēl viņš ir atklājis komētas C/1877 G2, C/1878 N1, C/1879 M1, C/1881 J1, C/1881 W1, C/1892 E1, D/1895 Q1 (jeb D/Swift, ar kura atlūzu plūsmu Mariner 4, iespējams, saskārās 1967. gada 15. septembrī), C/1896 G1 un C/1899 E1, un kopā ar Bruksu atklāja C/1883 D1 (jeb Brooks-Swift). Vēl būtu jaatzīmē, ka komētu 54P/Vico-Swift-NEAT atklāja viņa dēls Edvards Svifts, nevis viņš pats. Savu pēdējo komētu Svifts atklāja 79 gadu vecumā. Un viņš bija viens no nedaudziem, kas Haleja komētu (76 gadu periods) redzēja divas reizes. 1878. gadā viņš novēroja divas Vulkāna veida planētas (starp Merkura orbītu un Sauli), taču viņš kļūdījas. Bez komētām viņš bija atklājis simtiem miglājus, tādus kā IC 289, un galaktikas NGC 6, NGC 19 un NGC 27. Viņš neatkarīgi novēroja galaktiku NGC 17, kā rezultātā tā tika iekļauta kopējā katalogā kā NGC 34.