Lestera (angļu: Leicester) ir Anglijas pilsēta un vienotā pašvaldība, kas atrodas Anglijas centrālajā daļā pie Souras upes. Tā ir Lesteršīras grāfistes tradicionālā galvaspilsēta, kaut gan mūsdienās tajā administratīvi neietilpst. Tā ir arī Austrummidlendas reģiona lielākā pilsēta. Pēc 2014. gada datiem Lesteras teritorijā dzīvo 337 653 iedzīvotāji, bet tās aglomerācijā 836 484 iedzīvotāji. Pēc iedzīvotāju skaita tā ir Lielbritānijas desmitā lielākā pilsēta un 88. lielākā Eiropas Savienības pilsēta. Lestera ir pazīstama kā viena senākajām Anglijas pilsētām, jo dibināta 50. gadā. Tās teritorijā apglabāts Anglijas karalis Ričards III Jorks. Pilsētas teritorijā saglabājies liels skaits senu ēku. Mūsdienās pilsēta ir pazīstama kā etniski ļoti jaukta pilsēta. Ap 40% no mūsdienu Lesteras iedzīvotājiem nav Eiropas izcelsmes un pilsētas iedzīvotāju sastāvu veido liels pakistāniešu un indiešu skaits. Tiek lēsts, ka Lestera būs pirmā pilsēta Anglijā, kurā angļu izcelsmes iedzīvotāju būs mazāk par iebraucējiem.[nepieciešama atsauce] Lestera ir pazīstama arī ar regbija klubu "Leicester Tigers", kas spēlē Anglijas augstākajā regbija līgā (Guinness Premiership). Pēc Monmutas Džefrija ziņām pilsētu dibinājis mītiskais britu karalis Leirs, nosaucot par Kerleiru (Kaerleir). Arī mūsdienās pilsētas nosaukums velsiešu valodā ir Kerlīra (Caerlŷr). Pašu karali pēc leģendas karaliene Kordēlija apglabāja zem Souras upes. Šos notikumus par pamatu lugai "Karalis Līrs" izmantojis Viljams Šekspīrs. Pirms romiešu ierašanās Lestera bija ķeltu cilts koreltauvu (corieltauvi) galvenais centrs. Ap 50. gadu romieši šeit nodibināja pilsētu, kuru sauca par Rate Koreltauvora (Ratae Corieltauvorum), kas kļuva par vienu no svarīgākajām romiešu pilsētām Britānijā. Pēc romiešu aiziešanas pilsēta panīka. No VII līdz IX gadsimtam Lestera bija bīskapijas centrs (bīskapiju atjaunoja 1927. gadā). Kad Angliju pakļāva t. s. dāņi, tā kļuva par vienu no Danelāga centriem. XI gadsimtā Lestera zaudēja pilsētas tiesības (atjaunotas tikai 1919. gadā). 1265. gadā Simons de Monfors piespieda Anglijas karali Henriju III Lesterā akceptēt pirmā brīvi vēlētā Anglijas parlamenta sanākšanu. 1485. gadā Lesterā tika apglabāts pēdējais Jorkas dinastijas Anglijas karalis Ričards III. 1530. gadā Lesterā mira kardināls Tomass Volsijs. XVIII gadsimta beigās caur pilsētu tika izbūvēts kanāls, kas savienoja to ar Londonu un Birmingemu, veicinot rūpniecības attīstību. Lestera attīstījās kā trikotāžas un apavu ražošanas centrs. XX gadsimtā attīstījās arī mašīnbūve, tomēr mūsdienās šīs rūpniecības sfēras pilsētā ir panīkušas. Pēc Otrā pasaules kara pilsētā strauji palielinājās iebraucēju skaits no bijušajām britu kolonijām, tāpēc XX gadsimta 70. gados Lestera bija viens no ietekmīgākajiem labējās partijas Britu nacionālā fronte (British National Front) centriem. Lesterā ir dzimuši: Deivids Aiks (David Icke, 1952) — publicists; Džeimss Allens (James Allen, 1864—1912) — rakstnieks; Henrijs Valters Beitss (Henry Walter Bates, 1825—1892) — ceļotājs; Greiems Čepmens (Graham Chapman, 1941—1989) — komiķis; Džons Dīkons (John Deacon, 1951) — mūziķis; Glenns Flīrs (Glenn Flear, 1959) — starptautiskais lielmeistars šahā; Stīvens Frīrss (Stephen Frears, 1941) — kinorežisors; Emīls Heskijs (Emile Heskey, 1978) — futbolists; Tonijs Kejs (Tony Kaye, 1946) — mūziķis; Gerijs Linekers (Gary Lineker, 1960) — futbolists; Džons Lords (Jon Lord, 1941) — komponists; Džozefs Meriks (Joseph Merrick, 1862—1890) — ziloņcilvēks; Parmindera Nagra (Parminder Nagra, 1975) — aktrise; Marks Selbijs (Mark Selby, 1983) — snūkerists; Pīters Šiltons (Peter Shilton, 1949) — futbola vārtsargs; Čārlzs Pērsijs Snovs (Charles Percy Snow, 1905—1980) — zinātnieks un rakstnieks; Sjū Tausenta (Sue Townsend, 1946) — rakstniece; Kolins Vilsons (Colin Wilson, 1931) — rakstnieks. Antonija Ahero. Angļu īpašvārdu atveide latviešu valodā. Rīga : Zinātne, 2006. 50. lpp. ISBN 9984-698-68-8.