Fonņa-Kebana nacionālais parks (vjetnamiešu: Vườn quốc gia Phong Nha - Kẻ Bàng) ir nacionālais parks, kas atrodas Čionsona grēdas centrālajā daļā, Vjetnamas provincē Kuanbiņā, aptuveni 50 km uz rietumiem no Donhojas pilsētas. Rietumos nacionālais parks robežojas ar Laosā esošo Himnamno dabas liegumu. Parka nosaukums aizgūts no Fonņas alas un Kebana meža. Fonņa-Kebana nacionālā parka centrālās daļas platība 857,54 km², bet tās buferzonas platība ir aptuveni 1954 km². 648,94 km² no parka teritorijas ir stingri aizsargāti. Parks tika izveidots, lai aizsargātu vienu no pasaules lielākajiem reģioniem, kur kopš paleozoja ēras norisinās karsta procesi. Nacionālajā parkā ir augsta bioloģiskā daudzveidība un endēmisms. Šeit ir sastopamas daudzas sugas, kas ir iekļautas pasaules Sarkanajā grāmatā. 2003. gadā parks tika iekļauts UNESCO Pasaules mantojuma sarakstā. Pirms 2001. gadā tika dibināts nacionālais parks, šeit atradās dabas liegums. 1986. gadā, kad dabas liegums tika izveidots, tā sākotnējā platība bija aptuveni 50 km². 1991. gadā dabas lieguma teritorija tika palielināta līdz 411,32 km². Alu sistēmas, ar kurām lepojas Fonņa-Kebana nacionālajā parkā, ir sākušas veidoties pirms vairāk nekā 400 miljoniem gadu paleozoja laikmetā. Parka lielākās vērtības ir 17 lielas alas un aptuveni 300 mazākas alas un grotas, kā arī pazemes upes, kuru kopgarums sasniedz 126 km. Garākā ir Thjendionas ala, kas tika atklāta 2005. gadā. Tās garums ir aptuveni 31 km. Fonņa-Kebana nacionālajā parkā ir raksturīgs tropu musonu klimats. Gaiss ir silts visu gadu, kā arī ir augsts gaisa mitrums. Gada vidējā gaisa temperatūra ir no +23 līdz +25 °C. Maksimālās temperatūras rekords ir +41 °C, bet minimālā temperatūra +6 °C. Karstākais periods ir jūlijs un augusts, kad vidējā temperatūra ir +28 °C. Vēsākais periods ir no decembra līdz februārim, kad vidējā temperatūra ir +18 °C. Gada vidējais nokrišņu daudzums ir no 2000 līdz 2500 mm. 88% no nokrišņiem ir laika posmā no jūlija līdz decembrim. Relatīvais mitrums ir 84%. Tješonas ala «Phong Nha-Ke Bang Natinal Park» (angliski). United Nations Enviroment Programme. Skatīts: 2012-11-01.[novecojusi saite] Oficiālā tīmekļa vietne Vikikrātuvē par šo tēmu ir pieejami multivides faili. Skatīt: Fonņa-Kebana nacionālais parks.