Lāšs Ēdvins Lāgerbeks (zviedru: Lars Edvin Lagerbäck; dzimis 1948. gada 16. jūlijā Katrīneholmā, Zviedrijā) ir zviedru futbola treneris un bijušais futbolists. Kļuvis plaši pazīstams, ilgus gadus strādājot ar Zviedrijas futbola izlasi, kā arī palīdzot Islandes izlasei pirmo reizi tās vēsturē kvalificēties Eiropas čempionāta finālturnīram. No 2017. līdz 2020. gadam bija Norvēģijas futbola izlases galvenais treneris. Kā futbolists Lāgerbeks spēlējis Zviedrijas zemāko līgu klubos, aizvadot deviņus gadus Alby FF un piecus gadus Gimonäs CK. Trenera karjeru uzsācis 1977. gadā, sākot vadīt Zviedrijas 4. līgas klubu Kilafors IF. Vēlāk strādājis ar citiem Zviedrijas zemāko līgu klubiem Arbrå BK un Hudiksvalls ABK. 1990. gadā uzsācis darbu Zviedrijas Futbola asociācijā, strādājot ar dažādu vecumu jauniešu izlasēm. No 1996. līdz 1997. gadam bijis Zviedrijas B izlases treneris. Ar Zviedrijas futbola izlasi sācis strādāt 1998. gadā, kļūstot par tā laika galvenā trenera Tomija Sēderberga asistentu. 2000. gadā ticis iecelts par otru galveno treneri līdzās Sēderbergam. Pēc 2004. gada Eiropas čempionāta finālturnīra, kad Sēderbergs amatu atstāja, kļuva par vienīgo izlases galveno treneri. Zviedrijas izlases galvenā trenera amatā nostrādājis deviņus gadus, piedaloties divos Pasaules kausa un trijos Eiropas čempionāta finālturnīros. 2009. gada oktobrī amatu atstāja pēc tam, kad Zviedrijas izlase nespēja kvalificēties 2010. gada FIFA Pasaules kausam. 2010. gada 27. februārī parakstījis līgumu ar Nigērijas Futbola federāciju, piekrītot vadīt Nigērijas izlasi 2010. FIFA Pasaules kausa finālturnīrā. Tajā Nigērija ierindojās pēdējā vietā grupā, tomēr Lāgerbekam tika piedāvāts pagarināt līgumu, kam treneris nepiekrita un atgriezās darbā Zviedrijas Futbola asociācijā. 2011. gada oktobrī kļuva par Islandes izlases galveno treneri. Lāgerbeka vadībā Islande kvalificējās 2014. gada FIFA Pasaules kausa kvalifikācijas izslēgšanas spēlēm, tomēr tajās divu spēļu summā piekāpās Horvātijai un finālturnīrā neiekļuva. Drīz pēc tam līgums ar Lāgerbeku tika pagarināts, taču šoreiz ar izlasi uz vienlīdzīgiem noteikumiem sāka strādāt arī vietējais speciālists un līdzšinējais Lāgerbeka asistents Heimirs Hadlgrimsons. Islandes izlase abu treneru kopvadībā kvalificējās 2016. gada Eiropas čempionāta finālturnīram, kurā aizkļuva līdz ceturtdaļfinālam. Pēc finālturnīra Lāgerbeks darbu ar Islandes izlasi neturpināja. 2017. gada 1. februārī tika apstiprināts par Norvēģijas futbola izlases galveno treneri. Norvēģija nespēja kvalificēties 2020. gada Eiropas čempionāta finālturnīram, un 2020. gada decembrī Lāgerbeks amatu atstāja. «Lars Lagerbäck» (zviedru). svenskfotboll.se. 2006. gada 31. marts. Arhivēts no oriģināla, laiks: 2017. gada 1. augustā. Skatīts: 2017. gada 2. februārī. «Herr: Mellberg bakom segern i Lagerbäcks sista match» (zviedru). svenskfotboll.se. 2009. gada 14. oktobris. Arhivēts no oriģināla, laiks: 2016. gada 7. augustā. Skatīts: 2017. gada 2. februārī. «Nigeria appoint Lars Lagerback as coach for World Cup» (angļu). BBC. 2010. gada 27. februāris. Skatīts: 2017. gada 2. februārī. «Lagerbäck åter i förbundets tjänst» (zviedru). aftonbladet.se. 2010. gada 11. augusts. Skatīts: 2017. gada 2. februārī. «Islandes izlases trenera amatā Lāgerbeks, Serbija – bez trenera». sportacentrs.com. 2011. gada 17. oktobris. Skatīts: 2017. gada 2. februārī. «Lagerbäck og Heimir áfram með landsliðið» (islandiešu). mbl.is. 2013. gada 25. novembris. Skatīts: 2017. gada 2. februārī. «Bijušais Islandes treneris Lāgerbeks pārņem Norvēģijas izlasi». sportacentrs.com. 2017. gada 1. februāris. Skatīts: 2017. gada 2. februārī. «Norway hires Solbakken to replace Lagerbäck as coach». apnews.com. 2020. gada 3. decembris. Skatīts: 2021. gada 12. janvārī. Munzüger Sport profils (vāciski) Transfermarkt trenera profils (angliski)