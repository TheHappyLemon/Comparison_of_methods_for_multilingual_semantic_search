Batama (indonēziešu: Kota Batam) ir pilsēta un osta Indonēzijā, Riau Salu provinces lielākā pilsēta. Izvietojusies Riau arhipelāgā, aizņem Batamas salu, kā arī ar to ar tiltiem savienotās Rempanas un Galanas salas, kā arī vairākus desmitus sīku saliņu. Nozīmīgs rūpnieciskais un transporta centrs, ko no Singapūras šķir 15 km platais Singapūras šaurums. Pilsētai ir brīvās tirdzniecības zonas statuss Indonēzijas-Malaizijas-Singapūras Izaugsmes Trijstūrī, ko veido Batama, Singapūra un Džohorbahru. Viena no visstraujāk augošajām Indonēzijas pilsētām. Lai arī pilsētas teritorija, kā liecina vēstures dokumenti, bijusi apdzīvota jau kopš 3. gadsimta, tās attīstība izsākusies 20. gadsimta otrajā pusē. 1960. gados nelielajā Sambu salā iepretī Singapūrai tika uzbūvēta naftas produktu pārkraušanas osta. 1973. gadā Batamas salai tika piešķirts industriālās teritorijas statuss un nodibināta speciāla Batamas salas industriālās attīstības pārvalde. 1983. gadā strauji augošajai Batamai tika piešķirts municipalitātes statuss, bet 1999. gadā piešķirts apriņķa līmeņa pilsētas statuss. Sakarā ar pilsētas straujo industriālo izaugsmi tajā izveidojies etniski jaukts iedzīvotāju sastāvs. Liela daļa iedzīvotāju joprojām ir vietējie malajieši (26,8%), bet dzīvo arī ievērojams skaits javiešu (17,6%), bataku (15,0%), minankabau (14,9%) un ķīniešu (6,3%). Pēc konfesionālās piederības lielākā daļa iedzīvotāju ir musulmaņi (72%), bet 21,1% kristieši un 6,7% budisti. Batama ir nozīmīgs rūpniecības un transporta centrs, brīvās tirdzniecības zona. Attīstīta naftas pārstrāde, elektroniskā, elektrotehniskā rūpniecība, kuģu būve. Attīstās tūrisms — Batama ir trešais noslogotākais tūristu galamērķis pēc Bali un Džakartas. Vikikrātuvē par šo tēmu ir pieejami multivides faili. Skatīt: Batama.