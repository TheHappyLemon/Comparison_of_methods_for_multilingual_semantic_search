Sardīnijas gundega (Ranunculus sardous) ir viengadīgs gundegu dzimtas lakstaugs. Augums neliels 10 — 30 cm. Augam ir resnas bārkšsaknes. Viss augs klāts ar matiņiem. Stumbrs stāvs vai pacils, var zaroties. Lapas ir trīsstaraini dalītas. Ziedi dzelteni. Kauslapas atliekušās. Zied no maija beigām līdz jūlijam. Augļi — riekstiņi kopauglī. Riekstiņi ar īsu, gandrīz taisnu knābīti. Suga sastopama Rietumeiropā un Ziemeļāfrikā. Latvijā ir sastopams ļoti reti. Aug tīrumos, nezālienēs, pie dzelzceļiem. Svaigas auga daļas ir indīgas.