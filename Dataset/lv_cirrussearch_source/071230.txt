Mērija Nella Stīnbērdžena (angļu: Mary Nell Steenburgen; dzimusi 1953. gada 8. februārī) ir amerikāņu aktrise, komiķe, dziedātāja un dziesmu autore. 1970. gados pēc studiju beigšanas viņa debitēja 1978. gada vesterna kinokomēdijā Goin' South. Stīnbērdžena saņēma kritiķu atzinību par lomu 1979. gada filmā Time After Time un Džonatana Demija 1980. gada komēdijdrāmas filmā Melvin and Howard, par ko viņa saņēma Zelta globusa balvu kā labākā aktrise otrā plāna lomā un Amerikas Kinoakadēmijas balvu kā labākā aktrise otrē plāna lomā. Stīnbērdžena saņēma Zelta globusa nomināciju par lomu Miloša Formana drāmas filmā "Regtaims" (Ragtime, 1981). Vēl filmējusies tādās filmās kā A Midsummer Night's Sex Comedy (1982), Cross Creek (1983), "Atpakaļ nākotnē 3" (1990), "Kas nomoka Gilbertu Greipu" (1993), "Filadelfija" (1993), "Niksons" (Nixon, 1995), "Svešinieks tevī" (The Brave One, 2007), "Pēdējā vecpuišu ballīte Vegasā" (Last Vegas, 2013), A Walk in the Woods (2015), "Grāmatu klubiņš" (2018), "Murgu aleja" (2021) un Book Club: The Next Chapter (2023). Atveidojusi mātes lomu tādās kinokomēdijās "Vecāku ādā" (Parenthood, 1989), "Elfs" (2003), "Pusbrāļi" (Step Brothers, 2008), "Četri Ziemassvētki: visur labāk nekā mājās" (Four Christmases, 2008), "Bildinājums" (2009), "Kā klājas Morganiem?" (Did You Hear About the Morgans?, 2009), "Kalpone" (2011) un "Laimīgākais gadalaiks" (Happiest Season, 2020). Saņēmusi nominācijas BAFTA televīzijas balvai par lomu miniseriālā Tender Is the Night (1985) un Primetime Emmy balvai par lomu televīzijas filmā The Attic: The Hiding of Anne Frank (1988). Stīnbērdžena ir dziesmu autore daudzām filmām, no kurām vairākas dziesmas pati arī izpildījusi, un dažās no tām arī filmējusies. Par savu dziesmu Glasgow (No Place Like Home), kas sarakstīta muzikālajai filmai Wild Rose (2018), viņa saņēma Kritiķu izvēles kino balvu kategorijā "Labākā dziesma". Vikikrātuvē par šo tēmu ir pieejami multivides faili. Skatīt: Mērija Stīnbērdžena. IMDb profils (angliski) Internet Broadway Database profils (angliski) AllMovie profils (angliski)