Sandjego (angļu: San Diego) ir pilsēta ASV galējos dienvidrietumos, Kalifornijas štatā pie robežas ar Meksiku Klusā okeāna Sandjego līča krastā. Kopā ar Meksikas pilsētu Tihuanu veido vienotu aglomerāciju. Aiz Losandželosas otrā lielākā Kalifornijas pilsēta. Pazīstama ar savām pludmalēm un militāro nozīmīgumu — Sandjego ir viena no lielākajām ASV Jūras kara flotes bāzēm (šeit bāzējas vairāki ASV aviācijas bāzeskuģi). No mācību iestādēm atzīmējama Kalifornijas Universitāte — viens no ievērojamākajiem biotehnoloģijas centriem. Pirms eiropiešu ierašanās Sandjego apkārtni apdzīvoja indiāņu kumejāju (kumeyaay) tauta. 1542. gadā portugālis Huans Rodrigess Kabriljo spāņu uzdevumā izpētīja Sandjego līča krastus un deklarēja to par Spānijas īpašumu. 1602. gadā Sebastians Biskaino (Sebastián Vizcaíno) iezīmēja teritoriju kartē. 1769. gadā katalonis Gaspars de Portola (Gaspar de Portolà) nodibināja Sandjego apmetni. 1848. gadā ASV—Meksikas kara rezultātā Sandjego iekļāvās ASV. No 1907. gada Sandjego izvērtās par lielu ASV militārās flotes bāzi. Ilgus gadus pazīstama kā militārās rūpniecības centriem, pēdējos gados pilsēta kļuvusi par vienu no biotehnoloģijas centriem. Pazīstami uzņēmumi, kuru galvenās mītnes atrodas Sandjego — informācijas tehnoloģijas — BakBone Software, Peregrine Systems; ķīmiskā rūpniecība — WD-40 Company; militārā rūpniecība — General Atomics, Science Applications International Corporation; enerģētika — Maxwell Technologies; izklaide — Sony Online Entertainment; telesakari — Qualcomm. Sportā pazīstama kā MLB beisbola līgas komandas Sandjego "Padres" un NFL amerikāņu futbola līgas komandas Sandjego "Chargers" mājvieta. Pilsēta pazīstama kā sērfošanas un skeitbordošanas centrs. Sandjego dzimuši: Džolēne Blaloka (Jolene Blalock, 1975) — aktrise; Adams Brodijs (Adam Brody, 1979) — aktieris; Redžijs Bušs (Reggie Bush, 1985) — amerikāņu futbola spēlētājs; Teds Densons (Ted Danson, 1947) — aktieris; Kemerone Diasa (Cameron Diaz, 1972) — aktrise; Roberts Djuvals (Robert Duvall, 1932) — aktieris; Oskars Gutjeress (Oscar Gutierrez, 1974) — cīkstonis; Tonijs Hauks (Tony Hawk, 1968) — skeiteris; Endrū Kanenans (Andrew Cunanan, 1969—1997) — slepkava; Mario Lopess (Mario Lopez, 1973) — aktieris; Viljams Kemerons Makūls (William Cameron McCool, 1961—2003) — astronauts; Fils Mikelsons (Phil Mickelson, 1970) — golfa spēlētājs; Ketija Nadžimi (Kathy Najimy, 1957) — aktrise; Hītere O'Rurka (Heather O'Rourke, 1975—1988) — aktrise; Gregorijs Peks (Gregory Peck, 1916—2003) — aktieris; Klifs Robertsons (Cliff Robertson, 1925—2011) — aktieris; Braians Tīčers (Brian Teacher, 1954) — tenisists; Šons Vaits (Shaun White, 1986) — snovbordists; Lūks Valtons (Luke Walton, 1980) — basketbolists; Teds Viljamss (Ted Williams, 1918—2002) — beisbolists. Vikikrātuvē par šo tēmu ir pieejami multivides faili. Skatīt: Sandjego. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) https://data.census.gov/cedsci/table?q=United%20States&tid=DECENNIALPL2020.P1; pārbaudes datums: 21 septembris 2021. https://data.census.gov/cedsci/table?t=Populations%20and%20People&g=0100000US,%241600000&y=2020; ASV Tautas skaitīšana 2020. gadā; redaktors: ASV Tautas skaitīšanas birojs; pārbaudes datums: 1 janvāris 2022.