Ozollapu hortenzija (latīņu: Hydrangea quercifolia) ir hortenziju dzimtas suga, kura savvaļā ir sastopama ASV dienvidaustrumos, mežu biotopos no Ziemeļkarolīnas rietumiem līdz Tenesī un dienvidos līdz Floridai un Luiziānai. Augs veido 1,5—2 m augstu krūmu, tā jaunie dzinumi ir pūkaini un brūngani sarkani. Lapas ir lielas, dziļi daivainas un pēc formas atgādina sarkano ozolu (Quercus rubra), lai gan sugas nav radniecīgas. Pavasarī jaunās lapas ir pelēki zaļas, vasarā tumši zaļas un rudenī iekrāsojas sarkanas. Virspusē kailas, apakšpusē pūkainas. Ziedi ir sakārtoti garenās, koniskās skarās, kurās ir daudz sterilo ziedu. Ziedkopu krāsa sākumā ir maigi zaļa, tad kļūst krēmbalta un beigās rozīga. Zied jūlijā. Suga ir sausumizturīgāka nekā citas hortenziju sugas, taču Latvijā reti audzēta, jo salīdzinājumā ar dažām citām sugām ir problēmas ar pārziemošanu. Vikikrātuvē par šo tēmu ir pieejami multivides faili. Skatīt: Ozollapu hortenzija. Encyclopædia Britannica raksts (angliski) Encyclopædia of Life raksts (angliski) «Lady Bird Johnson Wildflower Center - The University of Texas at Austin». www.wildflower.org. Skatīts: 2022-10-16. «Hortenziju sugas». www.lazdkalni.lv (latviešu). Skatīts: 2022-10-16.