Stīvs Gregorijs Aizermens (angļu: Stephen Gregory "Steve" Yzerman; dzimis 1965. gada 9. maijā Kranbrūkā, Kanādā) ir bijušais kanādiešu hokejists, kurš spēlēja centra uzbrucēja pozīcijā, trīskārtējs Stenlija kausa ieguvējs. Pašlaik (2022) Aizermens ir NHL kluba Detroitas "Red Wings" ģenerālmenedžeris. NHL viņš no 1983. līdz 2006. gadam aizvadīja 23 sezonas un visas kopā ar Detroitas "Red Wings". Viņš bija komandas kapteinis sākot ar 1986. gadu līdz pat viņa aiziešanai no hokeja 2006. gadā. Kopā ar komandu 3 reizes (1997, 1998, 2002) izcīnījis Stenlija kausu. Kopā NHL viņš aizvadīja 1514 spēles, gūstot 692 vārtus un izdarot 1063 rezultatīvas piespēles, kopā nopelnot 1755 rezultativitātes punktus, tādējādi esot sestais visu laiku rezultatīvākais NHL spēlētājs. Viņš tiek uzskatīts par vienu no visu laiku labākajiem uzbrucējiem. Kanādas hokeja izlases sastāvā piedalījies 1983. gada Pasaules U-20 jauniešu čempionātā, izcīnot bronzas medaļu. 1984. gadā viņš kopā ar izlasi uzvarēja Kanādas kausā. Piedalījies arī 1996. gada Pasaules kausa izcīņā, kā arī 1998. un 2002. gada olimpiskajās spēlēs, 2002. gadā izcīnot zelta medaļu. Savas karjeras laikā piedalījies 10 NHL visu zvaigžņu spēlēs. 1989. gadā viņš ieguva Lestera Pīrsona balvu, 1998. gadā — Kona Smita balvu, 2000. gadā — Franka Zelkes balvu, 2003. gadā — Bila Mastertona balvu, bet kā pēdējo 2006. gadā viņš izcīnīja Lestera Patrika balvu. Numuru, ar kuru viņš spēlēja (19), "iemūžināja" gan Kanādas izlase, gan Detroitas klubs. Tas nozīmē, ka nekad vairs neviens šajās komandās ar 19. numuru nespēlēs. Nepanā, Kanādā, viņa vārdā nosaukta hokeja halle, kurā ir 3000 sēdvietu. Tajā spēlē CJHL klubs Nepanas "Raiders", kuras rindās vienu sezonu aizvadīja arī Aizermens. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Hockey-Reference profils (angliski)