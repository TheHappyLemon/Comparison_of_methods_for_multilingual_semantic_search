Šis raksts ir par Marsa visurgājēju. Par citām jēdziena MER nozīmēm skatīt nozīmju atdalīšanas lapu. Mars Exploration Rover (MER) (latviešu: Marsa izpētes pašgājējs) ir NASA starpplanētu zonžu projekts, kurš sākās 2003. gadā. Projekta mērķis bija uz Marsu nogādāt divus visurgājējus "Spirit" (MER-A) un "Opportunity" (MER-B), lai izpētītu Marsa virsmu un ģeoloģiju. Lai gan bija plānots, ka tie darbosies tikai trīs mēnešus, tie darbojas jau gandrīz piecus gadus. Katrs kosmiskais aparāts sastāvēja no vairākām sastāvdaļām. Lai veiktu gandrīz septiņu mēnešu ilgu ceļojumu, bija nepieciešama ceļojuma pakāpe (Cruise stage), kas atdalījās pēc Marsa sasniegšanas. Lai izturētu augstās temperatūras, ieejot atmosfērā, visurgājējs atradās aeročaulā (Aeroshell). MER nolaižamais aparāts nolaižoties izmantoja izpletni. Tā kā Marsa atmosfēra ir ļoti retināta, tad 10–15 m no Marsa virsmas tika iedarbināti bremzēšanas dzinēji, lai samazinātu ātrumu. Tad tika piepūsti gaisa spilveni, lai veiktu lēno nolaišanos. Pēc gaisa spilvenu ievilkšanas un sistēmu pārbaudes visurgājējs nobrauca no nolaižamā aparāta un sāka savu misiju uz Marsa. Pirmais visurgājējs MER-A (Spirit) tika palaists 2003. gada 10. jūnijā, un nolaidās Guseva krāterī 2004. gada 4. janvārī. Otrais aparāts MER-B (Opportunity) tika palaists 2003. gada 7. jūlijā, un nolaidās Meridiani līdzenumā 2004. gada 25. janvārī. Spirit (MER-A) Opportunity (MER-B) Informācija atjaunota 2008. gada 30. decembrī Vikikrātuvē par šo tēmu ir pieejami multivides faili. Skatīt: Mars Exploration Rover. Encyclopædia Britannica raksts (angliski) Encyclopædia Universalis raksts (franciski)