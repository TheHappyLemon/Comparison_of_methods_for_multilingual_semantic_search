Filke (norvēģu: fylke) ir Norvēģijas administratīvā iedalījuma pirmā līmeņa vienība. Nosaukums cēlies no vecnorvēģu vārda fylki, kas nozīmē "tauta". Norvēģija ir sadalīta 18 filkēs, kas tālāk ir sadalītas 422 komūnās. Svalbāra un Jana Majena sala, kas atrodas ārpus kontinentālās Norvēģijas, sīkāk komūnās netiek dalītas un tām nav filkes statusa. Galvaspilsēta Oslo ir gan filke, gan komūna. 2017. gadā Norvēģijas valdība nolēma aizstāt pašreizējo iedalījumu ar lielākām administratīvajām vienībām — reģioniem. Pirmās izmaiņas tika veiktas 2018. gada 1. janvāri, kad vienā Trendelāgas reģionā apvienojās Nūrtrendelāga un Sērtrendelāga. Par jaunā reģiona centru kļuva Tronheima. Norvēģija filkēs bija sadalīta jau vikingu laikos un viduslaikos. Sākotnēji filkes tika sauktas valdnieku vārdos, kas tajās valdīja, vai tautas vārdā, kas tajās dzīvoja. Atsevišķas filkes savu nosaukumu ieguva pēc apkārt esošās ainavas. Lielākā daļa veco nosaukumu joprojām sastopama dažādos vietvārdos. 12. gs. beigās valdnieka Sverres laikā Norvēģija tika pādalīta vairākos sīselos (norvēģu: syssel), kas pastāvēja līdz 1307. gadam. Sākot ar 1308. gadu sīselu sistēmu aizstāja ar lēnēm (norvēģu: len), bet 1662. gada 19. februārī ar karaļa dekrētu lēnes pārdēvēja par amtiem (norvēģu: amt). 1919. gadā amti atkal tika pārsaukti par filkēm. Šajā laikā Norvēģijā bija 20 filkes, jo divām pilsētām — Oslo un Bergenai — bija sava filke. 1972. gadā šis skaits samazinājās līdz 19, kad Bergena tika iekļauta Hordalannes filkē. Kopš tā laika filkes vairs nav piedzīvojušas būtiskas izmaiņas. 2017. gadā Norvēģijas valdība paziņoja par lēmumu līdz 2020. gadam apvienot esošās 19 filkes 11 reģionos. Katrai filkei ir divas galvenās pārvaldes struktūras: Filkes padome (norvēģu: fylkesting), ko ievēl pašvaldību vēlēšanās ik pēc četriem gadiem. Padomes pārziņā ir filkes skolu tīkls, veselības aprūpe, sabiedriskais transports un vietējie ceļi, kultūra un kultūras mantojuma pārvalde, uzņēmējdarbības attīstība, zemes izmantošanas plānošana un citi tamlīdzīgi pienākumi. Filkes gubernators (norvēģu: filkesmann), ko ieceļ karaļa padome. Filkes gubernators ir karaļa un valsts pārstāvis savā filkē. Gubernatora pienākumos ietilpst filkes lēmumu kontrole, gubernators ir arī apelācijas instance dažādiem filkes lēmumiem un galvenā instance, kas atbild par valsts lauksaimniecības regulējumu un ietekmi uz vidi vietējā filkē. Katrai filkei ir piešķirts savs unikālais numurs, kas atbilst ISO 3166 standartam. Numerācija seko Norvēģijas krasta līnijai no Zviedrijas robežas valsts dienvidaustrumos līdz Krievijas robežai ziemeļaustrumos. 13. kods iepriekš bija piešķirts Bergenas filkei, bet kopš apvienošanas ar Hordalanni tas ir izņemts no sistēmas. Tam nav saistības ar triskaidekafobiju — bailēm no skaitļa 13. Norvēģijas administratīvais iedalījums Iepriekš tika izmantoti Nūrtrendelāgas (#17) un Sērtrendelāgas (#16) filkēm, kas 2018. gada 1. janvārī tika apvienotas Trendelāgas filkē Iepriekš tika izmantoti Nūrtrendelāgas (#17) un Sērtrendelāgas (#16) filkēm, kas 2018. gada 1. janvārī tika apvienotas Trendelāgas filkē Kommunar og fylke Arhivēts 2017. gada 24. jūnijā, Wayback Machine vietnē.. Kartverket Sør-Trøndelag fylkeskommune[novecojusi saite] Fra len til amt fra 1662 Regionreform. Regjeringen.no. Skatīts 2017. gada 6. jūlijā. ISO 3166-2:NO Arealstatistikk for Norge 2017[novecojusi saite]. Kartverket 2017 Folkemengde og befolkningsendringar, 1. januar 2016 Arhivēts 2019-03-24 Wayback Machine vietnē.. Statistisk sentralbyrå