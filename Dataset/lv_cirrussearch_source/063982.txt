Džošs Ārons Kasada (Josh Aaron Cassada; dzimis 1973. gada 18. jūlijā) ir ASV astronauts, fiziķis, izmēģinātājpilots. Džošs Kasada piedzima 1973. gada 18. jūlijā Sandjego, Kalifornijā. Viņš uzauga Vaitbērleikā, Minesotā. 1995. gadā Kasada Albionas koledžā ieguva bakalaura grādu fizikā. Pēc tam viņš iestājās Ročesteras Universitātē, kur 1997. gadā ieguva maģistra grādu fizikā, bet 2000. gadā — doktora grādu fizikā, specializējoties augsto enerģiju daļiņu fizikā un veicot pētījumus Fermi nacionālajā paātrinātāja laboratorijā. Pēc diplomdarba pabeigšanas Džošs Kasada 2000. gadā iestājās ASV Jūras kara flotē. 2001. gadā viņš pabeidza lidojumu apmācību, un 2002. gadā kļuva par turbopropelleru lidmašīnas P-3 Orion pilotu 8. patrulēšanas eskadriļā VP-8 Bransvikas jūras gaisa stacijā (Menas šatā). Kasada piedalījās operācijas "Irākas brīvība" un "Ilgstošā brīvība" atbalstā. 2004. gadā viņš arī piedalījās humānās palīdzības operācijā "Vienotā palīdzība" pēc cunami Indijas okeānā. 2006. gadā Kasada absolvēja ASV Jūras spēku izmēģinājuma pilotu skolu, un pēc tam dienēja par P-3 Orion un P-8 Poseidon izmēģinātājpilotu Patuksentriveras jūras gaisa stacijā. Viņš bija P-8A lidojumderīguma projekta virsnieks un bija virsskaņas reaktīvās mācību lidmašīnas T-38 Talon un turbopropellera mācību lidmašīnas T-6 Texan instruktoru izmēģinātājpilots. 2011. gadā Kasada sāka strādāt Aizsardzības līgumu pārvaldības aģentūrā, un tika komandēts uz uzņēmumu Boeing Sietlā, kur pārraudzīja P-8 Poseidon, KC-46 Pegasus, E-3 Sentry un ASV Jūras kājnieku korpusa bezpilota lidaparātu programmu operācijas un līgumus. Ārpus militārā dienesta viņš kopā ar diviem Albionas koledžas klasesbiedriem nodibināja supravadītāju instrumentu ražošanas uzņēmumu Quantum Opus. 2008. un 2012. gadā Džošs Kasada bija pieteicies NASA astronautu kandidātu uzņemšanā, bet netika uzņemts. 2013. gada 17. jūnijā Džošs Kasada tika ieskaitīts NASA 21. astronautu grupā kā astronauta kandidāts. Pēc pamata vispārējās kosmiskās sagatavošanas kursa 2015. gada 9. jūlijā viņam piešķīra astronauta kvalifikāciju. 2018. gada 3. augustā tika paziņots par Kasadas iekļaušanu kosmosa kuģa Boeing Starliner pirmajā darba lidojumā CTS-1, kam būtu jānotiek 2019. gadā. Pēc problēmām ar Starliner pirmo nepilotējamo lidojumu un pilotējamā lidojuma aizkavēšanos, 2021. gada oktobrī Kasada tika pārcelts uz kosmosa kuģa SpaceX Crew-5 pamatapkalpi. Džoša Kasadas pirmais kosmiskais lidojums sākās 2022. gada 5. oktobrī kā kosmosa kuģa SpaceX Crew-5 pilotam, dodoties uz Starptautisko kosmosa staciju (SKS). Viņš bija 68. ekspedīcijas lidojuma inženieris. Uz Zemes viņš atgriezās 2023. gada 12. martā. Kosmisko lidojumu kopsavilkums Vikikrātuvē par šo tēmu ir pieejami multivides faili. Skatīt: Džošs Kasada. NASA Astronaut Josh A. Cassada Arhivēts 2022. gada 20. oktobrī, Wayback Machine vietnē. NASA (angliski) Джош Аарон Кассада astronaut.ru (krieviski)