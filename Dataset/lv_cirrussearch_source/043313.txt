Lambertuss van Marveiks (nīderlandiešu: Lambertus van Marwijk; dzimis 1952. gada 19. maijā) ir nīderlandiešu futbola treneris un bijušais futbolists, spēlējis pussarga pozīcijā. Spēlētāja karjeru sāka dzimtās pilsētas Deventeras klubā Go Ahead Eagles. 1975. gadā pārgāja uz AZ Alkmaar, bet 1978. gadā pievienojās MVV Maastricht, kurā aizvadīja astoņas sezonas. Pēc tam vienu sezonu nospēlēja Fortuna Sittard. Karjeru noslēdza 1988. gadā Beļģijas komandā Assent. 1975. gada 31. maijā aizvadīja savu vienīgo spēli Nīderlandes futbola izlasē, nospēlējot pirmo puslaiku draudzības spēlē pret Dienvidslāvijas izlasi. Trenera karjeru sāka 1998. gadā savā bijušajā klubā Fortuna Sittard. 1999. gadā sasniedza Nīderlandes kausa finālu. 2000. gadā kļuva par Roterdamas "Feyenoord" galveno treneri. 2002. gadā ar šo klubu izcīnīja UEFA kausu. 2004. gada jūlijā kļuva par Vācijas Bundeslīgas kluba Dortmundes "Borussia" galveno treneri. Tajā nostrādāja divas sezonas, pēc tam atgriezās Feyenoord un 2008. gadā izcīnīja Nīderlandes kausu. 2008. gadā pārņēma Nīderlandes futbola izlases vadību un bija tās galvenais treneris četrus gadus. 2010. gada FIFA Pasaules kausā aizveda komandu līdz pat finālam, kurā piekāpās Spānijai. 2012. gada Eiropas čempionāts izvērtās neveiksmīgs — Nīderlandes izlase zaudēja visās trīs spēlēs grupu turnīrā un van Marveiks amatu atstāja. 2013. gada septembrī sāka strādāt par Vācijas kluba Hamburger SV galveno treneri, tomēr sezonu nepabeidza un 2014. gada februārī tika atbrīvots no amata. No 2015. līdz 2017. gadam bija Saūda Arābijas futbola izlases galvenais treneris. Viņš palīdzēja izlasei kvalificēties 2018. gada FIFA Pasaules kausa finālturnīram, taču nespēja vienoties par līguma pagarināšanu un amatu atstāja. 2018. gada 24. janvārī tika iecelts par Austrālijas izlases galveno treneri. Pēc Pasaules kausa finālturnīra darbu ar Austrālijas izlasi neturpināja. 2019. gada martā kļuva par Apvienoto Arābu Emirātu izlases galveno treneri. «Bert van Marwijk - national football team player». eu-football.info (angļu). Skatīts: 2018. gada 7. jūnijā. «Van Marwijk named new Australia coach». FIFA.com (angļu). 2018. gada 25. janvārī. Skatīts: 2018. gada 7. jūnijā. «Bert van Marwijk appointed UAE manager». thenational.ae (angļu). 2019. gada 20. martā. Skatīts: 2019. gada 24. martā. Vikikrātuvē par šo tēmu ir pieejami multivides faili. Skatīt: Berts van Marveiks. Munzüger Sport profils (vāciski) WorldFootball profils (angliski) Soccerbase trenera profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski)