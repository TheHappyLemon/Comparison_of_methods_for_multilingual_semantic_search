"Rokijs 4" (angļu: Rocky IV) ir 1985. gada ASV sporta drāmas filma, kuras režisors, scenārija autors un galvenās lomas atveidotājs ir Silvestrs Stallone. Kopš trešās filmas notikumiem ir pagājuši trīs gadi. Rokijs dzīvo rāmu dzīvi ar sievu un dēlu plašā savrupmājā, brauc ar Lamborghini un pērk visādus niekus. Taču idillei pienāk gals. Savas runīgās sievas un komandas pavadībā Amerikā ierodas divmetrīgs krievu bokseris Ivans Drago (Dolfs Lundgrēns) ar neparasti spēcīgu sitiena spēku, kuru viņa komanda izreklamē kā jaunās paaudzes superatlētu. Drago ar komandu vēlās izaicināt uz divcīņu labākos Amerikas bokserus. Patriotisku jūtu vadīts, paraugmačā Lasvegasā viņam stāties pretī nolemj Apollo Krīds (kurš sadraudzējās ar Rokiju viņu trenējot trešajā filmā). Kaut arī Rokijam ir šaubas par emocionālā un ne vairs jaunā Apollo spējām pieveikt spēcīgo oponentu, pēc diskusijas ar draugu, viņš tomēr piekrīt vadīt treniņus. Ringā Apollo ierodas kā žilbinošs tēvocis Sems, pūļa patriotisku gaviļu, Džeimsa Brauna dziesmas Living In America un šova pavadīts. Mačs sākās kā parasts paraugmačs un Apollo pārņem iniciatīvu, izdarot vairākus vidēji spēcīgus sitienus, taču tad krievu milzis sāk izdarīt pretiniekam savus graujošos sitienus. Pēc pirmā raunda asiņainais Apollo tik tikko stāv kājās, Rokijs lūdz draugu pārtraukt cīņu, tomēr Apollo ir nelokāms un piekodina Rokiju nepārtraukt cīņu, lai kas arī notiks. Otrajā raundā mačs, kas bija iecerēts kā izrāde, vēršas traģēdijā — krievs izdara pretiniekam spēcīgu sitienu pa galvu, pēc kura Apollo nokrīt gar zemi. Kamēr Rokijs cenšas saukt draugu pie samaņas, Ivans Drago žurnālistiem par Apollo aukstasinīgi pasaka: "Ja viņš nomirs, tad nomirs!". Apollo mirst Rokijam uz rokām. Apglabājot draugu, Rokijs vaino sevi, ka laikus neizmeta ringā dvieli kā padošanās zīmi, pie reizes ir nikns uz Drago par vienaldzību pret Apollo. Bēdu sagrauztais Rokijs nolemj izsaukt Drago uz cīņu. Drago ar sievu kategoriski pieprasa, lai mačs notiktu Maskavā. Uzvaras gadījumā Rokijs nesaņems nekādu naudu, turklāt Rokijs spiests atteikties no sava titula, jo Drago skaitās amatieris. Tomēr atriebties par draugu Rokijam ir svarīgāka. Par spīti Adrianas lūgumam necīnīties, Rokijs dodas uz Krieviju kopā ar Apollo bijušo treneri Toniju, lai (ar padomju varas iestāžu uzraudzību) klusā sniegainā nomalē pielāgotos vietējiem apstākļiem, pie reizes arī atslēgties no uzmanības. Rokijam atvēlētajā mājvietā nav ne televizora, ne arī sparinga partneru. Kamēr Rokija treniņi sastāv no skrējieniem pa kupenām, malkas skaldīšanas, ragavu vilkšanas un tamlīdzīgām lietām, tikmēr Drago, pieslēgts pie dažādiem moderniem mēraparātiem, modernā sporta zālē cilā svarus, boksējas ar treniņpartneriem un lieto steroīdus. Reiz, atgriezdamies no nogurdinoša skrējiena, Rokijs ierauga sniegā stāvam Adrianu. Adriana apsola vīram, ka viņa būs kopā ar viņu, neskatoties ne uz ko. Tagad, kad arī Adriana ir viņa pusē, Rokijs ķeras pie treniņiem vēl neatlaidīgāk. Maskavas arēnā sapulcējies milzīgs skaits skatītāju, atsevišķi sēž politbirojs pilnā sastāvā. Pūlis ir tikpat naidīgs Rokijam kā savulaik amerikāņi Drago. Visi (izņemot politbiroju) vicina mazus, sarkanus karodziņus un skandē "Ivan! Ivan!". Šoreiz cīņa ilgst piecpadsmit raundus. Jau pašā cīņas sākumā redzama Rokija kļūda trenēties bez sparinga partneriem — viņš vienkārši nevar īsti tikt klāt atlētiskajam Drago ar garām rokām, toties krievs uzreiz dodas uzbrukumā. Pirmajā raundā Rokijam nav izredžu, taču otrā raunda beigās viņš pārsit Drago uzaci, padarot cīņu sīvāku. Visus piecpadsmit raundus Drago pieder iniciatīva, taču Rokijs stāv kājās, lai arī pāris reizes pabija nokdaunā. Pūlis novērtē amerikāņu boksera izturību, un sāk skandēt viņa vārdu jau mača vidū. Rokijs sīksti turas kājās un gaida brīdi, kad Drago būs noguris. Kreisais āķis! Drago nokautēts. Rokijs gavilē. Kad gaviles mazliet pierimušas, Rokijs, ietinies zvaigžņoti strīpainajā karogā, saka runu, atzīst savstarpējo naidīgumu sākumā, kuru, pateicoties viņa pūlēm, nomainījušas publikas simpātijas. Abas puses iemācījušās cienīt un novērtēt viena otru! "Un ja es varu mainīties un jūs varat mainīties, un... tad jebkurš var mainīties!" sauc Rokijs. Pie šiem vārdiem publika sarīko viņam vētrainas ovācijas, sākumā negribīgi, un tad aplaudē arī politbirojs. Rokijs izmanto gadījumu, apsveic savu mājās palikušo dēlu Ziemassvētkos. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)