Stīvens Džons Nešs (angļu: Stephen John Nash; dzimis 1974. gada 7. februārī Johannesburgā, Dienvidāfrikā) ir bijušais Kanādas basketbolists, spēlējis saspēles vadītāja pozīcijā. Pēc karjeras beigām — treneris. Lielāko spēlētāja karjeras aizvadījis Nacionālās basketbola asociācijas (NBA) klubā Fīniksas "Suns". Divas reizes atzīts par NBA sezonas vērtīgāko spēlētāju. Kā galvenais treneris vadījis NBA klubu Bruklinas "Nets". S. Nešs ir dzimis Dienvidāfrikā vecākiem no Lielbritānijas, bet uzaudzis Kanādā, sportiskā ģimenē. Viņa brālis Mārtins Nešs ir spēlējis Kanādas futbola izlasē, futbolists bijis arī S. Neša tēvs. Pēc Santaklāras Universitātes beigšanas viņu ar 15. numuru 1996. gada NBA draftā izraudzījās Fīniksas "Suns". Šajā komandā viņš aizvadījis lielāko daļu savas karjeras, izņemot 6 sezonas, ko nospēlēja Dalasas "Mavericks" kopā ar savu draugu Dirku Novicki. Savā ilggadīgajā NBA karjerā kļuvis par vienu no ievērojamākajiem saspēles vadītājiem līgas vēsturē. S. Nešs ir divas reizes atzīts par NBA sezonas vērtīgāko spēlētāju (2005, 2006), 8 reizes piedalījies Visu zvaigžņu spēlē, trīs reizes iebalsots sezonas simboliskajā izlasē. Komandas ar S. Nešu sastāvā pārsvarā ir aizvadījušas sekmīgas sezonas un play-off turnīrus, tomēr tālāk par dalību konferences finālā ne reizi nav nonākušas. 2012. gadā pārgāja uz Losandželosas "Lakers", kur spēlēja pēdējās divas karjeras sezonas. 2015. gada martā oficiāli paziņojis par karjeras beigšanu. 2010. gadā viņš piedalījās Vankūveras ziemas olimpisko spēļu atklāšanas ceremonijā un bija viens no tiem, kam bija uzticēts aizdedzināt olimpisko uguni. 2000. gada olimpiskajās spēlēs Sidnejā S. Nešs bija Kanādas basketbola izlases kapteinis. Kanāda turnīrā startēja samērā veiksmīgi, ceturtdaļfinālā piekāpjoties Francijai, bet pēc tam apspēlējot Krieviju un ieņemot 7. vietu. 2004. gada olimpiskajām spēlēm Kanādas izlasei ar S. Nešu sastāvā neizdevās kvalificēties. 2020. gada 3. septembrī S. Nešs tika apstiprināts par Bruklinas "Nets" galveno treneri. Komandā tika apvienotas vairākas ievērojamas līgas zvaigznes (Kevins Durants, Kairijs Ērvings, Džeimss Hārdens), tomēr komanda nesasniedza cerētos panākumus. 2022. gada novembrī puses vienojās par darba attiecību pārtraukšanu. «Brooklyn Nets Name Steve Nash as Head Coach». www.nba.com (angļu). Skatīts: 2023-03-23. «Brooklyn Nets and Head Coach Steve Nash Agree to Part Ways». www.nba.com (angļu). Skatīts: 2023-03-23. Vikikrātuvē par šo tēmu ir pieejami multivides faili. Skatīt: Stīvs Nešs. Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Eurobasket trenera(-es) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)