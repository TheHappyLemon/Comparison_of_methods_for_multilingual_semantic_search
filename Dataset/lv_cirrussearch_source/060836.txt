Vovčanska (ukraiņu: Вовчанськ) ir pilsēta Ukrainas austrumos Harkivas apgabala Čuhujivas rajonā. Izvietojusies apgabala ziemeļaustrumos Vovčas upes krastā 77 km no apgabala centra Harkivas. Līdz 2020. gadam rajona centrs. Apdzīvotā vieta dibināta ap 1674. gadu, kad Mežonīgā Lauka apdzīvošanas laikā šeit tika izveidota kazaku apmetne (sloboda), kura vairākkārt piedzīvoja Krimas tatāru uzbrukumus. 1688. gadā apmetne tika pārcelta uz upes pretējo krastu. 1780. gadā Vovčanska kļuva par apriņķa pilsētu, bet 1923. gadā — par rajona centru. Pilsētā attīstīta mašīnbūva, pārtikas, vieglā un būvmateriālu rūpniecība. No 2022. gada 24. februāra pilsētu okupēja Krievijas Federācijas bruņotie spēki. 2022. gada 11. septembrī pilsētu atbrīvoja Ukrainas bruņotie spēki pretuzbrukuma rezultātā. Pēc reliģiskās piederības 21. gadsimtā lielākā daļa iedzīvotāju ir pareizticīgie kristieši. Lielākā daļa iedzīvotāju (80 %) ir ukraiņi, dzīvo arī krievi, armēņi un čigāni. 2019. gadā pilsētā dzīvoja 18 127 cilvēki. Pēc okupācijas iedzīvotāju skaits ievērojami samazinājās. «Volčanska». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 768. lpp. Волчанск после оккупации. Истории украинцев. Atjaunināts: 2023-03-08 Vikikrātuvē par šo tēmu ir pieejami multivides faili. Skatīt: Vovčanska.