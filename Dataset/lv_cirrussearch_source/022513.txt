Vanesa Meja Vanakorna Nikolsone (Vanessa-Mae Vanakorn Nicholson; dzimusi 1978. gada 27. oktobrī) ir Singapūrā dzimusi tajiešu-ķīniešu izcelsmes vijolniece, kas dzīvo Apvienotajā Karalistē. Četru gadu vecumā pārcēlusies dzīvot no Singapūras uz Apvienoto Karalisti. Kļuvusi pazīstama jau bērnībā, kad regulāri piedalījās dažādos televīzijas raidījumos. Desmit gadu vecumā debitēja ar koncertu kopā ar Filharmonijas orķestri Londonā. 13 gadu vecumā kļuva par jaunāko solisti, kas ierakstījusi Ludviga van Bēthovena un Pētera Čaikovska vijoļu koncertus. 2006. gadā viņa bija Apvienotajā Karalistē bagātākā izklaides industrijas pārstāve zem 30 gadiem. Mūziķes karjeras laikā izdevusi 14 studijas albumus. Kopš četru gadu vecuma nodarbojas ar kalnu slēpošanu. Vanakorna pārstāvēja Taizemi milzu slalomā 2014. gada ziemas olimpiskajās spēlēs ar vārdu Vanesa Vanakorna. Viņa finišēja pēdējā – 67. – vietā, lai gan 23 no 90 dalībniecēm nefinišēja vispār. Sportistes vājais sniegums radīja šaubas par viņas kvalificēšanos Olimpiskajām spēlēm, un veiktā izmeklēšana pierādīja, ka sacensībās Slovēnijā, kur viņa izpildīja kvalifikācijas normu, Vanesas Mejas rezultāts tika viltots, par ko vairākas šīs valsts sporta amatpersonas vēlāk saņēma diskvalifikāciju. IMDb profils (angliski) Olympedia profils (angliski) FIS profils (kalnu slēpošana) (angliski)