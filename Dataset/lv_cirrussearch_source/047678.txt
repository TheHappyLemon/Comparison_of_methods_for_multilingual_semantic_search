GIMP jeb GNU Image Manipulation Program ir rastra grafikas redaktors, ko lieto fotogrāfiju un citu attēlu apstrādei un izveidei. Tas pieejams visām populārākajām operētājsistēmām. GIMP bieži tiek izmantots tīmekļa lappušu grafikas elementu un logotipu, izdrukas materiālu izveidei, attēlu lieluma mainīšanai, griešanai, krāsu maiņai, vairāku attēlu apvienošanai, defektu novēršanai un konvertēšanai no viena formāta uz citu. Ar GIMP var izveidot arī vienkāršas gif animācijas. Tas bieži tiek izmantots kā bezmaksas alternatīva populārajam rastra grafikas redaktoram Adobe Photoshop, taču tas nav veidots kā Photoshop klons. GIMP ir iekļauts daudzu populāru Linux distributīvu bāzes komplektācijā. GIMP projekts tika iesākts 1995. gadā. Sākotnēji tā nosaukums bija paredzēts kā akronīms no vārdiem General Image Manipulation Program. Tā autori, Spensers Kimbals un Peters Matiss, sāka GIMP kā viena semestra projektu Kalifornijas universitātē. 1997. gadā, pēc universitātes absolvēšanas, abi autori nolēma mainīt programmas nosaukumu uz GNU Image Manipulation Program, jo tā bija kļuvusi par oficiālu GNU projekta daļu. Otrā versija ar daudziem nozīmīgiem jaunievedumiem tika pabeigta 2006. gadā. GIMP lietotāja saskarne ir veidota, izmantojot GTK+, kas tika izveidots speciāli šai programmai. GTK+ jeb the GIMP Toolkit sākotnēji tika izstrādāts GIMP projekta ietvaros, bet vēlāk kļuva par patstāvīgu projektu, jo izrādījās ļoti noderīgs citu programmu veidošanā. GIMP un GTK+ sākotnēji bija paredzēts X logu sistēmai Unix tipa operētājsistēmām, bet vēlāk tika pielāgots darbībai arī Microsoft Windows, OS/2 un SkyOS. Nākotnē plānots aizstāt GTK+ ar GEGL, lai paplašinātu GIMP iespējas, piemēram, CMYK krāsu atbalsta ziņā. GIMP oficiālā mājaslapa GIMP v2.4.3. lietotāja rokasgrāmata latviešu valodā Arhivēts 2016. gada 8. februārī, Wayback Machine vietnē. GIMP video apmācības (angliski) GIMP Professional Presets Archives (angliski)