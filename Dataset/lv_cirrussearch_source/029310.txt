Bratislavas Svētā Mārtiņa katedrāle (slovāku: Katedrála svätého Martina, vācu: Kathedrale des Heiligen Martin, ungāru: Szent Márton-dóm, Koronázó templom) ir Romas katoļu baznīcas dievnams Bratislavā, Slovākijā. Bratislavas arhidiecēzes katedrāle. Nosaukta svētā Mārtiņa vārdā. Atrodas pie vecpilsētas robežas pie Bratislavas pils. Viena no vecākajām baznīcām Bratislavā. Laikposmā no 1563. līdz 1830. gadam baznīcā tika kronēti Ungārijas karaļi, te arī sākās kronēšanas procesijas ceļš, kas veda caur vecpilsētu. Celtniecība ilgusi no 1311. līdz 1452. gadam, gotiskā baznīca uzcelta romānikas baznīcas vietā, kas te atradusies iepriekš. 19. gadsimtā tikusi pārbūvēta neogotikas stilā. Baznīcai ir plašs joms un divi sānjomi. 85 m augstā torņa galā ir kupols un Ungārijas karaļu kroņa kopija. Dievnamā ievērojams ir svētās Annas kapelas altāris, kurā attēlotas Jēzus krustā sišanas ainas, kā arī svētā Mārtiņa skulptūra. Baznīcā ir bieži remontdarbi, jo ēka tiek bojāta intensīvās satiksmes radīto vibrāciju dēļ. Vikikrātuvē par šo tēmu ir pieejami multivides faili. Skatīt: Bratislavas Svētā Mārtiņa katedrāle. Oficiālā tīmekļa vietne