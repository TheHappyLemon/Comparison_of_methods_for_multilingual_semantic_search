Sarkanā Karoga ordenis (krievu: Орден Красного Знамени) bija pirmais padomju ordenis. Līdz 1930. gadam, kad tika izveidots Ļeņina ordenis, bija augstākais apbalvojums sākotnēji Krievijas PFSR, bet pēc tam jau Padomju Savienībā. Šis ordenis tika izveidots Krievijas pilsoņu kara laikā, 1918. gada 16. septembrī, ar Viskrievijas centrālās izpildkomitejas (VCIK) lēmumu. Ar to apbalvoja par īpašu varonību, pašaizliedzību un vīrišķību, kas izrādīta kaujas laukā. Reizē ar šo ordeni apbalvoja ne tikai cilvēkus, bet arī militāras formācijas, pilsētas, kuģus, politiskas un sabiedriskas organizācijas, kā arī valsts uzņēmumus. Savus Sarkanā karoga ordeņus izveidoja vairākas republikas, kas ietilpa KPFSR vai arī bija padomju ietekmē. Kopš 1924. gada šie ordeņi tika likvidēti un Sarkanā karoga ordenis kļuva par visas Padomju Savienības ordeni. Ordeņa statūti tika pieņemti tikai 1932. gada 11. janvārī (1943.; 1947.; 1980. gadā laboti). Pirmais apbalvotais bija Vasilijs Blihers, 1918. gada 28. septembrī. Pirmais latvietis, kurš tika apbalvots ar šo ordeni, bija Jānis Fabriciuss, kurš ieguva ordeni ar kārtas numuru 4. Viņš bija arī pirmais komandieris Sarkanajā armijā, kurš ieguva 4 Sarkanā karoga ordeņus. Krievijas pilsoņu kara laikā vislielākais skaits Sarkanā Karoga ordeņu bija Semjonam Budjonijam, kurš to ieguva 7 reizes. Kopā Krievijas pilsoņu kara laikā ar šo apbalvojumu tika apbalvoti 285 cilvēki, bet kopā, līdz 1991. gadam, kad ar šo ordeni pēdējo reizi kāds tika apbalvots, 581 300 cilvēki. Laikā no 1944. līdz 1958. gadam ar ordeni varēja apbalvot arī par nevainojamu dienestu, pirmo par 20 gadiem, bet otro par 30 gadiem dienestā. Tā, piemēram, savu trešo Sarkanā karoga ordeni ieguva Josifs Staļins. Sarkanā Karoga ordenis bija 40 mm augsts un 36,3 mm plats. Sākotnēji to nēsāja sarkanā lentā, kura bija salocīta rozetē, bet vēlāk to aizvietoja ar ordeņa lentu. Tā sastāvēja no divām sarkanām joslām sānos un vienas platākas, balts joslas vidū. Ordeņa pašā vidū bija ar laurlapu vainagu apvīta emaljēta zīme, kurā iekšā bija zelta krāsas sirpis un āmurs. Zem tās bija attēlota otrādāk novietota sarkanā zvaigzne, bet zem tās pārkrustots āmurs, arkls, durklis un 2 karoga kāti. Pats karogs, kas atradās tieši virs centrā novietotās zīmes, bija sarkanā krāsā un uz tā bija rakstīts krievu valodā: "Visu zemju proletārieši, savienojieties!" Visu ordeni apkļāva vēl viens, lielāks laurlapu vainags uz kura bija sarkana lente ar uzrakstu krievu valodā:PSRS. Sākotnēji uz tā bija rakstīts KPFSR. Uz katra ordeņa otrā pusē bija iegravēts tā numurs. Sarkanā Karoga ordenim veltīta mājaslapa (krieviski) Saraksts ar apbalvotajiem (krieviski) Informācija par ordeni (angliski)