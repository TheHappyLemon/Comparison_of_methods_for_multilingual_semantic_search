Cartosat-2D ir Indijas Zemes tālizpētes pavadonis. To izstrādāja un apkalpo Indijas Kosmosa pētījumu organizācija (ISRO). Pavadonis orbītā palaists 2017. gada februārī. Cartosat-2D veidots uz platformas IRS-2 bāzes. Tam ir divi primārie instrumenti: panhromatiskā kamera Panchromatic Camera (PAN) un augstas izšķirtspējas multispektrālais radiometrs High-Resolution Multi-Spectral radiometer (HRMX). PAN var uzņemt melnbaltos attēlus redzamajā gaismā un tuvajā infrasarkanajā spektrā (0,50 — 0,85 µm) ar izšķirtspēju 65 cm. HRMX ir četru kanālu radiometrs visā redzamās gaismas spektrā un daļā tuvā infrasarkanā spektra (0,43 — 0,90 µm) ar izšķirtspēju 2 m. Cartosat-2D palaists 2017. gada 15. februārī 03:58 UTC ar Indijas nesējraķeti PSLV-XL (lidojums PSLV-C37) no Satīša Dhavana kosmosa centra. Kopā ar to kā sekundārā krava palaisti 103 mazie pavadoņi; uzstādīts ar vienu raķeti palaisto kosmisko aparātu rekords — 104. Cartosat-2D ievadīts solārsinhronā orbītā ar augstumu aptuveni 500 km. PSLV-C37 / Cartosat -2 Series Satellite Arhivēts 2017. gada 16. februārī, Wayback Machine vietnē. ISRO PSLV-C37: Cartosat-2 Series Satellite Brochure Arhivēts 2018. gada 28. janvārī, Wayback Machine vietnē. ISRO Cartosat 2, 2A, 2B, 2C, 2D, 2E Gunter Dirk Krebs