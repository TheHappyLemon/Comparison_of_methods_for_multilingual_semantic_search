Šis raksts ir par čempionātu sievietēm. Par čempionātu vīriešiem skatīt rakstu Eiropas čempionāts basketbolā. FIBA Eiropas čempionāts basketbolā sievietēm (angļu: EuroBasket Women) ir galvenais sieviešu basketbola izlašu turnīrs Eiropā, kurā tiek noteikta kontinenta spēcīgākā valstsvienība. Turnīru organizē FIBA Europe. Katrs čempionāts ir arī kā kvalifikācijas turnīrs olimpiskajām spēlēm vai Pasaules čempionātam. Eiropas čempionāts kopš 1950. gada notiek reizi divos gados, laikposmā no 1950. gada līdz 1980. gada — pāra gados, taču kopš 1981. gada čempionāts tiek rīkots nepāra gados. Pirmais Eiropas čempionāts notika 1938. gadā Itālijā, kurā uzvarēja mājinieces — Itālijas izlases spēlētājas. Kopš tā laika ir notikuši 38 čempionāti. Pašreizējās Eiropas čempiones ir Serbijas izlases spēlētājas. Visvairāk reizes (21) par Eiropas čempionēm ir kļuvusi PSRS izlase. Pašreizējais turnīra formāts nosaka, ka čempionāta finālturnīrā piedalās 16 valstsvienības. Automātiski turnīram kvalificējas turnīra mājinieki un iepriekšējā čempionāta pirmo 5 vietu ieguvēji. Ja starp pirmajām 5 valstsvienībām ir nākamā čempionāta organizētājvalsts, tad turnīram kvalificējas 6. vietas ieguvēji. Pārējās valstsvienības sacenšas kvalifikācijas turnīrā par iespēju startēt finālturnīrā. Kvalifikācijas turnīrs parasti notiek gadu pirms čempionāta. Izlases tiek sadalītas 4 grupās, kur tās aizvada divu apļu grupu turnīru (viena spēle mājās, otra — izbraukumā). Tad turnīram kvalificējas katras grupas uzvarētāja un 5 labākās izlases, kas nav kvalificējušās turnīram kā grupu uzvarētājas. Īsi pirms finālturnīra tiek izspēlēta pēdējā ceļazīme uz čempionātu, ko grupu turnīra ceļā izspēlē atlikušās kvalifikācijas turnīra dalībnieces. Eiropas čempionāts basketbolā sievietēm ticis spēlēts pēc dažādām izspēles sistēmām, sākot ar grupu turnīru čempionāta pirmsākumos līdz pat vairāku kārtu turnīram mūsdienās. Pašreizējais turnīra formāts nosaka, ka čempionāts sākas ar priekšsacīkstēm. Turnīra pirmajā posmā — pirmajā kārtā — visas 16 izlases sadalītas četrās grupās pa četrām izlasēm katrā. Pirmajā kārtā tiek aizvadīts viena apļa turnīrs, pēc kura ceturtdaļfinālam kvalificējas katras grupas uzvarētāja, astotdaļfinālam — katras grupas 2. un 3. vietas ieguvējas, savukārt pēdējo vietu ieņēmušās izlases beidz dalību turnīrā. Izslēgšanas spēlēs ir četras kārtas: astotdaļfināli, ceturtdaļfināli, pusfināli un fināli. Ceturtdaļfinālu zaudētāji savā starpā noskaidro 5.—8. vietas sadalījumu, savukārt ceturtdaļfinālu uzvarētāji turpina cīņu par čempiontitulu. FIBA Europe FIBA Eiropas čempionāts basketbolā FIBA Europe.com oficiālā mājaslapa (angliski) Eiropas čempionāta basketbolā sievietēm vēsture (angliski)