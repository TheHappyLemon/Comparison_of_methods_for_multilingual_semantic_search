Ronijs Turiafs (franču: Ronny Turiaf; dzimis 1983. gada 13. janvārī Martinikā) ir bijušais Francijas basketbolists, spēlēja centra pozīcijā. Savas karjeras laikā aizvadījis 10 sezonas Nacionālās basketbola asociācijas (NBA) klubos, kļūstot par 2012. gada NBA čempionu Maiami "Heat" sastāvā. Bijis Francijas basketbola izlases spēlētājs. Pēc karjeras beigām R. Turiafs ir Francijas basketbola līgas spēļu komentētājs. R. Turiafs ir dzimis Francijas aizjūras teritorijā Martinikā. Vidusskolā mācījies Parīzē, bet pēc tam studējis ASV — Gonzaga Universitātē. Pēc veiksmīgas karjeras NCAA čempionātā Gonzaga Universitātē R. Turiafs 2005. gada NBA draftā izraudzīts ar kopējo 37. numuru, nonākot Losandželosas "Lakers". Lai gan klubs noslēdza līgumu ar spēlētāju, drafta gadā viņam tika vekta sirds operācija, kas liedza aizvadīt pirmo sezonu augstākajā līmenī, un sākotnēji viņš spēlēja Kontinentālās Basketbola asociācijas klubā Yakima SunKings, līdz 2006. gada janvārī, pus gadu pēc operācijas, nokļuva "Lakers" sastāvā. 2008. gada jūlijā R. Turiafs kā brīvais aģents noslēdza līgumu ar Goldensteitas "Warriors", bet divus gadus vēlāk komanda viņu aizmainīja uz Ņujorkas "Knicks" kopā ar Entoniju Rendolfu, Kelennu Azubuki un nākotnes otrās kārtas drafta izvēli sign and trade darījumā, kurā "Warriors" ieguva Deividu Lī. 2011. gada NBA lokauta laikā viņš spēlēja Francijā, Vilērbānas ASVEL, bet tajā pašā gadā NBA tika aizmainīts uz Vašingtonas "Wizards". 2012. gada martā R. Turiafs un Džaveils Makgī tika aizmainīti uz Denveras "Nuggets" trīs komandu maiņas darījumā, kura rezultātā "Wizards" ieguva Nene. "Nuggets" spēlētāju atbrīvoja no līgumsaistībām, kas ļāva noslēgt līgumu ar Maiami "Heat", un šīs sezonas noslēgumā "Heat" sastāvā R. Turiafs izcīnīja NBA čempiontitulu. Pēc tam spēlējis Losandželosas "Clippers" un Minesotas "Timberwolves", kas bija viņa pēdējais profesionālā basketbola klubs, jo 2014. gada decembrī spēlētājs tika aizmainīts uz Filadelfijas "76ers", kas drīz pēc tam viņu no līguma atbrīvoja. 2016. gada oktobrī R. Turiafs paziņoja par basketbola karjeras beigām. Spēlējis dažādu vecumu nacionālajās jaunatnes izlasēs, tostarp kļūstot par 2000. gada Eiropas čempionu ar Francijas U-18 izlasi. Pieaugušo Francijas basketbola izlases sastāvā spēlējis virknē starptautisku turnīru, ieskaitot 2012. gada vasaras olimpiskās spēles Londonā. «Six months after heart surgery, Turiaf signs with Lakers». ESPN.com (angļu). 2006-01-18. Skatīts: 2023-02-07. «Ronny Turiaf met un terme à sa carrière sportive». L'Équipe (franču). Skatīts: 2023-02-07. Vikikrātuvē par šo tēmu ir pieejami multivides faili. Skatīt: Ronijs Turiafs. Olympedia profils (angliski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)