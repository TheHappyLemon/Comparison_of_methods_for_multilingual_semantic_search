Vera Menčika (čehu: Věra Menčíková; angļu: Vera Menchik; 1906. gada 1. marts, Maskava - 1944. gada 27. jūnijs, Londona) bija Čehoslovākijas un Apvienotās Karalistes šahiste, pirmā pasaules čempione (1927—1944). Dzimusi Maskavā čeha un anglietes ģimenē. Deviņu gadu vecumā iemācījusies spēlēt šahu. 1921. gadā kopā ar vecākiem pārcēlusies uz Lielbritāniju, kur kļuvusi par Hastingsas šaha kluba biedri. 1925. gadā uzvarējusi divos mačos toreizējo Lielbritānijas čempioni šahā Edīti Praisu ar vienādu rezultātu 3:2. Pēc tam divus gadus pēc kārtas (1926, 1927) bijusi Lielbritānijas atklātā jauniešu šaha čempionāta uzvarētāja. 1927. gadā pārliecinoši uzvarējusi pirmajā FIDE rīkotājā Pasaules sieviešu šaha čempionātā (+10 −0 =1). Vēlākajos gados sekmīgi aizstāvējusi savu titulu turnīros Hamburgā (1930), Prāgā (1931), Folkstonā (1933), Varšavā (1935), Stokholmā (1937), Buenosairesā (1939), un mačos ar Soņu Grafu Roterdamā (1934) 3:1 (+3 −1 =0) un Zemeringā (1937) 11,5:4,5 (+9 −2 =5). Pasaules čempiones nosaukumu saglabājusi līdz savai nāvei. No 1929. gada piedalījusies arī vīriešu šaha turnīros. Labāko rezultātu uzrādījusi 1929. gadā Ramsgeitā, kur kopā ar Akibu Rubinšteinu dalījusi 2.-3. vietu, tikai par puspunktu atpaliekot no uzvarētāja Hosē Raula Kapablankas, bet apsteidzot savu šaha skolotāju Gēzu Maroci. 1934. gadā Menčika ieņēma 3. vietu Mariboras šaha turnīrā, apsteidzot Rūdolfu Špīlmanu un Milanu Vidmaru. No vīriešu turnīros spēlētajām 487 partijām Menčikai izdevās uzvarēt 147, tikpat partijās viņai izdevās panākt neizšķirtu. Tā laika šahistu vidū Menčikai zaudējušos vīriešus dēvēja par «Veras Menčikas kluba» biedriem, un to starpā bija arī nākamais Pasaules čempions Makss Eive. Otrā Pasaules kara laikā 1944. gada jūnijā Vera Menčika kopā ar māti un māsu Olgu gāja bojā vācu uzlidojumā no raķetes Fau-1. Veras Menčikas vārdā ir nosaukts kauss, kurš tiek pasniegts Pasaules šaha olimpiādes uzvarētājām sieviešu komandu turnīrā (izcīna kopš 1957. gada). World Chess Championship (Women) 1927-39 Title Tournaments Ramsgate schev 1929 Maribor 1934 Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)