Ribainais bērzs (latīņu: Betula costata) ir bērzu dzimtas suga, kura savvaļā ir sastopama Krievijas Tālajos Austrumos, Mandžūrijā un Ziemeļkorejā. Ribainais bērzs ir vasarzaļš, līdz 30 m augsts koks. Miza gaiši dzeltena, dzeltenpelēka vai dzeltenbrūna, atslāņojas plānās plēksnēs. Jaunie dzinumi mataini. Zari ar retiem, sveķainiem dziedzerīšiem. Lapas gandrīz ādainas, olveida līdz iegareni olveida, ar gari nosmailotu galotni un noapaļotu vai sirdsveida pamatu, ar smalki divkārt zāģzobainām malām, 5—8 cm garas. Jaunās lapas abpusēji matainas, nobriedušas virspusē tumši zaļas, ar retiem matiņiem, apakšpusē gaišākas, ar izklaidus dziedzerīšiem un matiņiem uz dzīslām. Sievišķās spurdzes ar īsu kātiņu, eliptiskas vai ieapaļi olveida, 1,2-1,5 cm garas. Vikikrātuvē par šo tēmu ir pieejami multivides faili. Skatīt: Ribainais bērzs. Encyclopædia of Life raksts (angliski) «Ribainais bērzs». database.smartgardens.eu. Arhivēts no oriģināla, laiks: 2022-06-14. Skatīts: 2022-06-14.