Entonijs Stjuarts (angļu: Anthony Stewart; dzimis 1985. gada 1. maijā) ir bijušais kanādiešu hokejists, malējais uzbrucējs. Karjeras laikā aizvadījis 262 spēles Nacionālās hokeja līgas klubos Floridas "Panthers", Atlantas "Thrashers" un Karolīnas "Hurricanes". Stjuarta jaunākais brālis Kriss arī ir profesionāls hokejists. Pēc vairākām OHL kluba Kingstonas "Frontenacs" rindās aizvadītām sezonām profesionāļa karjeru Stjuarts sāka 2004.—05. gada sezonā, kad debitēja Amerikas hokeja līgas vienībā Sanantonio "Rampage". 2005.—06. gada sezonā hokejists debitēja arī NHL, aizvadot desmit spēles Floridas "Panthers" sastāvā. Traumas dēļ lielāko sezonas daļu viņš izlaida, savukārt 2006.—07. gada sezonas lielāko daļu aizvadīja AHL vienībā Ročesteras "Americans". 2008.—09. gada sezona bija pirmā pilnā sezonas, ko uzbrucējs aizvadīja Floridas "Panthers" sastāvā. Vasarā viņš noslēdza līgumu ar Atlantas "Thrashers", nākamo sezonu pilnībā aizvadot tās AHL fārmklubā Čikāgas "Wolves". 2010.—11. gada sezonā Stjuarts izcīnīja vietu "Thrashers" sastāvā, taču 2011.—12. gada sezonu viņš aizvadīja Karolīnas "Hurricanes" sastāvā. Pēc 2012.—13. gada sezonas uzbrucējs pārcēlās uz Eiropu. 2013.—14. gada sezonu viņš uzsāka KHL vienībā Jekaterinburgas "Avtomobilist", taču sezonas turpinājumā pārcēlās uz Šveices hokeja līgas klubiem HC Fribourg-Gotteron un HK Rapersvīla. 2014.—15. gada sezonā spēlēja KHL vienībā Zagrebas "Medveščak", taču tad, aizvadot vēl sezonu LNAH čempionātā, 2016. gadā noslēdza karjeru. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)