Velnciems ir vēsturiska Liepājas apkaime, kas atrodas Ziemeļu priekšpilsētā. Agrākā privātmāju rajona daļa pēc fabrikas "Lauma" uzcelšanas apbūvēta ar daudzstāvu ēkām. Jau pirms Karostas izbūves pabeigšanas 1899. gada 26. septembrī cauri Velnciemam sāka kursēt Liepājas tramvajs līnijā "Pilsētas tilts — Vakzāles iela — Baseina iela — Eļļas iela — Lazareva iela — Kara osta". Pēc Pirmā pasaules kara rūpnīcu teritoriju Ēģiptes ciemā un Velnciemā aiz dzelzceļa atdalīja no Jaunliepājas. 1920. gadu beigās un 1930. gadu sākumā tur sāka piešķirt gruntsgabalus privātmāju celtniecībai. Laikraksts "Kurzemes Vārds" 1923. gada 2. augustā rakstīja, ka "bezvārda ielas Liepājā, kur vari meklēt, bet neatrodi meklējamos, kur iedzīvotājiem nav adreses un kur apgrūtināta pasta saņemšana, var atrast Liepājas priekšpilsētās: Velnciemā, Ēģiptes ciemā, Pilsētas pļavās. Tiešām laiks ir ielām piešķirt vārdus un pievienot šos nomalniekus pie Liepājas nekavējoties". 1926. gadā Velnciemā uzbūvēja Liepājas pirmo kara lidlauku, bet 1935. gadā izveidoja Liepājas civilo aerodromu ar angāru, remontdarbnīcām, kantori un komandanta telpu. 1932. gada 28. decembrī Velnciemu pārdēvēja par Ziemeļu priekšpilsētu. 1939. gadā sakarā ar sliežu ceļa un ritošā sastāva pārmērīgo nolietojumu nolēma pārtraukt tramvaju satiksmi līnijā "Peldu iela — Rožu laukums — Lidosta Ziemeļu priekšpilsētā.". Maršrutā norīkoja divus autobusus, kas kursēja ar 20 minūšu intervālu. Pēc Otrā pasaules kara 1946. gadā Liepājas pilsētu sadalīja trīs administratīvos rajonos, kuros ietilpa Vecliepāja, Jaunliepāja un Ziemeļu rajons. 1950.-1953. gadā darbojās 3. tramvaju līnija Velnciemā, kuru bija plānots pagarināt līdz Liepājas cukurfabrikai, bet šie plāni netika īstenoti. 1972. gada oktobrī galīgi slēdza tramvaju satiksmi ziemeļu virzienā uz Karostu. 1977. gadā pabeidza tekstilrūpniecības uzņēmuma "Lauma" celtniecību, tā ražošanas korpusi aizņēma 11 ha, bet 1981. gadā strādājošo skaits sasniedza 5000 cilvēku. Šajā laikā šo Liepājas daļu sāka saukt par Laumas mikrorajonu. 1979. gadā Velnciemā sāka darboties Liepājas 7. vidusskola, bet 1991. gadā Oskara Kalpaka Liepājas 15. vidusskola. 2013. gadā plānoja būvēt pārvadu pāri dzelzceļa sliedēm, lai ar jaunu tramvaja līniju savienotu Parka ielu Jaunliepājā ar Velnciemu jeb Ziemeļu priekšpilsētu. Senākais nostāsts par Velnciema nosaukumu vēstī, ka 1697. gada aprīlī Krievijas cars Pēteris Lielās sūtniecības sastāvā no Jelgavas karietē devies uz Liepāju, bet pirms pašas pilsētas robežas karietei nolūzis ritenis. Laiks bijis drēgns un nepatīkams, vīri mocījušies šā un tā, bet karieti salabot nav varējuši. Arī Pēteris kāpis no karietes ārā un mēģinājis pielikt savu plecu. Taču arī tad nav veicies tik ātri, kā gribētos, tāpēc cars iesaucies: "Velna ciems!" (krievu: Чертова деревня). Pēc citas versijas nosaukums radies tikai 19. gadsimta beigās, kad pilsētas plānā teritorija aiz dzelzceļa sliedēm apzīmēta kā ciems "aiz pilsētas robežas" (за чертой города), šis nosaukums pārveidojies par "Velna ciemu". https://www.kurzemes-vards.lv/lv/laikraksts/numuri/2005/08/18/?p=2 Velnciems. Ziedošo dārzu pārvērtības[novecojusi saite] Kristīne Pastore, kurzemes-vards.lv, 2005. gada 18. augustā J. Gintners. "Kā lidmašīnas uz Liepāju lidoja"[novecojusi saite] [1] Silvija OZOLA. LIEPĀJAS PILSĒTAS TERITORIJAS PLĀNOJUMA KONCEPCIJAS UN PILSĒTVIDES ATTĪSTĪBA ATJAUNOTAJĀ LATVIJAS REPUBLIKĀ (1990—2015). Latvijas Universitātes 73. konference 2015. gada 5.—6. februārī “Lauma” mainās līdzi laikam liepajniekiem.lv 17.12.2006. liepajas-tramvajs.lv