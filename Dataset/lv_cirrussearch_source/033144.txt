Džeimss Tardžans (angļu: James Edward Tarjan; dzimis 1952. gada 22. februārī Losandželosas apgabalā) ir ASV starptautiskais lielmeistars šahā (1976). 1970. gadu otrajā pusē un 1980. gadu sākumā bijis viens no labākajiem ASV šahistiem. 1978. gadā kļuvis par ASV šaha čempionāta vicečempionu (uzvarējis Ļubomirs Kavaleks) un izcīnījis tiesības piedalīties Pasaules šaha čempiona izcīņas cikla starpzonu turnīrā. 1979. gadā Rīgā starpzonu turnīrā ieņēmis 11. vietu. Par panākumiem turnīros FIDE 1974. gadā Tardžanam piešķīrusi starptautiskā meistara (IM), bet 1976. gadā - starptautiskā lielmeistara (GM) nosaukumu. Sekmīgi pārstāvējis ASV komandu lielākajos komandu šaha turnīros: Pasaules šaha olimpiādēs piedalījies 5 reizes (1974-1982). Komandu vērtējumā izcīnījis zelta (1976) un 3 bronzas (1974, 1978, 1982) medaļas, bet individuālajā vērtējumā izcīnījis 2 zelta (1974, 1978) un bronzas (1982) medaļas; Pasaules studentu šaha čempionātā piedalījies 4 reizes (1969-1972). Komandu vērtējumā izcīnījis zelta (1970) un sudraba (1971) medaļas. 1984. gadā dalījis 3.-6. vietu ASV šaha čempionātā. Drīz pēc šī turnīra pametis šahu un sācis strādāt par bibliotekāru. Tikai 2014. gadā atsācis aktīvā šahista gaitas un piedalījies ASV atklātajā šaha čempionātā. 26th US Championship and World Championship Zonal; 1978 1979 Riga Interzonal Tournament OlimpBase :: Men's Chess Olympiads :: James Edward Tarjan OlimpBase :: World Student Team Chess Championship :: James Edward Tarjan 30th US Championship and World Championship Zonal; 1984 Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)