Cikāžu virsdzimta (Cicadoidea) ir cikāžveidīgo infrakārtas (Cicadomorpha) virsdzimta, kas apvieno 2 dzimtas. Šīs virsdzimtas sugas ir skaļākie kukaiņi pasaulē. Pastāv viedoklis, ka dažu cikāžu sugu kopīgi radītā skaņa tās aizsrgā pret to ienaidniekiem - putniem. Skaņa var sasniegt 120 decibelu skaļumu, kas cilvēka ausij ir jau sāpīgi. Kopīgi dziedot, putniem ir grūti noteikt arī cikādes atrašanās vietu. Pieaugušām cikādēm ir masīvi veidots ķermenis ar 3 pāriem kāju un 2 pāriem spārnu, kas visi ir membrānas veida. Atkarībā no sugas to garums var būt 2,5 - 15 cm. Priekšspārni ir garāki un miera stāvoklī tie nosedz īsākos aizmugurējos spārnus. Parasti priekšspārni ir dzidri caurspīdīgi, bet dažām sugām dūmakaini. Spārniem noturību nodrošina spārnu smalko vēnu tīklojums. Visas kājas ir apmēram vienādā garumā, kas piemērotas rāpošanai. Pirmā pāra kāju augšstilbi ir resnāki kā citām kājām. Cikāžu virsdzimtas sugām ir lielas saliktās acis, kas atrodas galvas sānu plaknēs, bet galvas vidū pieres daļā ir 3 vienkāršās actiņas. Lai gan taustekļiem ir 7 - 10 posmi, tie ir samērā īsi un atgādina skropstas. Mutes orgāns kā visiem blakšu kārtas kukaiņiem ir garš, knābim līdzīgs snuķītis. Kad cikāde nebarojas, tā snuķīti paloka sev apakšā starp kājām. Dzied, sisina, čirkstina tikai cikāžu tēviņi un dziedāšanas galvenais iemesls ir pārošanās laikā piesaistīt mātītes uzmanību. Katrai sugai ir atšķirīgs dziedāšanas veids un mātītes spēj izšķirt savas sugas pretējā dzimuma dziedāšanu. Pieaugušai cikādei ir ļoti īss mūžs, tikai dažas nedēļas. Lielāko daļu sava mūža cikādes (dažas sugas vairākus gadus) pavada nimfas stadijā, atrodoties zem zemes. Visas cikāžu sugas barojas ar dažādu augu sulu, to izsūcot ar savi snuķīti. Cikādes ir daudzu dzīvnieku barības avots. Tās medī putni, sikspārņi, zirnekļi, lapsenes, skudras, dievlūdzēji un koku circeņi. Cikāžu virsdzimta (Cicadoidea) Cikāžu dzimta (Cicadidae) Pūkcikāžu dzimta (Tettigarctidae) Taxon: Superfamily Cicadoidea Westwood, 1840 Cicadas: Superfamily Cicadoidea Определитель насекомых Дальнего Востока СССР. Т. II. Равнокрылые и полужесткокрылые. / под общ. ред. П. А. Лера. — Л.: «Наука», 1988. — С. 23. — 972 с. — 1950 экз. — ISBN 5-7442-0921-2