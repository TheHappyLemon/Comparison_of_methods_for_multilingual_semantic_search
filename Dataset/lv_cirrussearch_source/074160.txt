Leons Makss Ledermans (angļu: Leon Max Lederman; dzimis 1922. gada 15. jūlijā, miris 2018. gada 3. oktobrī) bija ebreju izcelsmes ASV fiziķis. 1988. gadā kopā ar Melvinu Švarcu un Džeku Steinbergeru ieguva Nobela prēmiju fizikā par neitrīno pētījumiem. Dzimis Ņujorkā. 1943. gadā ieguva bakalaura grādu Ņujorkas Pilsētas universitātē, bet 1951. gadā - doktora grādu Kolumbijas Universitātē. Strādājis Kolumbijas Universitātē. 1979. gadā kļuva par Fermi laboratorijas direktoru, kur strādāja līdz 1989. gada, kad pārgāja darbā uz Čikāgas Universitātei. Pēc tam bija profesors Ilinoisas Tehnoloģiskajā institūtā. Leons Ledermans savulaik bijis arī Amerikas Fiziķu asociācijas prezidents. Ledermanam piedēvē apzīmējuma "Dieva daļiņa" ieviešanu attiecībā uz Higsa bozonu. Šis apzīmējums masu kultūrā izplatījās kopš 1993. gadā Ledermans sarakstīja populārzinātnisku grāmatu, kuras nosaukumā bija ietverti vārdi "Dieva daļiņa" (The God Particle: If the Universe Is the Answer, What Is the Question?). Patiesībā Ledermans gribēja nosaukumā likt "Nolādētā daļiņa" (Goddamn Particle), bet grāmatas izdevējs stingri pastāvēja uz apzīmējumu "Dieva daļiņa". Ledermans 2011. gadā sāka ciest no atmiņas zuduma. 2015. gadā, lai segtu turpmākās ārstniecības izmaksas, viņam bija jāpārdod sava Nobela medaļa par 765 000 USD. Viņš nomira no demences komplikācijām 2018. gada 3. oktobrī aprūpes iestādē Reksburgā, Aidaho štatā, 96 gadu vecumā. «The Nobel Prize in Physics 1988». Nobel Foundation. Peter Rodgers. «The heart of the matter». The Independent (London). Skatīts: 2011. gada 16. maijs. «A Nobel Prize-winning physicist sold his medal for $765,000 to pay medical bills». Vox. «Leon Lederman, 96, Explorer (and Explainer) of the Subatomic World, Dies». The New York Times. «IMSA Announces Passing of Founder, Dr. Leon Lederman». Illinois Mathematics and Science Academy. Vikikrātuvē par šo tēmu ir pieejami multivides faili. Skatīt: Leons Ledermans. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Biogrāfija Nobela prēmijas mājaslapā (angliski)