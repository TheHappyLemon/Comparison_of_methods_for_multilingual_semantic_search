Garās sienas (grieķu: Μακρά Τείχη) bija fortifikācijas būves Senajā Grieķijā, kas savienoja pilsētu iekšzemē ar tās ostu. Pateicoties tam, pilsēta varēja izturēt ilgstošus aplenkumus, jo tika nodrošināta pieeja no jūras. Vispazīstamākās Garās sienas tika izbūvētas starp Atēnām un tās ostu Pireju. Tās tika izbūvētas Perikla laikā 5. gadsimtā pirms mūsu ēras un stiepās 26 kilometru garumā. Vēl viena siena tika uzbūvēta starp Atēnām un Talēru. Rezultātā briesmu gadījumā aiz šīm sienām varēja paslēpties visi Atikas iedzīvotāji. Garās sienas tika sagrautas pēc Atēnu zaudējuma Peloponēsas karā. 393. gadā p.m.ē. tās tomēr tika atjaunotas. Pilnībā Atēnu Garās sienas tika sagrautas 86. gadā p.m.ē., kad pilsētu ieņēma Sulla. Mūsdienās dažās vietās saglabājušās sienu atliekas. Tāpat garās sienas savienoja Seno Korintu ar Lehajas ostu. Vikikrātuvē par šo tēmu ir pieejami multivides faili. Skatīt: Garās sienas. Encyclopædia Britannica raksts (angliski)