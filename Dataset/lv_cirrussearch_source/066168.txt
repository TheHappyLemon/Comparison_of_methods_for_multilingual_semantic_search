Dorins Rečans (rumāņu: Dorin Recean; dzimis 1974. gada 17. martā) ir Moldovas politiķis, ekonomists. Viņš kopš 2023. gada 16. februāra ir Moldovas premjerministrs. No 2012. līdz 2015. gadam Rečans bija iekšlietu ministrs. Viņš nav nevienas partijas biedrs. Dorins Rečans piedzima 1974. gada 17. martā Dondušeni pilsētā. 1996. gadā viņš absolvēja Moldovas Ekonomikas studiju akadēmiju, iegūstot bakalaura grādu starptautiskā biznesa vadībā. 2000. gadā ieguva maģistra grādu biznesa vadībā Ņūportas Starptautiskās universitātes Beļģijas filiālē. 1995. gadā Rečans sāka strādāt Uzņēmumu restrukturizācijas aģentūrā par konsultantu, vēlāk viņš bija projektu menedžeris, līdz kļuva par programmas direktoru. No 2002. līdz 2010. gadam viņš strādāja uzņēmumā TeleMedia Group, kā arī bija Concernul Milenium Grup pārdošanas un mārketinga direktors. Viņš arī pasniedza Kišiņevā bāzētajā Ņūportas Starptautiskajā universitātē no 2000. gada līdz 2012. gada jūlijam. 2010. gada 29. janvārī Dorinu Rečanu iecēla par Moldovas Republikas informācijas tehnoloģiju un sakaru ministra vietnieku, kur viņš bija atbildīgs par jaunu drošu dokumentu, tostarp biometrisko pasu, ieviešanu vīzu liberalizācijas rīcības plāna ietvaros. Viņš arī bija valdības darba grupā vīzu režīma liberalizācijas jautājumos ar Eiropas Savienību. 2012. gada 24. jūlijā Rečans kļuva par iekšlietu ministru Vladimira Filata vadītajā valdībā, nomainot Alekseju Roibu. 2013. gada 31. maijā Rečanu atkārtoti iecēla par iekšlietu ministru premjerministra Jurjes Ljankes vadītajā kabinetā. Viņš bija pirmais civilais iekšlietu ministrs Moldovā. Uzreiz pēc 2014. gada novembra parlamenta vēlēšanām Rečans paziņoja, ka turpinās privātā biznesa karjeru finanšu tehnoloģiju jomā. Iekšlietu ministra pienākumus viņš pārtrauca pildīt 2015. gada 18. februārī, kad viņu nomainīja Olegs Balans. No 2016. līdz 2022. gadam Rečans bija konsultants datu analīzes jomā dažādās starptautiskās organizācijās. 2018. gadā viņš sāka strādāt Moldovas Tehniskajā universitātē. No 2022. gada 7. februāra līdz 2023. gada 22. februārim Rečans bija Moldovas prezidenta padomnieks aizsardzības un nacionālās drošības jomā, Moldovas Augstākās drošības padomes sekretārs. 2023. gada 10. februārī Moldovas premjerministre Natalija Gavrilica paziņoja par atkāpšanos, un prezidente Maija Sandu izvirzīja Dorinu Rečanu par premjerministra kandidātu. Moldovas parlaments 2023. gada 16. februārī apstiprināja Rečanu premjerministra amatam un viņa piedāvāto valdības sastāvu. Pēc viņa ierosinājuma tika izveidota jauna Enerģētikas ministrija. Vikikrātuvē par šo tēmu ir pieejami multivides faili. Skatīt: Dorins Rečans. Dorin Recean Prim-ministru al Republicii Moldova Guvernul Republicii Moldova Cine este Dorin Recean, candidatul desemnat de către președinta Maia Sandu pentru funcția de premier MoldStreet, 10.02.2023