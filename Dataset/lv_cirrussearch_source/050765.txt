Erevānas automobiļu rūpnīca (armēņu: Երեւանի ավտոմեքենաների գործարան), plašāk pazīstama pēc nosaukuma krievu valodā Ереванский автомобильный завод (ЕрАЗ, ErAZ jeb JerAZ; jeraz armēņu valodā ir "sapnis"), bija Armēnijas autobūves rūpnīca Erevānā. Tā tika izveidota 1966. gadā un ražoja kravas mikroautobusus. 1995. gadā rūpnīca tika privatizēta, bet 2002. gadā uzņēmums bankrotēja. 1960. gadu pirmajā pusē PSRS nobrieda nepieciešamība palielināt maztonnāžas furgonu ražošanu. Šim nolūkam bija paredzēts ražot Rīgas autobusu fabrikā (RAF) izstrādāto kravas mikroautobusu RAF-977K. RAF to bija izveidojusi uz mikroautobusa RAF-977D bāzes, bez logiem un sēdekļiem. Rīgas autobusu fabrika jau bija noslogota ar pasažieru mikroautobusu ražošanu visai valstij, bet rūpnīcas rekonstrukcija un paplašināšana tādā platībā, lai izlaistu arī autofurgonus, bija pārāk dārga. Jaunas rūpnīcas celtniecība būtu vēl dārgāka. Tad nozares stratēģi pievērsa uzmanību Erevānā būvējamajai autokrāvēju rūpnīcai. Erevānas Autokrāvēju rūpnīca bija paredzēta pavisam cita veida produkcijai un mazākam ražošanas apjomam, toties ātri un ar mazām izmaksām nepabeigtos cehus varēja pārveidot par automašīnu rūpnīcu. 1965. un 1966. gadā Erevānā Autokrāvēju rūpnīcas pabeigtajos korpusos tika izlaisti dakšu autokrāvēji, bet pēc tam visi cehi tika pārveidoti autofurgonu ražošanai. 1964. gada 31. decembrī Armēnijas PSR Ministru Padome izdeva dekrētu Nr. 1084 "Par autofurgonu ar kravnesību 0,8 — 1,0 t rūpnīcas organizēšanu Erevānā būvējamās rūpnīcas “Autokrāvējs” korpusos". 1965. gada 10. septembrī rūpnīca ieguva nosaukumu "Erevānas automobiļu rūpnīca". 1965. gada laikā 66 darbinieki devās mācīties uz RAF un Uļjanovskas automobiļu rūpnīcu. Ražojamā kravas mikroautobusa RAF-977K modelis tika nosaukts par ErAZ-762. 1966. gada aprīlī pēc RAF dokumentācijas tika samontēti pirmie divi ErAZ-762. Līdz 1966. gada beigām rūpnīca tika nodota ekspluatācijā, un sākotnēji tajā bija paredzēts ik gadu izlaist līdz 400 autofurgoniem. Tā paša gada decembrī bija izgatavoti pirmie 36 mikroautobusi ErAZ-762. 1968. gadā gada izlaides apjoms palielinājās līdz 1000 autofurgoniem. 1971. gada septembrī tika sākta modernizēta modeļa ErAZ-762A ražošana; tam atšķirība bija štancētas logu vietas, kas atgādināja RAF-977DM. 1976. gadā tika izlaists modelis ErAZ-762B (izliektas sānu ribas), bet 1979. gadā – ErAZ-762V (sānu ribas kļuva ieliektas, jaudīgāks 85 ZS dzinējs no GAZ-24-01). Uz šī modeļa bāzes nelielās partijās tika izlaists refrižerators ErAZ-762R, kravas pasažieru (piecvietīgs) furgons ErAZ-762VGP (no 1988. gada) un bortu vieglā kravas mašīna (kabīne piecām vietām) ErAZ-762VDP. 1982. gada aprīlī tika izlaists 100 tūkstošais furgons. 1987. gadā tika sasniegts gada izlaides rekordapjoms — 16 111 automašīnas. 1980. gados tika sākta rūpnīcas rekonstrukcija, lai varētu ražot jaunu moderna dizaina autofurgona modeli ErAZ-3730, kā arī uz tā bāzes izveidotu refrižeratoru ErAZ-37301 un mikroautobusu ErAZ-3218. 1995. gadā rūpnīca tika privatizēta, reorganizēta par akciju sabiedrību ErAZ. 2000. gadā tika plānots rūpnīcā sākt VAZ automašīnu ražošanu. 2002. gada novembrī pēc kreditoru pieprasījuma Armēnijas Ekonomikas tiesas lēma ErAZ atzīt par bankrotējušu. Ереванский автомобильный завод rusautomobile.livejournal.com, 2010-12-30 Ереванский завод автопогрузчиков Limuzeen.ru Вехи истории: отечественный вилочный погрузчик Специализированный журнал "Подъемно-транспортное оборудование", № 4(69), 5 (70) /2006 ЕрАЗ: что производил Ереванский автозавод? Тим Скоренко, Популярная Механика, 2017-12-17