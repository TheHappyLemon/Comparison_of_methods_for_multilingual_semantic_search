Kargilas karš bija ceturtais no Indijas—Pakistānas kariem, kas notika toreizējā Džammu un Kašmīras štata Kargilas distriktā (tagad Ladākhas teritorijā) no 1999. gada 3. maija līdz 26. jūlijam. Karš sākās ar Pakistānas paramilitāro vienību iekļūšanu Indijas kontrolētajā Kašmīras daļā pie Kargilas pilsētas, kur tās piedalījās vietējo kaujinieku uzbrukumos Indijas armijai. Tas noveda pie karadarbības atsākšanās starp Pakistānu un Indiju. Pēc vairāk nekā divu mēnešu kaujām Pakistāna bija spiesta atkāpties no ieņemtajām teritorijām.