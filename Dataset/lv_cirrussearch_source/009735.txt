Milda Endzelīna (arī Milda Lauberte-Endzelīna, dzimusi Milda Lauberte 1918. gada 7. oktobrī Ratniekos, mirusi 2009. gada 19. oktobrī Lēdurgā) bija latviešu ārste un šaha meistare, Latvijas vadošā šahiste. Dzimusi 1918. gada 7. oktobrī Nurmižu pagasta Ratnieku māju saimnieka Rūdolfa Lauberta ģimenē. Mācījās Vildogas pamatskolā, vēlāk 1. Rīgas pilsētas pamatskolā un Rīgas pilsētas 2. ģimnāzijā (1933—1938), sāka piedalīties šaha turnīros. 1938. gadā viņa uzsāka studijas Latvijas Universitātes Tautsaimniecības un tiesību zinātņu fakultātē. 1940. gada 7. decembrī apprecējās ar Lūciju Endzelīnu, 1943. gada 1. martā viņiem piedzima meita Māra,, 1944. gada 4. augustā viņu laulība tika šķirta. Pēc Otrā pasaules kara beigām 1945. gadā viņa iestājās Latvijas Valsts universitātes Bioloģijas fakultātē, bet nākamajā akadēmiskajā gadā pārgāja uz Medicīnas fakultāti. 1951. gadā beidza studijas no LVU atdalītajā Rīgas Medicīnas institūtā. 1951. gadā sāka strādāt par medicīnas literatūras redaktori Latvijas Valsts izdevniecībā, līdztekus bija iecirkņa terapeite Rīgas 1. poliklīnikā un neatliekamās palīdzības ārste. Līdz aiziešanai pensijā 1992. gada decembrī strādāja arī izdevniecībā "Zvaigzne" un Galvenajā enciklopēdiju pārvaldē. Neilgu laiku bija Valsts apdrošināšanas pārvaldes vecākā ārste inspektore. 2008. gadā Latvijas Ārstu biedrība viņu ievēlēja par savu godabiedri. Mirusi 2009. gada 19. oktobrī Lēdurgā, 2009. gada 22. oktobrī apbedīta Laubertu dzimtkapos Siguldā. 1937. gadā pēc uzvaras Latvijas sieviešu šaha čempionātā Milda Lauberte kļuva par pirmo Latvijas šahisti, kas piedalījās Pasaules čempionātā šahā sievietēm Stokholmā. Debija bija veiksmīga — kopā ar Soņu Grafu viņa izcīnīja dalītu 3.—4. vietu, atpaliekot no uzvarētājas Veras Menčikas un otrās vietas ieguvējas Klaričes Benini. Nākamajā Pasaules sieviešu šaha čempionātā Buenosairesā viņa ieguva 6. vietu. Līdz 1960. gadam Milda Lauberte 13 reizes uzvarēja Latvijas sieviešu šaha čempionātos, kā arī spēlēja vīriešu konkurencē Latvijas šaha čempionātos 1938. un 1945. gadā. Vēlāk Milda Lauberte piedalījās PSRS sieviešu čempionātu finālos, PSRS Tautu spartakiādēs (1959, 1963) un PSRS komandu sacensībās (1948, 1953, 1954, 1955, 1959, 1960, 1961, 1962). 1937. gads, 1. vieta Latvijas sieviešu šaha čempionātā. 1937. gads, dalīta 3.—4. vieta Pasaules sieviešu šaha čempionātā. 1939. gads, 6. vieta Pasaules sieviešu šaha čempionātā. 1943. gads, 1. vieta Latvijas sieviešu šaha čempionātā. 1945. gads, 10. vieta Latvijas vīriešu šaha čempionātā. 1948. gads, 1. vieta Latvijas sieviešu šaha čempionātā. 1948/1949. gads, 12. vieta PSRS sieviešu čempionātā. 1949. gads, 1. vieta Latvijas sieviešu šaha čempionātā. 1950. gads, 1. vieta Latvijas sieviešu šaha čempionātā.. 1950. gads, dalīta 11.—12. vieta PSRS sieviešu čempionātā. 1951. gads, 1. vieta Latvijas sieviešu šaha čempionātā. 1952. gads, 1. vieta Latvijas sieviešu šaha čempionātā. 1953. gads, 1. vieta Latvijas sieviešu šaha čempionātā. 1954. gads, 1. vieta Latvijas sieviešu šaha čempionātā. 1954. gads, dalīta 7.—8. vieta PSRS sieviešu čempionātā. 1955. gads, 1. vieta Latvijas sieviešu šaha čempionātā. 1955. gads, dalīta 1.—2. vieta PSRS komandu čempionātā pie 1. galdiņa. 1956. gads, 1. vieta Latvijas sieviešu šaha čempionātā. 1957. gads, 2. vieta Latvijas sieviešu šaha čempionātā, taču uzvarētāja Olga Ignatjeva (Maskava) spēlēja ārpus konkurences un par Latvijas čempioni kļuva Milda Lauberte. 1958. gads, 2. vieta Latvijas sieviešu šaha čempionātā. 1959. gads, 2. vieta Latvijas sieviešu šaha čempionātā. 1960. gads, 1. vieta Latvijas sieviešu šaha čempionātā. 1962. gads, 2. vieta Latvijas sieviešu šaha čempionātā. 1963. gads, 6. vieta Latvijas sieviešu šaha čempionātā (pēdējā piedalīšanās Latvijas sieviešu šaha čempionāta finālos). «Dubļāns, Aldis. "Ar mātes sudarba važiņu", Ziemeļlatvija, 2010, 8. maijs». Arhivēts no oriģināla, laiks: 2019. gada 13. maijā. Skatīts: 2019. gada 13. maijā. Māra Krieviņa(Endzelīna) Māra Krieviņa-Endzelīna, Nekropole Campeona del Mundo Estocolmo 1937 World Chess Championship (women) : 1927-39 Title Tournaments Team Championship of USSR- Voroshilovgrad 1955 Ģ. Salmiņš, V. Zemītis. Sudraba važiņa no Stokholmas. Milda Lauberte šaha cīņās. Liepāja: 2007. Z. Trenko. Milda Lauberte — Latvijas pirmā šacha karaliene: trīsdesmito gadu publikācijas, sarunas, pārdomas, laikabiedri, fotoattēli. Rīga: 2011. Šahista profils chessgames.com mājaslapā (angliski) Šahista profils 365chess.com mājaslapā (angliski)