Vladimirs Antipovs (krievu: Владимир Борисович Антипов; dzimis 1978. gada 14. janvārī) ir bijušais krievu hokejists, malējais uzbrucējs, Krievijas hokeja izlases dalībnieks. Karjeras laikā aizvadījis 487 spēles Krievijas Superlīgā un 285 spēles Kontinentālajā hokeja līgā, Jaroslavļas "Lokomotiv" sastāvā kļuvis par 2002. un 2003. gada, Ufas "Salavat Julajev" par 2008. gada Krievijas čempionu. Krievijas hokeja izlases sastāvā spēlējis četros Pasaules čempionātos. Savu profesionālā spēlētāja karjeru Antipovs uzsāka 1996. gadā, kad debitēja Krievijas Superlīgas kluba Jaroslavļas "Torpedo" sastāvā. 1999. gada vasarā Vladimirs pārcēlās uz Ziemeļameriku, pievienojoties Toronto "Maple Leafs" AHL fārmklubam Sentdžonsas "Maple Leafs". Tiesa, 2000.—01. sezonas gaitā uzbrucējs atgriezās Jaroslavļā. "Lokomotiv" rindās hokejists spēlēja līdz pat 2006. gadam, kad pievienojās Ufas "Salavat Julajev" rindām. 2010.—11. sezonā Antipovs kopā ar klubu izcīnīja Gagarina kausu. 2011. gadā pievienojās Čeļabinskas "Traktor" rindām, kļūstot par tās kapteini. 2012.—13. gada sezonā, spēlējot Čeļabinskas "Traktor" rindās, Antipovs kopā ar komandu sasniedza Gagarina kausa finālu, tajā gan piekāpjoties Maskavas "OHK Dinamo". 2013.—14. gada sezonu aizvadīja Čerepovecas "Severstal" rindās, bet pēc tās noslēguma beidza profesionāļa karjeru. Krievijas izlases rindās Antipovs spēlējis četros Pasaules čempionātos, 2002. gadā izcīnot sudraba, bet 2005. gadā - bronzas medaļu. Eliteprospects profils (angliski) Internet Hockey Database profils (angliski) Eurohockey profils (angliski)