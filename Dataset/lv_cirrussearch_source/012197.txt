Šis raksts ir par galda spēli. Par citām jēdziena cirks nozīmēm skatīt nozīmju atdalīšanas lapu. Cirks ir galda spēle, kas radusies kā 19. gadsimta beigu britu galda spēles "Snakes and Ladders" ("Čūskas un kāpnes") variants. Mūsdienās tā ir kļuvusi pazistama Latvijā un citās pēcpadomju valstīs, kā arī citur pasaulē. Spēles sākotnējais variants radies Indijā, kur tā atainoja vietējās morāles vērtības. Spēlē parādīja kontrastu starp karmu (likteni) un kamu (iekāri) un ilustrēja kā sasniegt Mokšu (atbrīvošanos no pārdzimšanas cikla). 19. gadsimtā šo spēli pārņēma briti, kurus iespaidoja spēles pamatā esošie ideāli. Šajās spēles versijās uz galdiņa ir divu veidu zīmējumi, kas simbolizē tikumus un netikumus. Parasti tikumus ataino kāpnes, bet netikumus — čūskas, kam blakus uzrakstīts attiecīgā tikuma vai netikuma nosaukums vai arī ar ilustrācijām parādīts labs darbs vai palaidnība un šīs darbības sekas. Lielbritānijā un ASV vietējam tirgum aprobētais spēles variants sākotnēji bija un pamatā arī mūsdienās ir pazīstams ar nosaukumu "Snakes and Ladders" ("Čūskas un kāpnes"). Angliski runājošo zemēs, īpaši ASV, mūsdienās populārs ir arī spēles variants "Chutes and Ladders" ("Slidkalniņi un kāpnes"), kurā čūskas gājieniem uz leju aizstātas ar slidkalniņiem. "Snakes and Ladders" Lielbritānijā pirmo reizi tika izdots 1892. gadā. Ap šo pašu laiku Eiropas valstīs sāka izdot spēles variantus ar motīviem, kas papildināja vai daļēji aizstāja sākotnējos čūsku un kāpņu motīvus. Šo motīvu vidū bija medību, sporta, izklaides, cirka, dzīvnieku, dažādu sadzīves norišu motīvi. Francijā 19. gadsimta beigās tika izdots "Snakes and Ladders" variants ar cirka motīviem "Nouveau Jeu du Cirque" ("Jaunā cirka spēle"). Vācijā 1920. gados uzņēmums "Spear & Söhne" laida klajā spēles variantu ar cirka motīviem "Auf und Ab! Lustiges Leiterspiel". Čūsku tajā vairs nav, bet cirka mākslinieki un dzīvnieki veic gan vairāku lauciņu kāpienus uz augšu, gan uz leju. Visi gājienu varianti, spēles galdiņa dizains, kā arī personāži pamatā saglabāti nemainīgi no "Spear & Söhne" versijas līdz pat mūsdienām, arī spēles versijā, kuru mūsdienās turpina izdot Latvijā. Līdzās "Cirka" versijai, kas balstīta "Spear & Söhne" variantā, pastāv arī citas "Snakes and Ladders" versijas, kurās arī ir cirka motīvi, tomēr tie izmantoti, atkāpjoties no "Spear & Söhne" sākotnējās versijas — gan vizuālajā stilā, gan gājienu tipos. Rīgas rūpnīcā "Straume" ražotais "Cirka" variants bija nedaudz pārveidots 20. gados Vācijā "Spear & Söhne" ražotais spēles variants. "Cirku" spēlē, pārvietojot pa spēles galdiņu figūras atbilstoši ar metamo kauliņu uzmestajam punktu skaitam. Galdiņš ir rotāts ar zīmējumiem un sarūtots lauciņos, pa kuriem zigzagveidā pārvietojas no vienas lauciņu rindas uz nākamo. Mūsdienās Latvijā populārākajā "Cirka" versijā, kas ir padomju okupācijas gados Rīgā fabrikā "Straume" ražotās spēles versija tieša kopija, ir 120 pelēki un dzelteni lauciņi — 12 rindas ar desmit lauciņiem katrā. Uzkāpjot uz noteiktiem lauciņiem spēlētājam jāpārvieto savs kauliņš atbilstoši uz spēles galdiņa esošā zīmējuma kustībai.Ja uzmet trīs reizes pēc kārtas 6, tad atgriežas uz startu. [backId=6824 «L'Orangerie; JEU DU NOUVEAU CIRQUE»]. Skatīts: 11.12.2019.[novecojusi saite] «COLLECTION DE JEUX ANCIENS; les jeux du cirque». 08.06.2011. Skatīts: 11.12.2019. «Spēles "Cirks" Latvijas ražotāja mājaslapa». Skatīts: 06.12.2019.[novecojusi saite] «Uzņēmējs grib atjaunot padomju laika galda spēļu ražošanu». portāls "Apollo". 10.06.2011. Skatīts: 11.12.2019. «Rēzeknes uzņēmējs arī Lietuvā pārdos "Zvēru loto", "Cirku" un citas spēles». jauns.lv. 22.04.2012. Skatīts: 11.12.2019. Vikikrātuvē par šo tēmu ir pieejami multivides faili. Skatīt: Cirks.