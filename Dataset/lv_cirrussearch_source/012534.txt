Piektais Bītls ir informatīvs apzīmējums, ko devuši dažādi preses un izklaides biznesa pārstāvji, personām, kuras kādā laika posmā ir bijuši grupas dalībnieki vai kuriem ir bijusi cieša saikne ar "Leģendāro Četrinieku" (Džons Lenons, Pols Makartnijs, Džordžs Herisons, Ringo Stārs), grupas pastāvēšanas laikā. Pamatraksts: Stjuarts Satklifs Stjuarts Satklifs bija pirmais grupas The Beatles basģitārists. Sastāvā viņš spēlēja tikai neilgu laiku, kamēr Bītli uzstājās Hamburgā, Vācijā. 1961. gadā viņš nolēma palikt Hamburgā pavisam, tādējādi pametot grupu un turpinot savu gleznotāja karjeru. Tomēr neilgi pēc jaunās dzīves uzsākšanas Satklifs nomira no smadzeņu traumas. Pēc Stjuarta aiziešanas basģitāru pārņēma Makartnijs un kopš tā laika grupa uzstājās četru cilvēku sastāvā. Lai gan Satklifs bija labi mācīts gleznotājs, viņa ģitārspēle tika atzīta par "nepieņemamu". Galvenokārt grupas sastāvā Stjuarts tika iekļauts tikai dēļ pazīšanās ar Lenonu un, tāpēc, ka viņiem bija nepieciešams jebkāds basģitārists, kurš kaut nedaudz mācētu spēlēt. Tas gan nemazina viņa devumu pie grupas nosaukuma maiņas. Satklifs arī bija pirmais, kurš sāka nēsāt slaveno The Beatles frizūru. Pamatraksts: Pīts Bests Pīts Bests bija pirmais grupas oficiālais bundzinieks. Līdz viņa atnākšanai sastāvs bieži tika mainīts, dažreiz šo instrumentu nācās spēlēt Polam Makartnijam. Tāpat kā Satklifs, arī Bests grupas sastāvā bija tikai Hamburgas posmā. Šajā laikā grupa sastāvēja no pieciem dalībniekiem - Džona Lenona,Pola Makartnija, Džordža Herisona, Stjuarta Satklifa un Pīta Besta -, tāpēc nereti Bests tiek dēvēts par piekto Bītlu. 1962. gadā viņš tika atlaists no grupas un tā vietā tika pieņemts Ringo Stārs.