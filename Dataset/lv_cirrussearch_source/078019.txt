Milēna Fārmere (franču: Mylène Farmer; dzimusi Milēna Gotjē (franču: Mylène Gautier) 1961. gada 12. septembrī Monreālā, Kanādā) ir franču dziedātāja, dziesmu autore un aktrise. Viņa dzied galvenokārt franču valodā. Viņas ieraksti Francijā pārdoti vairāk nekā 30 miljonos eksemplāru. 2013. gadā Fārmere bija visaugstāk apmaksātā franču dziedātāja, viņas gada ienākumi sasniedza 4,7 miljonus eiro. Fārmeres koncertos tiek izmantota sarežģīta tehnika un dekorācijas, tie ir vieni no krāšņākajiem, kā arī vieni no visdārgākajiem koncertiem (koncerttūre 2009. gadā izmaksāja 30 miljonus eiro). Fārmere ir gandrīz visu savu dziesmu vārdu autore, dažkārt arī mūzikas autore. Viņas dziesmu tekstos ir daudz divdomību, tie ir pilni literāriem un mākslinieciskiem vēstījumiem. Milēna Gotjē dzimusi Kanādā un pirmos savus dzīves gadus pavadīja Pjerfonā (tagadējā Monreālas priekšpilsēta). Viņas vecāki bija francūži — tēvs, Makss Gotjē, bija inženieris, māte, Margarita Martēna, bija sekretāre, vēlāk mājsaimniece. Ģimenē Milēna bija trešais bērns — viņai bija vecākā māsa Bridžita un brālis Žans Lu, pēc Milēnas ģimenē dzimis vēl viens bērns — brālis Mišels. 1969. gadā Milēnas tēvam beidzās kontrakts Kanādā un visa ģimene atgriezās Francijā. Milēnai pārvākšanās bija ļoti grūta, viņa gandrīz nekontaktējās ar vienaudžiem. Vidējo izglītību Milēnai iegūt neizdevās, pēdējā klasē viņa pameta liceju. 1979. gadā viņa aizbrauca uz Parīzi, izlēma kļūt par aktrisi un iestājās teātra kursos. Taču ne teātrī, ne kino viņai nepiedāvāja lomas. Tomēr viņa nofilmējās IKEA un Fiskars reklāmās. 1983. gadā viņa iepazinās ar komponistu Lorānu Butonu, kas meklēja dziedētāju savai dziesmai Maman a tort. Šī dziesma Milēnas izpildījumā kļuva par ļoti populāru singlu. Milēna pieņēma pseidonīmu Fārmere, ko izvēlējās par godu 1930. gados pazīstamai Holivudas aktrisei Frānsisai Fārmerei. 1986. gadā iznāca Milēnas Fārmeres pirmais albums — Cendres de Lune. Dziesmai Libertine no šī albuma tika uzfilmēts vienpadsmit minūšu videoklips, un tā kļuva par hītu. 1988. gadā iznāca albums Ainsi soit je..., par kuru Fārmere saņēma balvu "Gada labāka franču dziedātāja". Nākamajā gadā viņai bija 10 koncerti Parīzes stadionā, uz kuriem visas biļetes bija izpārdotas. Lielu lomu dziedātājas karjerā nospēlēja videoklipi, kas bija uzfilmēti sadarbībā ar komponistu un režisoru Lorānu Butonu. Pēc albuma L'Autre... (1991) Milēna nofilmējās filmā Giorgino (1994). 1995. gadā iznāca jauns albums Anamorphosée, kam sekoja koncerti 1996. gadā. 1999. gada aprīlī Fārmere ierakstīja savu jauno albumu Innamoramento. 1999. gada 21. septembrī sākās viņas jaunie koncerti — Mylenium Tour, kas saņēma balvu par vislabāko koncertu pēdējos 30 gados. Šīs koncertturnejas ietvaros 2000. gada martā Milēna Fārmere viesojās arī Krievijā, Maskavā un Pēterburgā. 2005. gada aprīlī iznāca jauns Milēnas albums Avant que l'ombre.... Pēc kāda laika dziesmai ar skandalozu nosaukumu Fuck Them All uz ekrāniem iznāca videoklips (režisors – Agustīns Viļjaronga). 2008. gada augustā iznāca septītais studijas albums Point de Suture. 2008. gada martā bija izsludināti koncerti Parīzes stadionā (Stade de France). 20. martā pirmajā biļešu pārdošanas reizē 2 stundu laikā tika nopirktas visas 160 000 biļetes. Tas ir rekords muzikālajā pasaulē. Koncerti bija izsludināti arī Ženēvā (Šveicē) Stade de Geneve stadionā, un visas 120 000 biļetes arī pārdeva 2 stundu laikā. Vislielākie Milēnas Fārmeres fanu klubi ir Itālijā, Vācijā, Francijā, Krievijā, Beļģijā, Kanādā, Šveicē. Ir arī neformāla sabiedrība Mylenium. 1986: Cendres de Lune 1988: Ainsi soit je... 1991: L'Autre... 1995: Anamorphosée 1999: Innamoramento 2005: Avant que l'ombre... 2008: Point de Suture 2010: Bleu Noir 2012: Monkey Me 2015: Interstellaires 2018: Désobéissance Giorgino (1994) Arturs un miniputi (princese Selenija) (2006) Arturs un Urdalaka atriebība (princese Selenija) (2009) Arturs un divu pasauļu karš (princese Selenija) (2010) Spoku zeme (2018. gads) Lisa-Loup et le conteur (Liza-Lu un pasaku teicējs), 2003 «Classement: les chanteurs français qui ont le plus gagné en 2013». challenges.fr. «Mylène Farmer. Biographie». purepeople.com. Vikikrātuvē par šo tēmu ir pieejami multivides faili. Skatīt: Milēna Fārmere. IMDb profils (angliski) AllMovie profils (angliski) MFarmer.ru Mylene.net - fr Tour 2009 oficiāla lapa Jauna "Bleu Noir " albuma lapa