Minox ir Valtera Capa izgudrots miniatūrs fotoaparāts, kuru no 1937. līdz 1942. gadam ražoja Valsts elektrotehniskā fabrika (VEF). Fotoaparāta "Minox" dizains kā Latvijas kultūras vērtība iekļauts Latvijas kultūras kanona arhitektūras un dizaina sadaļā. 1948. gadā tā ražošanu atsāka Vācijā. "Minox" fotoaparātu 1936. gadā izgudroja Valters Caps. Caps bija 1905. gadā Rīgā dzimis vācbaltietis. 1921. gadā viņš kopā ar ģimeni devās uz Tallinu Igaunijā, kur strādāja par gravieri. 1922. gadā Caps kļuva par mācekli Tallinas labākajā mākslas fotogrāfijas darbnīcā. Jau šajā pašā gadā Caps sāka domāt par neliela fotoaparāta izveidi. Capam par tuviem draugiem kļuva Nikolajs 'Nixi' Nilanders (Nikolai 'Nixi' Nylander) un Rihards Jirgens (Richard Jürgens). Tieši kopā ar šiem draugiem radās ideja, ka fotoaparātam vienmēr būtu jābūt viegli pārnēsājamam. 1932. gadā Valters Caps un Rihards Jirgens izveidoja kopuzņēmumu, kurā Caps ieguldīja savas idejas, bet Jirgens – naudu. "Minox" fotoaparāta prototips tapa laikā no 1932. līdz 1936. gadam. Tā izveidē Caps piesaistīja optiķi Karlu Indusu un mehāniķi Hansu Epneru. Capam un Jirgenam tomēr neizdevās saņemt atbalstu ne Igaunijā, ne citās valstīs, lai uzsāktu ražošanu. Jirgenam izdevās nodibināt kontaktu ar VEF angļu pārstāvi, kurš norīkoja Capam tikšanos ar VEF direktoru Teodoru Vītolu, kurā Caps demonstrēja "Minox" prototipu ("Ur-Minox"), kopā ar attīstītu "Ur-Minox" uzņemtu negatīvu prezentāciju. Lai gan šādas tehnikas izgatavošana bija risks, jo fabrika līdz šim nebija izgatavojusi neko tamlīdzīgu, Caps noslēdza līgumu un, pārceļoties atpakaļ uz Rīgu, kopā ar latviešu konstruktoriem un inženieriem sāka tehnoloģisko izstrādi rūpnieciskajai ražošanai. Vienlaicīgi ar ražošanas sagatavošanu VEF pieteica patentus uz "Minox" fotoaparāta konstrukciju vismaz 18 valstīs. Pirmā "Minox" eksperimentālā partija tapa jau 1937. gadā, un masveida ražošana tika uzsākta 1938. gada 12. aprīlī. Neilgi pēc ražošanas uzsākšanas "Minox" plaši reklamēja Eiropas un Amerikas Savienoto Valstu tirgos. Lai gan "Minox" nepārspēja 35 mm fotoaparātu popularitāti (tolaik tos uzskatīja par miniatūrajiem fotoaparātiem), tas tomēr ieguva savu vietu tirgū. Lai arī sākotnēji "Minox" fotoaparāts bija paredzēts kā luksusprece, mazā izmēra un makrofokusa funkcijas dēļ tas atrada plašu pielietojumu kā spiegošanas fotoaparāts. Otrā pasaules kara laikā "Minox" fotoaparātus plaši izmantoja dažādu valstu izlūkdienesti. Pastāv vismaz viens dokumentēts gadījums, kad 1942. gadā ASV Stratēģisko dienestu pārvalde (Office of Strategic Services (OSS)) iegādājās 25 "Minox" eksemplārus.[nepieciešama atsauce] Vēlākie "Minox" fotoaparāta modeļi tika izmantoti spiegošanas vajadzībām līdz pat 1980. gadiem.[nepieciešama atsauce] "Minox" fotoaparātus sērijveidā ražošanu Rīgā pārtrauca 1942. gadā, kad vācu okupācijas vara sāka izvest uz Vāciju Minox ražošanas iekārtas un materiālus. Izmantojot no Rigas izvestās daļas, "Minox" fotoaparātu ražošana nelielos daudzumos turpinājās Vācijā līdz 1943. gadam. Pēc Otrā pasaules kara nedaudz izmainītu "Minox" fotoaparātu ražošanu atsāka 1948. gadā Vācijā, pēc tam, kad Valters Caps 1945. gadā atjaunoja sadarbību ar Rihardu Jirgenu un nodibināja firmu Minox GmbH, kas pastāv joprojām. Šis vācu uzņēmums turpināja uz oriģinālā "Minox" fotoaparāta konstrukcijas bāzes radītu miniatūru fotoaparātu ražošanu līdz pat 2012. gadam, to vairākkārt uzlabojot. Oriģinālais Rīgā ražotais "Minox" fotoaparāts sastāvēja no misiņa šasijas, kura bija iekļauta nerūsējošā tērauda korpusā, kuru, ar slīdoša mehānisma palīdzību varēja atvāzt un aizvāzt, lai ļautu pieeju lēcai un skatu meklētāja lodziņam, kā arī, lai uzņemtu fotoattēlu. Tas bija aprīkots ar paralaksi izlīdzinošu skatu meklētāju, kurš bija savienots ar Kūka tripleta (Cooke-Triplet) tipa "Minostagmat" objektīvu. Lēca bija spējīga nofokusēt attēlu pat 20 cm attālumā, un, pateicoties tās mazajiem izmēriem, iegūtais attēls saglabāja telpiskumu ar pilnīgi atvērtu apertūru, kas izslēdza nepieciešamību pēc diafragmas. Maksimālā fokusa zona sniedzās no viena metra līdz bezgalībai. Lēcai priekšā atradās staniola slēģis, kuru, pašu par sevi, aizsargāja neliels lodziņš. Šīs bija ekskluzīvas funkcijas jebkuram tā laika fotoaparātam, neskatoties uz izmēru. Izmērs: 80 mm x 27 mm x 16 mm Svars: 125 — 130 g Objektīvs: 15 mm 1:3,5 ar iebūvēto dzelteno filtru Slēdzis 1/2-1/1000 sek. Iespēja uzņemt pat 20 cm attālumā bez papildierīcēm 50 uzņēmumu Cena (1940 gads) - Ls 248 Minox A Minox A I Minox A II Minox A IIs Minox A III Minox B Minox C Minox BL Minox LX Minox LXX Minox CLX Minox EC Minox ECX Minox AX Minox MX "Minox" nosaukumu radīja Valters Caps kopā ar Nikolaju Nilanderu, kurš bija arī pirmo logotipa skiču autors. VEF Minox logotips (1938) Minox logotips (1949) Minox logotips (2009) Pēteris Korsaks. «Fotoaparāts Minox 1936 — 1937». Latvijas kultūras kanons. Arhivēts no oriģināla, laiks: 2012. gada 4. novembrī. Skatīts: 2013. gada 24. martā. Arhivēts 2012. gada 4. novembrī, Wayback Machine vietnē. «Valters Caps». Latvijas izgudrojumi un izgudrotāji. Latvijas Zinātņu akadēmija. Arhivēts no oriģināla, laiks: 2016. gada 4. martā. Skatīts: 2013. gada 24. martā. Pēteris Skorovs. «Minox patents». Historical patents. Arhivēts no oriģināla, laiks: 2014. gada 11. janvārī. Skatīts: 2014. gada 20. februārī. Pēteris Korsaks. «Minox izgudrotājs Valters Caps». Sakaru Pasaule. Skatīts: 2014. gada 22. februārī. «Intelligence services». Minox Riga - Fan Website. Arhivēts no oriģināla, laiks: 2014. gada 2. martā. Skatīts: 2014. gada 22. februārī. «VEF Minox fotoaparāts. Kā radās jaunā fotoaparāta nosaukums». Latvijas izgudrojumi un izgudrotāji. Latvijas Zinātņu akadēmija. Arhivēts no oriģināla, laiks: 2016. gada 4. martā. Skatīts: 2013. gada 24. martā. Valters Caps Valsts elektrotehniskā fabrika (VEF) Minox Riga - Fan Website Arhivēts 2016. gada 28. martā, Wayback Machine vietnē. (angliski) Minox GmbH