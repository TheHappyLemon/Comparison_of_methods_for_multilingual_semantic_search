Padone ir neizmantots dzelzceļa pieturas punkts dzelzceļa līnijā Jelgava—Liepāja starp staciju Ilmāja un pieturu Durbe. Pietura atrodas Durbes pagastā, blakus tai ir jau pirms kara būvētais autoceļa V1204 Durbe—Padone—Kugras pārvads. Kaut arī stacijas ēka vairs nepastāv, uz to joprojām ved neliels autoceļš V1243. Padones pieturā nav saglabājies ne perons, ne kādas citas būves, bet stacijas ēkas atliekas apaugušas ar krūmiem. Padones pietura tika atklāta 1930. gadā, neilgi pēc līnijas Jelgava—Liepāja atklāšanas. Sākumā pasažieru vajadzībām tika izmantots vagons, bet stacijas ēka Padonē uzbūvēta 1939. gadā (arhitekts Jānis Šarlovs). 1945. gadā šeit ir bijusi stacija ar četrām pārmijām. Padones pieturā līdz 2001. gada 15. jūnijam pieturēja dīzeļvilciens Rīga—Liepāja. Kopš 2001. gada šis pieturas punkts ir neizmantots. Stacijas ēka mūsdienās nojaukta. «http://railwayz.info/photolines/photo/29309». Arhivēts no oriģināla, laiks: 2013. gada 12. martā. Skatīts: 2013. gada 29. maijā. Toms Altbergs, Karīna Augustāne, Ieva Pētersone. Dzelzceļi Latvijā. Rīga : Jumava, 2009, 159. lpp. ISBN 978-9984-38-698-0 «Komūnists, Nr. 169, Sociālistiskās pases par gatavību darbam ziemā». Arhivēts no oriģināla, laiks: 2020. gada 3. februārī. Skatīts: 2020. gada 13. aprīlī.