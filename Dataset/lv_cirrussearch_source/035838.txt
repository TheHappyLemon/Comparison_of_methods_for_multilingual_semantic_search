ESMTP jeb Extended SMTP ("paplašinātais SMTP") ir SMTP protokola standata paplašinājumi. Standarts ir aprakstīts RFC 2821. Tas saglabā saderību ar iepriekšējo SMTP protokolu. SMTP protokols tika izstrādāts 1980. gadu sākumā, bet desmit gadu laikā jau bija nepieciešams papildināt to ar jaunām funkcijām. 1993. gadā RFC 1425 tika publicēti šie papildinājumi "SMTP Service Extensions". Standarts vēl tika papildināts 1994. gadā (RFC 1651) un 1995. gadā (RFC 1869). RFC 2920 "SMTP Service Extention for Command Pipelining" aprakstīti paplašinājumi SMTP komandu konveijerapstrādei. Galvenās paplašinājumu kategorijas: nogādāšana; autentifikācija un drošība; komandu konveijerapstrāde; stāvokļa kodu paplašinājumi. ESMTP klientu serveris identificē tādā veidā, ka klients sakaru seansu atver ar EHLO (Extended HELLO) komandu, nevis ar HELO (kā oriģinālajā RFC 821 standartā). Serveris tad var atbildēt ar veiksmi (kods 250), neveiksmi (kods 550) vai kļūdu (kods 500, 501, 502, 504 vai 421), atkarībā no tā konfigurācijas. ESMTP serveris atbildēs ar kodu 250 OK daudzrindu atbildē ar tā domēnu un atslēgvārdu sarakstu, lai varētu identificēt tā atbalstītos paplašinājumus. Vecāks SMTP serveris atgriezīs kļudas kodu 500, un ESMTP klients varēs mēģināt ar HELO vai QUIT. Katrs protokola paplašinājums tiek reģistrēts IANA.