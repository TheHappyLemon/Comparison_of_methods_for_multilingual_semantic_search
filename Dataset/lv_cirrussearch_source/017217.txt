Lukāšs Krajīčeks (čehu: Lukáš Krajíček; 1983. gada 11. martā) ir bijušais čehu hokejists, aizsargs, Čehijas hokeja izlases dalībnieks. Karjeras laikā aizvadījis 328 spēles Nacionālajā hokeja līgā, vēlāk vairākas sezonas aizvadījis Čehijas Ekstralīgā un Kontinentālajā hokeja līgā, divas reizes kļūstot par Čehijas čempionu. Izlases sastāvā izcīnījis trīs pasaules čempionātu medaļas. Jau 1999. gada vasarā Krajīčeks pārcēlās uz Ziemeļameriku. 2000.—01. gada sezonu uzbrucējs aizvadīja Ontārio hokeja līgas klubā Pīterboro "Petes", turpinot tajā spēlēt arī nākamās divas sezonas. 2001.—02. gada sezonā hokejists aizvadīja piecas spēles arī NHL kluba Floridas "Panthers" sastāvā. 2003.—04. gada sezonā Krajīčeks uzsāka spēlēt AHL klubā Sanantonio "Rampage", Floridas "Panthers" rindās aizvadot 18 spēles. 2004.—05. gada NHL sezonas lokauta laikā aizsargs palika "Rampage" sastāvā, taču 2005.—06. gada sezonā nostiprinājās Floridas "Panthers". 2006. gada vasarā Krajīčeks tika aizmainīts uz Vankūveras "Canucks" vienību. 2007.—08. gada sezonā Krajīčeks traumas dēļ aizvadīja vien 39 spēles, taču 2008. gada rudenī tika aizmainīts uz Tampabejas "Lightning" vienību. 2009.—10. gada sezonas vidū hokejists no "Lightning" tika atlaists, sezonu pabeidzot Filadelfijas "Flyers" rindās. 2010. gada vasarā Krajīčeks atgriezās Eiropā, pievienojoties Čehijas Ekstralīgas klubam Tršinecas "Oceláři". Jau pēc gada aizsargs pārcēlās uz KHL klubu Minskas "Dinamo". Minskas "Dinamo" sastāvā aizvadīja nākamās piecarpus sezonas, līdz 2016. gada novembrī no komandas rindām tika atbrīvots un atgriezās "Ocelari" sastāvā. 2019. gadā otro reizi kļuva par Čehijas čempionu. No 2017. līdz 2020. gadam Krajīčeks bija komandas kapteinis, taču 2020. gada vasarā noslēdza karjeru. Čehijas hokeja izlases rindās izcīnījis sudraba medaļu 2006., kā arī bronzas medaļu 2011. un 2012. gada Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)