Koraļļu jūra (angļu: Coral Sea, franču: Mer de Corail) ir Klusajam okeānam piederīga malas jūra, kas atrodas starp Austrāliju, Jaungvineju un Melanēzijas salām. Lielu daļu jūras teritorijas aizņem 1969. gadā Austrālijai pievienotās Koraļļu Jūras Salas; šajā teritorijā nav neviena pastāvīgā iedzīvotāja. Liela jūra ar daudzveidīgu gultnes reljefu. Austrumu daļā pie Santakrusas salām atrodas Torresa dziļvaga, kur jūras dziļums sasniedz 9175 metrus. Ūdens virsējā slāņa sāļums ir 34—35‰. Ārkārtīgi augsta bioloģiskā daudzveidība. Koraļļu jūra ir slavena ar to, ka tajā atrodas pasaulē lielākais koraļļu rifs — Lielais Barjerrifs. Lielākā daļa jūras atrodas Austrālijas teritorijā. Jūrā ļoti daudz koraļļu salu, lielākā daļa no tām ir neapdzīvotas. Vietām salas veido savdabīgu milzu labirintu. Koraļļu jūrā atrodas arī Lihū rifs — viens no pasaulē lielākajiem atoliem, šī atola lagūnas platība ir ap 2500 km², bet atola sauszemes platība — tikai 0,91 km². 1942. gada 7.—8. maijā Koraļļu jūrā notika kauja starp japāņiem un sabiedrotajiem, kas novērsa Portmorsbi okupāciju. Ziemeļos atrodas Jaungvineja, Zālamana jūra un Zālamana salas, austrumos — Santakrusas salas un Vanuatu, dienvidaustrumos — Jaunkaledonija un Fidži jūra. Dienvidos pāriet Tasmāna jūrā — par robežu starp abām jūrām kalpo Kvīnslendas un Jaundienvidvelsas štatu robežas pagarinājums jūrā. Rietumos — Austrālija, Kvīnslendas štats. Vikikrātuvē par šo tēmu ir pieejami multivides faili. Skatīt: Koraļļu jūra. Encyclopædia Britannica raksts (angliski) Krievijas Lielās enciklopēdijas raksts (krieviski) ‘Living fossil’ found in Coral Sea - par neparastas vēžveidīgo sugas atklāšanu 2006. gada sākumā Arhivēts 2006. gada 10. decembrī, Wayback Machine vietnē.