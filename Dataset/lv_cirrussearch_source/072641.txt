Useins Bolts (angļu: Usain Bolt; dzimis 1986. gada 21. augustā Trelonijā, Jamaikā) ir jamaikiešu vieglatlēts — sprinteris, pasaules rekordists 100 m un 200 m sprinta distancēs, kā arī īsā sprinta stafetē. Kopā Olimpiskajās spēlēs un Pasaules čempionātos U. Bolts ir izcīnījis 16 zelta medaļas, kas padara viņu par vienu no veiksmīgākajiem vieglatlētiem vēsturē. 2008. gada Pekinas Olimpiskajās spēlēs viņš kļuva par trīskārtēju Olimpisko spēļu čempionu, ar jauniem pasaules rekordiem uzvarot gan 100 m, gan 200 m sprintā, kā arī Jamaikas izlases sastāvā uzvarot 4x100 m stafetē. Medaļa stafetē gan tika zaudēta pēc vairākiem gadiem, kad komandas biedra Nestas Kārtera analīzēs tika konstatēts dopings. Arī pēc četriem gadiem Londonā guva uzvaru 100 m un 200 m sprinta distancēs un stafetē. Starptautisko karjeru sācis 2002. gadā, kad 17 gadu vecumā izcīnīja divas sudraba medaļas Pasaules junioru čempionātā Kingstonā. 2003. gadā Šerbrūkā viņš kļuva par pasaules jauniešu čempionu 200 m distancē, uzvarēdams ar rezultātu 20,40 sekundes. 2004. gadā savu personisko rekordu šai distancē viņš uzlaboja jau līdz 19,93 s, labodams pasaules rekordu junioriem. 2007. gada Jamaikas čempionātā U. Boltam izdevās labot 36 gadus veco nacionālo rekordu, sasniedzot 19,75 sekundes un šai pat gadā sākās U. Bolta spožo panākumu sērija lielākajās starptautiskajās sacīkstēs: Pasaules čempionātā Osakā 200 m distancē viņš piekāpās vien Taisonam Gejam, iegūstot sudraba medaļu. Nākamajos gados sekoja Olimpiskās spēles Pekinā un Pasaules čempionāts Berlīnē, kur visas īsā sprinta zelta medaļas nonāca Jamaikas sprintera īpašumā, pie tam ar pasaules rekordu labojumiem. 2008. gada Pekinas Olimpiskajās spēlēs viņš kļuva par trīskārtēju Olimpisko spēļu čempionu, ar jauniem pasaules rekordiem uzvarot gan 100 m, gan 200 m sprintā, kā arī Jamaikas izlases sastāvā uzvarot 4x100 m stafetē. Medaļa stafetē gan tika zaudēta pēc vairākiem gadiem, kad komandas biedra Nestas Kārtera analīzēs tika konstatēts dopings. 2009. gada Pasaules čempionātā Berlīnē U. Bolts pārspēja sev piederošos pasaules rekordus 100 un 200 metru sprintā, abus uzlabojot par 11 sekundes simtdaļām, attiecīgi pašreizējie pasaules rekordi šajās distancēs ir 9,58 un 19,19 sekundes. Šajā čempionātā viņš izcīnīja trīs zelta medaļas, taču nākamajā Pasaules čempionātā 2011. gadā Tegu nācās samierināties ar divām, jo 100 m skrējiena finālā U. Bolts tika diskvalificēts par pāragru startu (par čempionu kļuva viņa tautietis Johans Bleiks). Vienā no distancēm (šoreiz tā bija 4x100 m stafete) atkal tika labots pasaules rekords (37,04 s). 2012. gada vasaras olimpiskajās spēlēs U. Bolts guva uzvaru abās īsākajās sprinta distancēs (abās otrajā vietā palika J. Bleiks). Tāpat Jamaikas komandas sastāvā kopā ar J. Bleiku, Maiklu Freiteru, Nesta Kārteru kļuva par olimpisko čempionu 4x100 m stafetē, kur komanda atkal laboja pasaules rekordu, pie tam uzlabojot to par 0,2 s uz 36,84 s. Arī 2013. gada Pasaules čempionātā Maskavā viņš izcīnīja zeltu visās trīs disciplīnās, kurās startēja. Pēc Pasaules čempionāta viņa kontā bija astoņas zelta un divas sudraba medaļas, tādējādi viņš ir medaļām bagātākais sportists Pasaules čempionāta vēsturē (Karls Lūiss ir izcīnījis astoņas zelta, vienu sudraba un vienu bronzas medaļu). Pēc diviem gadiem Pekinā, izcīnot trīs zelta medaļas, kļuva par visu laiku veiksmīgāko vieglatlētu Pasaules čempionāta vēsturē. Phillip Hersh. «Usain Bolt smashes world record in the 200». Los Angeles Times, 2009-08-20. Skatīts: 2011-07-23. Olympedia profils (angliski) Munzüger Sport profils (vāciski) Transfermarkt spēlētāja profils (angliski) IAAF profils (angliski) Trach and Field vieglatlēta profils (angliski) IAAF Dimanta līgas profils (angliski)