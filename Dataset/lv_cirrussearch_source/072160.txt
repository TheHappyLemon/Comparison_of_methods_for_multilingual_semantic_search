Rēzeknes Tehnoloģiju akadēmija (iepriekš Rēzeknes Augstskola) ir valsts dibināta Latvijas augstskola. Tajā tiek piedāvātas akadēmiskās studiju programmas filoloģijā, vēsturē, pedagoģijā un vadības zinātnē, kā arī dažādas profesionālās studiju programmas pedagoģijā, inženierzinātnēs, juridiskajā zinātnē un vadības zinātnē. Akadēmijai ir 3 fakultātes: Ekonomikas un pārvaldības fakultāte; Izglītības, valodu un dizaina fakultāte; Inženieru fakultāte. 1925. gadā izveidoja Rēzeknes Valsts skolotāju institūtu, kas darbojās uz 1922. gadā izveidotās pedagoģiskās vidusskolas bāzes. Rēzeknes Valsts skolotāju institūtā bija piecgadīgs, no 1932. gada sešgadīgs apmācības kurss. 1941. gada janvārī Rēzeknes Valsts Skolotāju institūtu (direktors Alfrēds Skroderis) pārveidoja par Rēzeknes Valsts Pedagoģisko institūtu, noorganizējot trīs fakultātes: fizikas – matemātikas un vēstures, kā arī krievu valodas un literatūras. To likvidēja 1944. gadā pēc tam, kad Rēzekni Otrā pasaules kara laikā ieņēma Sarkanā armija. 1947. gadā sāka darboties Rēzeknes Pedagoģiskā skola, ko 1956. gadā pārveidoja par Rēzeknes internātskolu, bet 1987. gadā par Rēzeknes Pedagoģisko skolu. 1990. gada 1. septembrī Rēzeknes pedagoģiskās skolas telpās Atbrīvošanas alejā 115 studijas ekonomikas un filoloģijas studiju virzienos uzsāka pirmie Latvijas Universitātes Latgales filiāles 100 studenti. 1991. gadā tās ēkā atjaunoja Rēzeknes Skolotāju institūta darbību, bet LU Latgales filiāle ieguva studiju telpas Atbrīvošanas alejā 90. 1992. gada 28. augustā 1. pasaules latgaliešu kongress pieņēma rezolūciju par Rēzeknes Augstskolas dibināšanu. Pamatojoties uz Latvijas Republikas Ministru Padomes 1993. gada 12. aprīļa lēmumu Nr. 180 "Par Rēzeknes Augstskolas dibināšanu", 1993. gada 1. jūlijā uz Latvijas Universitātes un Rīgas Tehniskās universitātes Rēzeknes filiāļu bāzes izveidoja Rēzeknes Augstskolu. 1994. gada 23. augustā Ministru kabinets pieņēma lēmumu Nr. 117 "Par Rēzeknes augstskolas Satversmi". 1995. gadā Rēzeknes Skolotāju institūtu pārveidoja par Rēzeknes Augstskolas Pedagoģijas fakultāti. 2. pasaules latgaliešu saieta laikā 2002. gadā pie Rēzeknes Augstskolas ēkas atklāja pieminekli Latgales Atmodas kustības darbiniekam Nikodemam Rancānam, bijušajam Rēzeknes Valsts Skolotāju institūta direktoram (1929—1933). 2016. gadā Rēzeknes Augstskolu pārdēvēja par Rēzeknes Tehnoloģiju akadēmiju. 2023. gada 23. maijā Latvijas valdība apstiprināja Rēzeknes Tehnoloģiju akadēmijas pievienošanu RTU. «Latvijas Republikas Izglītības un zinātnes ministrija. Augstskolu un koledžu personāls». Arhivēts no oriģināla, laiks: 2015. gada 5. janvārī. Skatīts: 2009. gada 24. februārī. «Rēzeknes Tehnoloģiju akadēmija». Arhivēts no oriģināla, laiks: 2017. gada 16. janvārī. Skatīts: 2017. gada 11. februārī. Renāte Lazdiņa. «Cerot piesaistīt vairāk studentu, Rēzeknes Augstskola kļūs par tehnoloģiju akadēmiju» (latviski). Lsm.lv, 2014. gada 31. marts. Skatīts: 2016. gada 26. februārī. Liepājas Universitāti pievienos Rīgas Tehniskajai universitātei lsm.lv 2023. gada 8. augustā Rēzeknes Tehnoloģiju akadēmijas mājaslapa Rēzeknes Tehnoloģiju akadēmijas Satversme