Kālija bromīds (KBr) ir balta, kristāliska viela, kas šķīst ūdenī. Tas ir bromūdeņražskābes kālija sāls. Kālija bromīdu parasti iegūst kālija karbonāta reakcijā ar dzelzs bromīdu, kuru savukārt iegūst tiešā reakcijā starp dzelzi un bromu broma pārākumā ūdens klātienē. KBr var iegūt arī tiešā reakcijā starp bromūdeņražskābi un kālija sārmu. Kālija bromīds ir tipisks jonu sāls, kas gandrīz pilnībā disociē neitrālā ūdens šķīdumā. To var izmantot par bromīda jonu avotu, nogulsnējot mazāk šķīstošus bromīdus. Šo procesu lieto, ražojot sudraba bromīda fotomateriālus: KBr + AgNO3 → AgBr + KNO3 Sudraba bromīds ir praktiski nešķīstošs un nogulsnējas. KBr dažreiz lieto kā līdzekli pret epilepsiju. Kālija bromīds ir caurspīdīgs elektromagnētiskajam starojumam no tuvā ultravioletā līdz tālajam infrasarkanajam starojumam (0,25-25 µm). KBr monokristālus lieto, lai izgatavotu infrasarkanās optikas elementus. Šīs ierīces ir jāsargā no mitruma, jo kālija bromīds ir higroskopisks un labi šķīst ūdenī. Kālija bromīdu lieto arī infrasarkanās spektroskopijas paraugu sagatavošanā (sajauc ar mērāmo vielu un sapresē tabletē).