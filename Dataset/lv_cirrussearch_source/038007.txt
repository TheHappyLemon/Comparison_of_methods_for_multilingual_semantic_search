Hekurudha Shqiptare jeb HSH (no albāņu: "Albānijas dzelzceļš") ir līdz 2005. gadam Albānijas valstij piederošs, vēlāk privāts lielākais Albānijas dzelzceļa operators. Galvenais dzelzceļa mezgls ir ostas pilsētā Duresi. HSH dzelzceļam ir Eiropas standarta sliežu ceļa platums (1435 mm). Neviena līnija nav elektrificēta. Tās pamatā ir viena ceļa līnijas ar vairākām izmainīšanās vietām. Tiek izmantotas Čehoslovākijā būvētās dīzeļa elektriskās lokomotīves T-669. Pasažieru pārvadāšanai izmantoja lietotu ritošo sastāvu no Vācijas, Itālijas, Austrijas un Polijas. HSH dzelzceļa infrastruktūra stiepjas uz austrumiem līdz Pogradeci, uz dienvidiem līdz Fieri un uz ziemeļiem līdz Melnkalnes robežai (pēdējā pasažieru stacija ir Škodra). Ir atzarojums uz valsts galvaspilsētu Tirānu. Visas līnijas pamazām nolietojās un gandrīz visas tika pakāpeniski slēgtas, neizturot konkurenci ar autotransportu. 2019. gadā vēl pastāvēja satiksme no Škodras līdz Eļbasani ar atzarojumu līdz Kašarai netālu no Tirānas. Citos iecirkņos liela daļa ritošā sastāva, tā daļu un sliežu tika nozagtas. 2022. gada aprīlī Albānijā pasažieru pārvadājumi notika tikai Škodras-Voras-Durresi posmā Škodra-Ļači ar vienu reisu dienā. Dažos svarīgākajos posmos notiek remontdarbi, tā, lai salabotu līniju uz Melnkalni, tika nojaukta Milotas-Rešeni līnija. Līnijai Durresi-Tirāna ir noņemtas sliedes un paredzēts tur izbūvēt elektrificētu līniju ar atzarojumu uz lidostu. Līnijā Eļbasani-Pogradeci, kas bija tūristu iecienīta līdz tās slēgšanai 2012. gadā, vairākās vietās bijušie dzelzceļa tilti pārvērsti par autoceļu tiltiem. Kravas vilcieni 2022. gadā brauca starp Podgoricu un Škodru un līnijā Duresi-Fieri-Balši, abos vidēji reizi nedēļā. Posms no Fieri uz dienvidiem līdz Vļorai pieder citam dzelzceļa operatoram un tika labots satiksmes atjaunošanai. Pastāv plāni izbūvēt dzelzceļa līnijas uz visām kaimiņvalstīm. "PASSENGERS TRAINS TIMETABLE FROM 1 APRIL2019". hsh.com.al Arhivēts 2022. gada 30. jūnijā, Wayback Machine vietnē., .docx «Albania: Durres-Tirana Line to Be Rehabilitated». Railway-News (en-gb). 2021-02-04. Skatīts: 2022-05-06. «9072-PRE-48466». www.ebrd.com (angļu). Arhivēts no oriģināla, laiks: 2018-04-29. Skatīts: 2022-05-06. «Albania, Kosovo open way for Durres-Pristina railway link». seenews.com (angļu). Skatīts: 2022-05-06. Athens Bureau. «Kefalogiannis: Discussions Of A Greek-Albanian Railway Interconnection — Greek City Times» (en-US), 2021-04-19. Skatīts: 2022-05-06. «N. Macedonia to seek 426 mln euro financing for Kicevo-Albanian border railway». seenews.com (angļu). Skatīts: 2022-05-06. Arhivēta HSH vietne