Aleksandrs Hamiltons (angļu: Alexander Hamilton; dzimis 1755. gada 11. janvārī, miris 1804. gada 12. jūlijā) ir viens no ASV pamatlicējiem un ASV Konstitūcijas autoriem. Pirmais ASV finanšu ministrs. Hamiltona portrets ir uz ASV 10 dolāru banknotes. Dzimis Britu Vestindijā (mūsdienu Sentkitsā un Nevisā) nereģistrētā laulībā, tāpēc Hamiltonam nebija iespēju apmeklēt baznīcas skolu un viņš mācījās privātā ebreju skolā. 1768. gadā nomira māte un, tā kā tēvs viņus bija pameties iepriekš, faktiski kļuva par bāreni. Sācis strādāt vietējā tirdzniecības kompānijā, 1772. gadā viņš ieradās kontinentālajā Amerikā un iestājās Karaliskajā koledžā Ņujorkā (mūsdienās Kolumbijas Universitāte). 1775. gadā, sākoties ASV Neatkarības karam, Hamiltons iestājās brīvprātīgajā studentu milicijā un piedalījās kaujās. 1776. gadā kļuva par Džordža Vašingtona palīgu. 1782. gadā Hamiltons no Ņujorkas štata tika ievēlēts Konfederācijas kongresā. 1783. gadā atteicās no darba kongresā un Ņujorkā kļuva par juristu. 1784. gadā nodibināja Bank of New York — vecāko ASV banku, kura darbojas arī mūsdienās (kopš 2007. gada Bank of New York Mellon Corporation). 1787. gadā piedalījās Filadelfijas konventā un ir vienīgais ņujorkietis, kurš parakstījis ASV Konstitūciju. 1789. gada 11. septembrī pirmais ASV prezidents Džordžs Vašingtons iecēla Hamiltonu par ASV finanšu ministru. Tomēr 1794. gada 1. decembrī Hamiltons atkāpās no amata, lielā mērā ārlaulības sakara ar kādu precētu sievieti dēļ, ko var uzskatīt par pirmo seksa skandālu ASV vēsturē. Tomēr Hamiltons lielā mērā saglabāja politisko ietekmi kā viens no tuvākajiem Vašingtona līdzgaitniekiem. 1801. gadā Hamiltons nodibināja avīzi New York Post. Hamiltons aktīvi piedalījās prezidenta vēlēšanās un citos politiskajos procesos, bieži publicējot asus pamfletus. Kāda pamfleta dēļ ASV viceprezidents Ārons Bers izaicināja Hamiltonu uz divkauju. Tā notika 1804. gada 11. jūlijā Ņujorkas pievārtē. Divkaujā Hamiltons tika nāvējoši ievainots un nākamajā dienā mira.