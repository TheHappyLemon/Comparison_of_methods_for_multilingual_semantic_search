Volgas-Donas kanāls (krievu: Волго-Донской канал), pilnā nosaukumā V. I. Ļeņina Volgas-Donas kuģojamais kanāls (krievu: Волго-Донской судоходный канал имени В. И. Ленина) ir 1952. gadā atklāts kuģojams kanāls Krievijas Federācijas dienvidrietumos, kas šaurākajā vietā savieno Volgas un Donas upes, tādējādi arī Kaspijas jūru ar Azovas jūru un Melno jūru. Krievu-turku kara (1568–1570) laikā 1569. gada 31. maijā Kasims Pašā ar 15 tūkstošiem janičāru devās karagājienā un apvienojās ar hana Devleta Gireja armiju, kurā ietilpa Krimas tatāri un nogaji. Apvienotajai armijai sekoja 30 tūkstoši Krimas strādnieku, lai raktu Volgas-Donas kanālu. Tomēr redzot Volgas-Donas kanāla izveides neiespējamību, armija nolēma atgriezties. Krievu—turku kara (1686—1700) laikā cars Pēteris I 1697. gadā pavēlēja sākt kanāla rakšanu, taču pēc Lielā Ziemeļu kara sākuma 1701. gadā rakšanas darbi apstājās. Pēc Otrā pasaules kara PSRS 1948. gadā atsāka kanāla būvniecību, piesaistot ap 700 000 strādnieku, ap 100 000 vācu karagūstekņu, ap 100 000 GULAG nometnēs ieslodzīto un izsūtīto. Celtniecība pabeigta 1952. gada 31. maijā, un jau nākamajā dienā sākās kuģu kustība pa kanālu. Vikikrātuvē par šo tēmu ir pieejami multivides faili. Skatīt: Volgas-Donas kanāls. Encyclopædia Britannica raksts (angliski) Krievijas Lielās enciklopēdijas raksts (krieviski)