Tomass Morgenšterns (vācu: Thomas Morgenstern; dzimis 1986. gada 30. oktobrī Splitā pie Drauas, Austrijā) ir bijušais austriešu tramplīnlēcējs. Viņš ir viens no veiksmīgākajiem pašreizējiem tramplīnlēcējiem, trīskārtējs Olimpiskais čempions un 8 Pasaules čempionāta zelta medaļu ieguvējs. Piedalījies trijās Olimpiskajās spēlēs (2006, 2010, 2014). 2006. gadā Turīnā izcīnīja uzvaru individuālajās sacensībās uz lielā tramplīna un komandu sacensībās, bet sacensībās uz normālā tramplīna palika 9. vietā. 2010. gadā Vankūverā T. Morgenšterns atkārtoja panākumu Austrijas sastāvā komandu sacensībās, savukārt individuālajās sacensībās ieņēma vien 8. (normālais tramplīns) un 5. vietu (lielais tramplīns). Pirms 2014. gada Ziemas Olimpiskajām spēlēm T. Morgenšterns treniņos guva smagu traumu, tomēr Sočos startēja. Individuālajās sacensībās viņa rezultāti bija pieticīgi (labākā — 14. vieta no normālā tramplīna), toties komandu sacensībās ar Ausrijas izlasi viņš izcīnija sudraba medaļu. Ar panākumiem startējis Pasaules kausa izcīņā. Divas sezonas bijis kausa ieguvējs kopvērtējumā (2007.—2008. un 2010.—2011. gada sezonas; 2008.—2009. gada sezonas kopvērtējumā ieņēma 3. vietu). 2010.—2011. gada sezonā guva uzvaru arī Četru tramplīnu turnejā. Atsevišķās sacensībās guvis 23 uzvaru individuālajās sacensībās un vēl 16 uzvaras gūtas ar komandu. Pasaules čempionātā izcīnījis 8 zelta, divas sudraba un vienu bronzas medaļu. Veiksmīgākais čempionāts viņam bija 2011. gadā Oslo, kur medaļas izcīnīja visās četrās disciplīnās (trijās tika gūtas uzvaras). 2014. gada 26. septembrī Morgenšterns paziņoja par karjeras beigām. «Three-time Olympic ski jump champ Morgenstern retires». foxsports.com. 2014. gada 26. septembris. Olympedia profils (angliski) Munzüger Sport profils (vāciski) FIS profils (tramplīnlēkšana) (angliski)