NG-12, saukta arī par S.S. Alan Bean, bija ASV uzņēmuma Northrop Grumman kravas kosmosa kuģa Cygnus Starptautiskās kosmosa stacijas (SKS) apgādes misija NASA programmā Commercial Resupply Services 2 (CRS-2). Kravas kuģis orbītā tika palaists 2019. gada 2. novembrī, darbību beidza 2020. gada martā. Kosmosa kuģis bija nosaukts par godu astronautam Elanam Bīnam, kurš mira 2018. gadā. Kopējā kravas masa bija 3705 kg. Kosmosa kuģa hermētiskajā nodalījumā atradās 3586 kg kravas: lietas apkalpei (680 kg), rezerves daļas stacijas iekārtām (756 kg), krava zinātniskajiem pētījumiem (1983 kg), datoru iekārtas (17 kg), ārpuskuģa aktivitāšu aprīkojums (104 kg), krava Krievijas segmentam (11 kg), Northrop Grumman aprīkojums (35 kg). Kravā bija arī Alpha Magnetic Spectrometer dzesēšanas sistēmas sūkņu sistēma un remonta komplekts. Nehermetizētā krava (119 kg) bija NanoRacks palaišanas iekārta NRCSD-E ar 7 Cubesat pavadoņiem. Cygnus tika palaists 2019. gada 2. novembrī 13:59:47 UTC ar nesējraķeti Antares 230+ no Vidusatlantiskā reģionālā kosmoporta (MARS) starta laukuma LP-0A. Šis bija modificētās raķetes Antares 230+ pirmais starts. 4. novembrī Cygnus pietuvojās stacijai. 09:10 UTC kosmosa kuģi satvēra ar stacijas manipulatoru, ko vadīja Džesika Meira. 11:21 UTC Cygnus bija pievienots pie Unity moduļa apakšējās pieslēgvietas. 31. janvārī 13:10 UTC ar Canadarm2 manipulatoru Cygnus tika atvienots no Unity moduļa. 14:36 UTC tas tika palaists brīvā lidojumā. Pēc tam tas paaugstināja orbītu līdz 400 km. Tur no pavadoņu izmešanas ierīces Nanoracks NRCSD-E tika palaisti pavadoņi Aerocube-14A, Aerocube-14B, Aerocube-15A, Aerocube-15B, SwampSat-2, HuskySat-1, Orbital Factory 2. 1. februārī no uzņēmuma Hypergiant SEOPS pavadoņu izmešanas ierīces Slingshot tika palaisti pavadoņi CIRiS, ORCA-2, EdgeCube, MakerSat-1, MiniCarb, VPM, Lynk. 2020. gada 17. martā tika iedarbināts Cygnus galvenais dzinējs; kravas kuģis nogāja no orbītas un sadega virs Klusā okeāna dienvidu daļas. Pēdējais telemetrijas signāls tika saņemts 23:16:56 UTC. Repair equipment for particle physics experiment aboard next station cargo launch Stephen Clark, spaceflightnow.com, 2019-11-01 Space station receives spacewalking gear, new baking oven Stephen Clark, spaceflightnow.com, 2019-11-04 Northrop Grumman CRS-12 Mission NASA