Ilze Indriksone (iepriekšējā laulībā Ilze Liepiņa, dzimusi 1974. gada 29. oktobrī Talsos) ir latviešu vides plānošanas speciāliste un politiķe. Bijusi Latvijas Republikas ekonomikas ministre, pārstāv Nacionālo apvienību. Ievēlēta 14. Saeimā. Darbojusies arī 13. Saeimā kā deputāte un Ekonomikas ministrijas parlamentārā sekretāre. Iepriekš bijusi Talsu novada domes deputāte un priekšsēdētāja vietniece. I. Indriksone ir Pedvāles mākslas parka valdes locekle. Pēc Laidzes pamatskolas absolvēšanas Ilze Indriksone mācības turpināja tagadējā Talsu Valsts ģimnāzijā, ko absolvēja 1992. gadā. Pēc tam viņa ir absolvējusi Bulduru dārzkopības tehnikumu, Latvijas Lauksaimniecības universitāti (vides inženiera kvalifikācija, vides zinātņu bakalaura grāds, 1998) un Latvijas Universitātes Biznesa, vadības un ekonomikas fakultāti (maģistra grāds vides pārvaldībā, 2001). Pirms ievēlēšanas Saeimā Indriksone strādāja par Talsu novada domes priekšsēdētāja vietnieci, pirms tam par uzņēmuma "Talsu autotransports" pasažieru pārvadājumu daļas vadītāju. Viņa ir strādājusi arī Kurzemes plānošanas reģiona administrācijā. I. Indriksone ir Pedvāles mākslas parka valdes locekle. Ilze Indriksone politikā iesaistījās 2000. gadā, iestājoties partijā "Tēvzemei un Brīvībai/LNNK". 2013. gada pašvaldību vēlēšanās viņu ievēlēja Talsu novada domē no Nacionālās apvienības saraksta. Arī 2017. gada Talsu novada domes vēlēšanās viņa tika ievēlēta. Indriksone bija Talsu novada domes priekšsēdētāja vietniece (2017—2018). 2014. gadā viņa kandidēja Eiropas Parlamenta vēlēšanās, bet netika ievēlēta. 2018. gadā Ilze Indriksone tika ievēlēta 13. Saeimā. Kopš 2021. gada augusta līdz deputāta mandāta nolikšanai bijusi Ekonomikas ministrijas parlamentārā sekretāre. Pēc ekonomikas ministra Jāņa Vitenberga demisijas 2022. gada maijā I. Indriksone tika virzīta kā Nacionālās apvienības kandidāte uz ekonomikas ministra amatu. 26. maijā Saeima viņu apstiprināja ministres amatā. 2022. gadā ievēlēta 14. Saeimā. Ekonomikas ministres amatu saglabāja arī jaunajā K. Kariņa vadītajā valdībā. Ilze Indriksone ir šķīrusies (laulībā ar Māri Liepiņu no 1994. līdz 2011. gadam), viņai ir četri bērni. Aizraujas ar tautas deju dejošanu un dārzkopību. «Uzraudzības komitejai jauns priekšsēdētājs». Talsu novada fonds (latviešu). Skatīts: 2021-06-12. «Ja neizkāpsi no sava komforta, nekad neuzzināsi, vai vari vairāk» Mārīte Jankeleviča, Talsu Vēstis, 2017-10-13 Ilze Indriksone Puaro «Ilze Indriksone». Arhivēts no oriģināla, laiks: 2021. gada 13. aprīlī. Skatīts: 2020. gada 29. oktobrī. «Saeima apstiprina Indriksoni ekonomikas, bet Eklonu – iekšlietu ministra amatā». www.lsm.lv (latviešu). Skatīts: 2022-05-27. Laine Fedotova; Ieva Alberte. «Jaunie ministri – deju griezēja Indriksone un plova meistars Eklons». delfi.lv (latviešu), 2022-05-26. Skatīts: 2022-07-19.