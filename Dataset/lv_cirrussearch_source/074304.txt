Šiva (sanskritā: शिव — 'žēlīgais') ir viena no svarīgākajām hinduisma dievībām, kas iznīcina un pārvērš visu esošo jaunās formās. Veido trimūrti (trīsvienību) ar diviem citiem dieviem — Brahmu, kas simbolizē radīšanas spēku, un Višnu, kas simbolizē uzturēšanas spēku. Šivaisma novirziena sekotājiem Šiva ir Augstākās Būtnes visnozīmīgākā izpausme. Šivu bieži attēlo kopā ar viņa sievu Pārvatī un dēlu Ganēšu. Šiva ir pazīstams ar ļoti daudziem vārdiem, piemēram, purānās (svētajos rakstos) minēti 1008 dažādi Šivas apzīmējumi,[nepieciešama atsauce] kas katrs simbolizē kādu tā īpašību. Visbiežāk lietoti vārdi Mahadeva (“Lieldievs”), Nataradža (“Dejotāju ķēniņš”), Bairava (“Briesmīgais”), Maheša (“Augstākais kungs”), Nilakanta (“Zilkakls”), Pašupati (“Visu būtņu kungs”), Rudra (“Sirdīgais”), Šankara (“Svētīgais”) un Višvanat (“Visuma valdnieks”). Šivas tēls veidojies no vēdiskā laikmeta dieva Rudras, ko dēvējuši arī par "Žēlīgo" (sanskritā: Šiva). Šivu parasti mēdz attēlot kā askētu ar baltu vai pelnu pelēku ādas krāsu, trim acīm un četrām rokām, kas tur trejžuburi, šaujamo loku, virvi, bungas. Šivas mistiskais simbols ir vīriešu dzimumloceklis lingam. Šivas mitoloģiskais dzīvnieks ir vērsis Nandi, uz kura viņš pārvietojas. Bieži viņš tiek attēlots kā Nataradža ("Dejotāju ķēniņš") dejotāja pozā uz nezināšanas dēmona Apasmara tēla. Tādējādi tiek parādīts, ka Šiva dejojot sagrauj nezināšanas un ignorances principu un rada Visumu no jauna. Reizēm dejotāja daudzējādos spēkus simbolizē astoņas vai vēl vairākas rokas. Viena roka ir sargātāja pozā mudra, otra žēlastības pozā, bet citas rokas var turēt bungas vai uguni kā iznīcināšanas simbolu. Šivas vara šakti izpaužas arī caur sievišķo dievību Pārvatī vai Durgu, kas ir dzīvības radītāja un iznīcinātāja, apvienojot sevī daudzas senākas mātišķās dievības jeb mātes. Dievietes Kālī kults ir bijis asiņains un saistīts ar orģijām, kuru laikā ziedoti arī cilvēki. Ivbulis V. Šiva izdejo un sagrauj pasauli. Ievads tradicionālajā hindu domā. Rīga : Zinātne, 2003. Axel Michaels. Der Hinduismus. München : C.H. Beck, 2006. Wolf-Dieter Storl. Shiva. Der wilde, gütige Gott. Koha : Burgrein, 2002. ISBN 3-929512-90-4. Latviešu konversācijas vārdnīca. XXI. sējums. Rīga : Anša Gulbja izdevniecība. 41 666. sleja. Vikikrātuvē par šo tēmu ir pieejami multivides faili. Skatīt: Šiva. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Pasaules vēstures enciklopēdijas raksts (angliski) Enciklopēdijas Krugosvet raksts (krieviski)