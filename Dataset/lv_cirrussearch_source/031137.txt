Huandi (ķīniešu: 黃帝, Huángdì), saukts arī par Dzelteno imperatoru, ir mītisks Ķīnas Trīs valdnieku un Piecu imperatoru laika valdnieks, kas tiek uzskatīts par ķīniešu pirmtēvu un daoisma aizsācēju. Saskaņā ar tradicionālajām hronikām, esot valdījis simt gadus no 2697. līdz 2597. gadam (vai 2698—2598) p.m.ē. un uzņemts debesīs, uz Zemes atstājot savas drēbes, kas joprojām glabājas viņa mauzolejā. Dzeltenā krāsa apzīmē zemi, pūķus un centru, tā saistās arī ar Ķīnas Dzelteno upi — Huanhe. Vēlākajos gadsimtos Ķīnas imperatori nēsāja zeltaini-dzeltenas krāsas drēbes. Huandi kults sāk parādīties vēlīnajā Karojošo valstu periodā un Haņu dinastijas laikā. Pēc Ķīnas Tautas Republikas nodibināšanas Huandi pielūgšana tika aizliegta, taču 1980. gadu sākumā tā atkal tika atļauta. Ap seno Huandi kapa vietu uzcelts jauns templis, kurā kopš 2004. gada atsākusies ziedošana. Huandi esot apvienojis ķīniešu ciltis un izveidojis savu valsti tālajos Kuņluņa kalnos. Pēc miera nodibināšanas, Huandi ziedojis dieviem, iecēlis ierēdņus un izsludinājis pirmos likumus. Viņam esot bijuši 25 dēli, no kuriem 14 kļuvuši par lielāko ķīniešu klanu aizsācējiem. Viņš arī esot izgudrojis āmuru, airu laivu, loku un bultas, apģērbu un ķīniešu hieroglifus. Viņš arī esot autors vairākiem daoisma traktātiem un medicīnas rokasgrāmatām.