Sniedziņš, Sniedziņš II, Sniedziņš III, Koltreins, Sniedziņš V (angļu: Snowball) ir pieci izdomāti tēli animētajā seriālā "Simpsoni". Par Sniedziņu tiek dēvēti kaķi un kaķenes, kas piederējušas Simpsonu ģimenei dažādos laika posmos. Kaķus var atšķirt pēc sekojošām iezīmēm: Sniedziņš bija balta, jau sen mirusi kaķene, kura parādās seriālā tikai ģimenes locekļu atmiņās. Sniedziņš II bija melna kaķene, kura piederēja Līzai no pirmās sērijas līdz sērijai I, D'oh-Bot, kurā kaķeni notriec daktera Hiberta automobilis. Sniedziņš III bija brūns runcis, kurš parādījās sērijā I, D'oh-Bot, kurā arī gāja bojā. Koltreins bija balts runcis, kurš arī parādās sērijā I, D'oh-Bot tikai, lai ietu bojā. Sniedziņš II/Sniedziņš V ir melna kaķene, kura parādījās sērijā I, D'oh-Bot. Lai ieekonomētu naudu par jaunu bļodiņu, Sniedziņš V tika pārsaukts par Sniedziņu II. Pašlaik kaķene dzīvo Simpsonu ģimenē. Sniedziņš, zināma arī kā Sniedziņš I, bija pirmais kaķis Simpsonu ģimenē. Viņu notrieca automobilis un tas nav rādīts nevienā sērijā, jo notika vēl pirms seriāla sākšanās. Pirmo reizi kaķene minēta Mārdžas Ziemassvētku vēstulē, kur teikts, ka Sniedziņš gāja bojā pagājušajā gadā ("Simpsons Roasting on an Open Fire"). Sērijā Treehouse of Horror III parādīts Sniedziņa kaps, uz kura rakstīts "1988—1990". Spriežot pēc Līzas dzejoļa, var noprast, ka Sniedziņu notrieca Chrysler markas automobilis, ko vadīja piedzēries mēra brālis. Sniedziņš savu vārdu ieguva tās baltās nokrāsas dēļ. Sniedziņš II bija otrais kaķis Simpsonu ģimenē. Sniedziņš II tika nosaukts par godu Sniedziņam I, kaut arī jaunā kaķene bija melnā krāsā. Pirmo reizi kaķene parādās sērijā Simpsons Roasting on an Open Fire, kurā tiek skaidrots, ka iepriekšējā kaķene gāja bojā pagājušajā gadā un Simpsoni paņem jaunu kaķeni. Sniedziņš I un Sniedziņš II netiek pieminēti Tracey Ullman Show īsmetrāžas sērijās. Sniedziņam II seriālā netiek pievērsta liela uzmanība, lai arī viņa figurē daudzās sērijās. Sniedziņš II bija labās attiecībās ar Ziemassvētku vecīša mazo palīgu; parasti viņi gulēja līdzās, kas lika Mārdžai sērijā Fear of Flying piebilst, ka viņiem ir jāprecas, jo viņi "grēko" (tiesa gan, Mārdža bija tuvu nervu sabrukumam). Sērijas Treehouse of Horror VIII otrajā stāstā Ziemassvētku vecīša mazais palīgs iedzen Sniedziņu II teleportorā, kas noveda pie viņu DNS sajaukšanās un divu savādu radību rašanās. Sniedziņš II izglāba Homēru no degošas koka mājiņas sērijā Old Yeller Belly. Sērijā I, D'oh-Bot Sniedziņu II notriec Mercedes Benz G500, kuru vadīja dakteris Hiberts. Viņu apbedīja pagalmā aiz mājas. Sniedziņš III bija trešais kaķis Simpsonu ģimenē. Tas bija brūns runcis. Līza paņēma viņu no dzīvnieku patversmes drīz pēc Sniedziņa II bojāejas. Patversmē viņa pagāja garām skunksam, Siāmas kaķim, kaķim ar acs infekciju, pārāk pūkainam kaķim un tad izvēlējās Sniedziņu III. Šajā pašā sērijā (I, D'oh-Bot) Sniedziņš III nolemj noķert zelta zivtiņu, kamēr Līza gatavo viņam ēst, bet noslīgst akvārijā. Neskatoties uz to, ka runcis ģimenē nenodzīvoja pat vienu dienu, viņam sarīko pienācīgas bēres. Koltreins (angļu: Coltrane), zināms arī kā Sniedziņš IV, bija ceturtais kaķis Simpsonu ģimenē. Viņa vārds cēlies no amerikāņu džeza saksofonista un komponista Džona Koltreina uzvārda. Līza paņēma viņu no patversmes pēc Sniedziņa III nāves ("I, D'oh-Bot"). Iesākumā viņa nevēlējās ņemt vēl vienu kaķi, bet viņa vārds Līzai likās kā zīme, kas izkliedēja šaubas. Kad Līza atnesa runci mājās, viņa nolēma uzspēlēt kādu saksofona melodiju no Džona Koltreina dziesmas, bet kaķis pārbijās un bailēs izlecot pa logu nositās. Koltreins bija vienīgais kaķis Simpsonu ģimenē, kas netika nosaukts par Sniedziņu, kaut arī bija baltā krāsā. Tā kā nākamo kaķi nosauca par Sniedziņu V, Koltreins automātiski ieguva Sniedziņa IV statusu. Sniedziņš V ir piektais kaķis Simpsonu ģimenē. Pēc iepriekšējo kaķu nāves patversmes īpašniece atteicās dot kaķus Simpsonu ģimenei. Sērijā I, D'oh-Bot Trakā Kaķu vecene met ar kaķi Līzai, kamēr viņa apraud trīs kaķu nāves, kas miruši šajā sērijā. Līza saka kaķenei, ka viņai jāmūk prom, jo visi kaķi, kas viņai piederējuši, ir bijuši nelaimīgi un gājuši bojā. Tiklīdz kaķene iziet uz ielas, parādās automobilis. Šoferis, ieraugot kaķi, parauj stūri uz sāniem, ietriecas kokā un mašīna aizdegas. Tā kā kaķene bija palikusi dzīva, Līza nolemj, ka tā ir laimīga zīme, un paņem viņu mājās. Līza nosauc kaķeni par Sniedziņu V, un uzreiz pārsauc par Sniedziņu II, lai nebūtu jātērē nauda jaunas bļodiņas iegādei.