Elektroniskais jeb digitālais portfelis (saīsinājumā e-portfelis) ir lietotāja izveidots un pārvaldīts elektronisko materiālu kopojums, ko parasti ievieto internetā. Elektroniskajā portfelī var ievietot elektroniskus tekstus, attēlus, video un multivides failus, ieejas blogos, saites, hipersaites u.tml. Elektroniskā portfeļa saturu tā izveidotājs var operatīvi mainīt un papildināt. Elektroniskos portfeļus plaši izmanto, lai atbalstītu skolēnus un studentus, personas, kas vēlas uzlabot savas profesionālās zināšanas un iemaņas, darba meklētājus un devējus, kā arī lai uzlabotu dažādu pakalpojumu pieejamību un kvalitāti. Elektroniskais porfelis var kalpot arī kā lietotāja pašizpausmes platforma. Elektroniskajam portfelim tā izveidotājs var piešķirt brīvu pieeju vai piekļuvi ierobežot. Lietotājs var ierobežot piekļuvi vai nu visam elektroniskajam portfelim, vai atsevišķām tā daļām un elementiem. Elektronisko portfeli var izmantot valsts un pašvaldības institūcijas elektroniskajā pārvaldē, galvenokārt, lai nodrošinātu noteikta personu loka (piemēram, deputātu, darbinieku un žurnālistu) pastāvīgu un nepārtrauktu piekļuvi konkrētiem dokumentiem un to projektiem. Elektroniskajā pārvaldē izmantota elektroniskā portfeļa piemērs: Rīgas domes elektroniskais portfelis RD ePortfelis[novecojusi saite]. Lai piekļūtu elektroniskajiem dokumentiem, kas ievietoti Rīgas domes elektroniskajā portfelī, nepieciešams lietotājvārds un parole, ko piešķir Rīgas pašvaldība. Latvijā izstrādātais ePortfelis ir uzņēmuma, iestādes vai organizācijas vienota informatīvā sistēma, kura elektroniski organizē visus ar dokumentiem veicamos darbus. Sistēma palīdz atrast nepieciešamos dokumentus, parāda to projektu apriti, ļauj kontrolēt ar dokumentiem saistītos termiņus, nodrošina dokumentu arhivēšanu un sistematizēšanu.