Jamal-601 (Ямал-601) ir Krievijas uzņēmuma Gazprom kosmičeskie sistemy Jamal sērijas sakaru pavadonis. Tas paredzēts sakaru nodrošināšanai Krievijas teritorijā un kaimiņvalstīs. Kosmiskais aparāts orbītā tika palaists 2019. gada maijā. Pavadonis tika izgatavots Francijas uzņēmumā Thales Alenia Space uz platformas Spacebus 4000C4 bāzes. Sakaru aparatūru piegādāja Francijas Thales Alenia Space. Pavadonim uzstādīti 18 C joslas un 19 Ku joslas raidītāji. Kosmiskā aparāta darbības laiks plānots 15 gadu. 2014. gada janvārī tika paziņots, ka Alenia Space izgatavos Jamal-601 uz platformas Spacebus 4000C4 bāzes. Tam būtu 18 C, 19 Ku un 26 ka joslas raidītāji. Pavadoni bija plānots palaist 2016. gadā un tas tiktu izvietots pozīcijā 49° austrumu garuma. Pēc Krimas aneksijas, kad Rietumu valstis ieviesa sankcijas pret Krieviju, 2015. gadā tika izplatīta informācija, ka Jamal-601 tiks pasūtīts Krievijas uzņēmumā Informacionnye sputnikovye sistemy, paturot Thales Alenia Space kā derīgās kravas izgatavotāju. 2016. gada aprīlī Gazprom bija noregulējis situāciju ar importu, un tika atjaunots līgums ar Thales Alenia Space. Jamal-601 palaišana kosmosā bija novirzījusies uz 2018. gadu. Vēlāk starts vairākkārt tika pārcelts. Jamal-601 tika palaists 2019. gada 30. maijā 17:42 UTC ar nesējraķeti Proton-M/Briz-M no Baikonuras kosmodroma 81. laukuma 24. palaišanas iekārtas. 4. jūnijā tika paziņots, ka pavadoņa pacelšana no ģeostacionārās pārejas orbītas uz ģeostacionāro orbītu aizkavējas, jo Thales Alenia Space speciālisti ir konstatējuši anomāliju apogeja dzinējā, un nepieciešamas papildu pārbaudes. 6. jūnijā tika iedarbināti mazās vilces dzinēji, kas ir rezerves variants, ja nedarbojas apogeja dzinējs. Ģeostacionāro orbītu pēc daudziem manevriem ar mazās vilces dzinējiem Jamal-601 bija plānots sasniegt jūlijā. Pavadonis 24. jūnijā sasniedza plānoto punktu ģeostacionārajā orbītā 48,8° austrumu garuma. Pēc izmēģinājumiem un pārbaudēm tur atrodošā Jamal-202 kanāli tika pārslēgti uz Jamal-601. 19. jūlijā Jamal-601 tika nodots ekspluatācijā. Thales Alenia Space to build Yamal-601 satellite for Gazprom Space Systems Thales Group, 2014-01-22 Yamal-601 satellite in orbit Thales Group, 2019-05-31 Yamal 601 Gunter Dirk Krebs Proton launches Yamal-601 Anatoly Zak