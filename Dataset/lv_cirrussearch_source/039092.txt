Anna Pavlova (krievu: Анна Павловна Павлова, dzimusi 1881. gada 31. janvārī (v.s.) Sanktpēterburgā, mirusi 1931. gada 23. janvārī Hāgā) bija krievu baletdejotāja. Tiek uzskatīta par vienu no izcilākajām 20. gadsimta pirmās puses baletdejotājām. Pēc baleta skolas beigšanas, kurā iesākumā Annu negribēja uzņemt viņas mazā auguma dēļ, tika uzņemta Sanktpēterburgas Marijas teātra trupā. Pavlova kļuva par Mariusa Petipā iecienītu mākslinieci. 1906. gadā kļuva par trupas vadošo solisti. Izcila bija Pavlovas sadarbība ar horeogrāfu Mihailu Fokinu, kurš radīja speciāli Pavlovai paredzētas dejas. 1907. gadā pirmoreiz tika izpildīts "Mirstošais gulbis" Kamils Sensānsa mūzikas pavadījumā, kas kļuva par vienu no krievu baleta simboliem. 1909. gadā piedalījās Sergeja Djagiļeva Krievu sezonās Parīzē, kas atnesa Pavlovai pasaules slavu. 1910. gadā izveidoja savu trupu un ar panākumiem ceļoja pa pasauli. Mirusi Hāgā viesizrāžu laikā. Pēc leģendas viņas pēdējie vārdi bijuši: "Sagatavojiet man gulbja kostīmu". Baletdejotājai par godu ir radīts deserts — Pavlovas kūka. Vikikrātuvē par šo tēmu ir pieejami multivides faili. Skatīt: Anna Pavlova. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)