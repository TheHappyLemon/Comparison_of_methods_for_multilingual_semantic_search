Marks Hartigans (angļu: Mark Hartigan; dzimis 1977. gada 15. oktobrī Fortsentdžonā, Kanādā) ir bijušais kanādiešu hokejists, centra uzbrucējs. Karjeras laikā aizvadījis 102 spēles Nacionālajā hokeja līgā. 2008.—09. un 2010.—11. gada sezonās spēlējis KHL kluba Rīgas "Dinamo" sastāvā. 2002. gadā M. Hartigans parakstīja līgumu ar NHL klubu Atlantas "Thrashers", kuras rindās nākamajās divās sezonās aizvadīja 25 spēles, pārējo laiku pavadot AHL klubā Čikāgas "Wolves". 2003. gadā viņš nonācā Kolumbusas "Blue Jackets" sistēmā, pašā "Blue Jackets" aizvadot vienīgi 48 spēles. 2007. gada 26. janvārī viņš tika aizmainīts uz Anahaimas "Ducks", kas vēlāk izcīnīja Stenlija kausu. Hartigana vārds gan uz tā netika iegravēts, jo hokejists nebija aizvadījis minimālo nepieciešamo spēļu skaitu. 16. jūlijā viņš parakstīja vienas sezonas līgumu ar Detroitas "Red Wings". "Red Wings" izcīnīja Stenlija kausu, taču arī šoreiz Hartigana vārds uz tā netika iegravēts. 2008.—2009. gada sezonu M. Hartigans aizvadīja jaunizveidotās Kontinentālās hokeja līgas kluba Rīgas "Dinamo" rindās. 2009. gada 25. jūnijā viņš parakstīja līgumu ar citu KHL klubu Maskavas "CSKA". Pirms KHL 2010.-2011. gada sezonas viņš atgriezās Rīgas "Dinamo". 2010. gada 27. septembrī viņš tika atzīts par KHL nedēļas labāko uzbrucēju. 2011.—12. gada sezonu hokejists uzsāka Šveices hokeja līgas kluba HC Rapperswil rindās, taču noslēdza Zviedrijas Elitsērijas klubā Linköpings HC. Pēc sezonas beigām viņš noslēdza profesionālā spēlētāja karjeru. Hartigans atzīts par nedēļas labāko uzbrucēju KHL Eliteprospects profils (angliski) The Internet Hockey Database profils (angliski) Divi gadi vēsturē - Marks Hartigans