Intelsat IV F-5 bija starpvalstu organizācijas Intelsat sakaru pavadonis. Orbītā tas tika palaists 1972. gada 13. maijā. Pavadonis nodrošināja sakarus Indijas okeāna reģionā, vēlāk Klusā okeāna reģionā līdz 1983. gada februārim. Kosmisko aparātu izgatavoja ASV uzņēmums Hughes Aircraft uz platformas HS-312 bāzes. Tas bija cilindra formas, stabilizācija tika nodrošināta ar rotāciju ap centrālo asi. Intelsat IV bija apgādāts ar 12 C joslas raiduztvērējiem, kas varēja nodrošināt 6000 telefona zvanus vai 12 vienlaicīgus krāsu televīzijas kanālus vai jauktu sakaru plūsmu, ietverot arī datu un faksa pārraidi. Pavadoņa plānotais darbības laiks bija 7 gadi. Intelsat IV F-5 tika palaists 1972. gada 13. maijā 21:53:04 UTC ar nesējraķeti Atlas SLV-3C Centaur-D no Kanaveralas zemesraga Gaisa spēku stacijas starta laukuma LC-36B. No ģeosinhronās pārejas orbītas pavadonis ar savu dzinēju SVM-4A sasniedza ģeosinhrono orbītu. Kosmiskais aparāts tika izvietots virs Indijas okeāna punktā 61 grāds austrumu garuma. No 1976. līdz 1980. gadam tas bija pozīcijā 60° A. 1980. gadā tas tika pārvietots virs Klusā okeāna uz punktu 179 grādi austrumu garuma. 1983. gada 23. februārī tika pārtraukta Intelsat IV F-5 ekspluatācija. Pēc tam tas nekontrolēti dreifēja ģeosinhronā orbītā uz rietumiem aptuveni 0,6 grādi dienā. Table 4-103. Chronology of Intelsat Development and Operations, 1969-1978 SP-4012 NASA HISTORICAL DATA BOOK: VOLUME III PROGRAMS AND PROJECTS 1969-1978 Intelsat-4 Gunter's Space Page, (angliski) Intelsat 4 Encyclopedia Astronautica, (angliski)