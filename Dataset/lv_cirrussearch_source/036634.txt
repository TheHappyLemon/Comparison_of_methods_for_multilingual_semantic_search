Jaroslavs Šaitars (čehu: Jaroslav Šajtar; 1921. gada 3. decembris Ostrava — 2003. gada 4. februāris) bija Čehijas starptautiskais lielmeistars šahā (1985). 1950. gadu sākumā bijis viens no Čehoslovākijas vadošajiem šahistiem. 1952. gada Čehoslovākijas šaha čempionātā izcīnījis sudraba medaļu. Pārstāvējis Čehoslovākijas komandu Pasaules šaha olimpiādēs, kurās piedalījies 2 reizes (1952-1954). Piedalījies Pasaules šaha čempiona izcīņas cikla zonas turnīros, kuros 1951. gadā dalījis 7.-8. vietu, bet 1954. gadā dalījis 10.-12. vietu. 1938. gadā uzvarējis starptautiskajā šaha turnīrā Krakovā, bet 1947. gadā Varšavas starptautiskajā šaha turnīrā dalījis 2.-5. vietu ar Isāku Boļeslavski, Vasiliju Smislovu un Ludeku Pahmanu (uzvarēja Svetozars Gligoričs). Par panākumiem turnīros FIDE 1950. gadā Šaitaram kā vienam no pirmajiem piešķīrusi starptautiskā meistara (IM), bet 1985. gadā - starptautiskā lielmeistara (GM) goda nosaukumu. Pēc 1956. gada beidzis aktīvā šahista gaitas. 1954. gadā ievēlēts par FIDE prezidija locekli. No 1970. līdz 1974. gadam bijis FIDE biroja loceklis. No 1956. līdz 1978. gadam bijis FIDE viceprezidents. 1966. gadā ievēlēts par Čehoslovākijas šaha federācijas ģenerālsekretāru. Bijis šaha nodaļu redaktors laikrakstā Mladá fronta (1945—1949 un 1951—1960) un žurnālā Československý sport (1968—1982). 1955. gadā saņēmis FIDE starptautiskā tiesneša nosaukumu. Tiesājis vairākus nozīmīgus starptautiskos šaha turnīrus, tajā skaitā bijis 17. šaha olimpiādes un 18. šaha olimpiādes galvenais tiesnesis. «Historie MČR mužů». Arhivēts no oriģināla, laiks: 2012. gada 16. februārī. Skatīts: 2012. gada 16. februārī. OlimpBase :: Men's Chess Olympiads :: Jaroslav Šajtar Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)