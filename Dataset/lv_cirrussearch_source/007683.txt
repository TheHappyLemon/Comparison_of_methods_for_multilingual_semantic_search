Patriks Eliāšs (čehu: Patrik Eliáš; dzimis 1976. gada 13. aprīlī Tršebīčā, Čehoslovākijā) ir bijušais čehu hokejists, kreisās malas uzbrucējs. Karjeras laikā aizvadījis 1240 spēles Nacionālās hokeja līgas kluba Ņūdžersijas "Devils" sastāvā, tajās atzīmējoties ar 1025 rezultativitātes punktiem. Kļuvis par divkārtēju Stenlija kausa ieguvēju, 2001. gadā iekļauts līgas simboliskajā izlasē. Čehijas hokeja izlases sastāvā izcīnījis vienu olimpisko spēļu un divas Pasaules čempionātu bronzas medaļas. Kopumā spēlējis četros Olimpisko spēļu turnīros. P. Eliāšs ir "Devils" kluba visu laiku visvairāk vārtus guvušais hokejists, kā arī vienā sezonā gūtajos punktos (96) un visvairāk gūtajos spēļu uzvaras vārtos karjerā (74). Tāpat čehu hokejists kopā ar Matsu Sundīnu, Sergeju Fjodorovu un Jaromīru Jāgru ir NHL līderi karjerā visvairāk gūtajos vārtos papildlaikā (15). Karjeru uzsācis 1992. gadā Čehoslovākijas līgas klubā HC Kladno. 1995.—1996. gada sezonā spēlēja Ziemeļamerikā, pārstāvēdams AHL klubu Olbani "River Rats" un NHL klubu Ņūdžersijas "Devils", kas viņu 1994. gada NHL draftā izraudzījās ar kopējo 51. kārtas numuru. Tālākajā karjerā vienīgi lokautu laikā spēlēja Eiropas līgu klubos: Čehijas Ekstralīgas klubos HC Pardubice un HC JME Znojemští Orli, kā arī Krievijas Superlīgas klubā Magņitogorskas "Metallurg". Čehijas izlases sastāvā ir izcīnījis 1998., 2011. gadu Pasaules čempionātu, kā arī 2006. gada ziemas olimpisko spēļu bronzas medaļas. Vikikrātuvē par šo tēmu ir pieejami multivides faili. Skatīt: Patriks Eliāšs. Oficiālā tīmekļa vietne (angliski) Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)