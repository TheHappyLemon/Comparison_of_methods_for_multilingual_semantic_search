Lembata (indonēziešu: Pulau Lembata) vai Lomblena (Pulau Lomblen) ir sala Indonēzijā, Mazo Zunda salu arhipelāgā, Soloras salu grupas lielākā sala. Administratīvi ietilpst Austrumu Nusa Tengaras provincē, kur veido atsevišķu Lembatas apriņķi. Lielākā apdzīvotā vieta ir apriņķa centrs Levoleba. 71,5% iedzīvotāju ir katoļi, 27% — musulmaņi. Sala izvietojusies Indonēzijas dienvidaustrumos. Ziemeļos to apskalo Floresas jūra, dienvidos — Savu jūra. Aloras šaurums austrumos to atdala no Pantaras salas, bet Lamakeras šaurums rietumos — no Adonaras un Soloras. Sala vulkāniskas izcelsmes, reljefs kalnains, vairāki aktīvi vulkāni; augstākā virsotne ir Udžulevuna kalns 1524 m vjl. Salā valda tropiskais klimats. Ainavā dominē tropiskie lietusmeži. Vikikrātuvē par šo tēmu ir pieejami multivides faili. Skatīt: Lembata. Encyclopædia Britannica raksts (angliski)