Ričards Simlers "Diks" Bartelmess (angļu: Richard Semler "Dick" Barthelmess, dzimis 1895. gada 9. maijā, miris 1963. gada 17. augustā) bija amerikāņu kinoaktieris. Viņš tika izvirzīts 1. Kinoakadēmijas balvai nominācijā "Labākais aktieris galvenajā lomā". Ričards Bartelmess ir viens no Kino mākslas un zinātnes akadēmijas dibinātājiem, kā arī viņam ir zvaigzne Holivudas Slavas alejā. Ričards Bartelmess mācījās Hadsonriveras militārajā akadēmijā Naiekā un Trinitī koledžā Hārtfordā, Konektikutā. Viņa tēvs Alfrēds Bartelmess nomira, kad Ričards bija tikai gadu vecs, un viņa māte Karolīna Herisa bija teātra aktrise. Ričards jau no mazotnes piestrādāja teātros gan brīvdienās, gan stundu laikā. Šī teātra pieredze ļāva viņam koledžā veiksmīgi darboties amatieru teātrī. Ģimenes paziņa, krievu aktrise Alla Nazimova, pie Bartelmesa mātes mācījās angļu valodu. Nazimova pārliecināja Ričardu nodarboties ar aktiermeistarību profesionālā līmenī un viņš 1916. gadā debitēja seriālā Gloria's Romance nelielā lomā, kas netika atspoguļota titros. Vēl viņš atveidoja otrā plāna lomas vairākās filmās kopā ar Margeritu Klārku. Viņa nākamā loma filmā War Brides kopā ar Nazimovu, piesaistīja režisora Deivida Vorka Grifita uzmanību, kurš Ričardam piešķīra dažas svarīgas lomas un visbeidzot filmējot viņu kopā ar Lilianu Gišu filmās "Lauztie ziedi" (1919) un Way Down East (1920). Drīzumā viņš kļuva par visaugstāk apmaksājamo aktieri Holivudā, filmējoties tādās klasiskās filmās kā The Patent Leather Kid (1927) un The Noose (1928), par atveidojumu šajās filmās viņš tika izvirzīts 1. Kinoakadēmijas balvai nominācijā "Labākais aktieris galvenajā lomā". Ričards Bartelmess kopā ar Čārlzu Duelu un Henriju Kingu izveidoja savu kinokompāniju Inspiration Film Company. Viena no šīs kompānijas filmām, Tol'able David (1921), kurā Bartelmess atveidoja brašu pusaudzi pastnieku, guva labus panākumus. Sākoties skaņu filmu ērai Bartelmess sāka pamazām zaudēt savu popularitāti. Viņš filmējās vairākās jaunās paaudzes filmās, no kurām nozīmīgākās ir Son of the Gods (1930), The Dawn Patrol (1930), The Last Flight (1931), The Cabin in the Cotton (1932), Central Airport (1933) un otrā plāna lomā atveidojot Ritas Heivortas vīru filmā Only Angels Have Wings (1939). Bartelmess, 1963. gadā, 68 gadu vecumā mira no vēža. Viņš tika apbedīts Fernklifas kapsētā, Hertsdeilā, Ņujorkā. No viņa pirmās laulības ar teātra un kino aktrisi Mēriju Haju viņiem piedzima meita Mērija Bartelmesa. 1927. gadā Bartelmess saderinājās ar Brodvejas aktrisi Ketrīnu Jongu Vilsoni. Tomēr saderināšanās tika atsaukta, iespējams dēļ Ričarda romāna ar žurnālisti Adelu Rodžersu Seintdžonsu. 1928. gadā viņš apprecējās ar Džesiku Stuarti Serdžentu (1900-1965). Kopdzīves laikā Ričards adoptēja viņas dēlu, Stjuartu, no iepriekšējās laulības. Karolīnas Herisas profils vietnē IBDb Mērijas Bartelmesas profils vietnē IBDb Ketrīnas Vilsones profils vietnē IBDb Bartelmesa un Vilsones saderināšanās paziņojums avīzē The Reading Eagle, 1927. gada 24. augustā The Speed of Sound by Scott Eyman, 1999, p. 305. IMDb profils (angliski) Internet Broadway Database profils (angliski) AllMovie profils (angliski) Ričarda Barhelmesa fotogrāfijas vietnē Virtual History (angliski)