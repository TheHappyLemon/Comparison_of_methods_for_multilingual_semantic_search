Jānis Liepiņš (dzimis 1988. gada 7. augustā Rīgā) ir latviešu diriģents. Mācījies Rīgas Doma kora skolas diriģēšanas nodaļā, ieguvis bakalaura grādus kora un simfoniskā orķestra diriģēšanā Jāzepa Vītola Latvijas Mūzikas akadēmijā. Nozīmīgas iemaņas ieguvis meistarklasēs pie profesora Kolina Metersa un studijās Berlīnē pie Luca Kēlera. Kopš 2014. gada Liepiņš ir Latvijas Nacionālās operas un baleta (LNOB) orķestra diriģents. Diriģējis operu "Trubadūrs" un "Vīlas", "Džanni Skiki", kā arī baleta "Romeo un Džuljeta" izrādes, diriģents un muzikālais vadītājs baletam "Raimonda" un operām "Sikspārnis" un "Karmena". 2012. gadā debitējis ar Latvijas Nacionālo simfonisko orķestri, 2013. gada Cēsu mākslas festivāla koncertā debitējis ar Valsts kamerorķestri Sinfonietta Rīga. Saņēmis 2013. gada Lielo mūzikas balvu kategorijā Gada jaunais mākslinieks un laikraksta Diena Gada balvu kultūrā 2013. No 2012. līdz 2018. gadam Liepiņš bija mākslinieciskais vadītājs un galvenais diriģents jauniešu korī Kamēr..., ar kuru kopā ir no 2006. gada, kad sāka darbu kā kora otrais diriģents. Liepiņa vadībā "Kamēr..." 2012. gadā Bēlas Bartoka koru konkursā Debrecenā (Ungārijā) izcīnīja divas uzvaras un Grand Prix, kā arī tiesības piedalīties Eiropas labāko koru sacīkstēs Areco (Itālijā) 2013. gadā, kur koris atkārtoti ieguva Eiropas Grand Prix titulu. Dzimis komponista Zigmara Liepiņa un dziedātajas Mirdzas Zīveres ģimenē. Pēc sešu gadu ilgām attiecībām 2017. gada septembrī salaulājies ar dziedātāju un vokālo pedagoģi Beāti Zviedri. «Jānis Liepiņš». www.opera.lv. «Lielā mūzikas balva - Laureāti». www.muzikasbalva.lv. «Personāls - "Kamēr..."». www.kamer.lv. Arhivēts no oriģināla, laiks: 2021. gada 31. augustā. Skatīts: 2021. gada 15. maijā. «Par mums - "Kamēr..."». www.kamer.lv. Skatīts: 2023-07-10. Koris «Kamēr...» uzvar konkursā Debrecenā un nākamgad brauks uz Eiropas «Grand Prix» (lsm.lv, 2012. gada 29. jūlijs) Koris «Kamēr...» triumfē Eiropas «Grand Prix» konkursā Areco (2013. gada 29. augusts) «Zigmars Liepiņš un Mirdza Zīvere novērtē vedeklas talantu. "Es ļoti uztraucos," saka viņa». Jauns.lv (latviešu). Skatīts: 2023-07-10.