Hermans Steiners (angļu: Herman Steiner; 1905. gada 15. aprīlis Dunajska Streda — 1955. gada 26. novembris Losandželosa) bija ASV starptautiskais meistars šahā (1950). 1909. gadā kopā ar ģimeni emigrējis uz Ņujorku. Sešpadsmit gadu vecumā kļuvis par pilsētas šaha kluba biedru. 1929. gadā dalījis pirmo vietu Ņujorkas štata šaha čempionātā. Gadu vēlāk uzvarējis starptautiskā šaha turnīrā Berlīnē. 1932. gadā sācis vadīt šaha nodaļu laikrakstā Los Angeles Times, kuru sekmīgi vadījis 23 gadus līdz pat savai aiziešanai mūžībā. 1943. gadā uzvarējis Kalifornijas atklātajā šaha čempionātā, bet 1945. gadā arī Kalifornijas štata šaha čempionātā (vēlāk šos panākumus atkārtojis 1953.-1955. gadā). 1944. gada februārī mačā pieveicis Rubenu Fainu ar 3½:½. Divas reizes uzvarējis ASV atklātajos šaha čempionātos (1942, 1946). 1946. gadā uzvarējis Londonas starptautiskajā šaha turnīrā. 1946. gadā zaudējis mačā par ASV šaha čempiona titulu pret Arnoldu Denkeru ar 3½:6½. 1948. gadā uzvarējis ASV šaha čempionātā. 1952. gadā Stokholmā piedalījies Pasaules šaha čempiona izcīņas cikla starpzonu turnīrā, kur palicis 13. vietā. Četras reizes ASV komandas sastāvā piedalījies Pasaules šaha olimpiādēs (1928-1931, 1950). Komandu vērtējumā izcīnījis zelta (1931) un sudraba (1928) medaļas. Individuālajā vērtējumā izcīnījis sudraba (1931) medaļu. 1945. gadā radiomačā starp PSRS un ASV šaha komandām bijis vienīgais amerikāņu šahists, kas uzvarējis savu mikromaču (1½:½ pret Igoru Bondarevski). Par panākumiem turnīros FIDE 1950. gadā Steineram kā vienam no pirmajiem piešķīrusi starptautiskā meistara (IM) nosaukumu. Pāragri aizgājis no dzīves 1955. gada Kalifornijas štata šaha čempionāta izcīņas laikā. London A (1946) US Championship Match; May 4-18, 1946 7th US Championship; 1948 1952 Stockholm Interzonal Tournament OlimpBase :: Men's Chess Olympiads :: Herman Steiner 1945. USSR vs USA (Radio match) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)