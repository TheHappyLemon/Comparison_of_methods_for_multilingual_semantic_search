Namoluka (čūkiešu: Namoluk) ir koraļļu atols Klusajā okeānā, Karolīnu salu arhipelāga centrālajā daļā. Ietilpst Mikronēzijas Federatīvo Valstu Čūkas pavalstī, administratīvi veido atsevišķu municipalitāti. Iedzīvotāji ir mikronēzieši, runā mortlokiešu valodā. Namoluka ir koraļļu atols Karolīnu salu centrālajā daļā 185 km uz dienvidaustrumiem no Čūkas atola un 53 km uz ziemeļrietumiem no Etalas atola Mortloka salās. Atolā 5 salas, kopējā to platība ir 0,83 km². Koraļļu rifs ieskauj 7,7 km² lielu lagūnu; kopējā atola platība ir 13 km². Apdzīvota ir tikai atola lielākā sala Namoluka (31 ha) ziemeļrietumos. Citas salas ir Amvesa dienvidos (28 ha; līdz 1930. gadu epidēmijai bija apdzīvota), Toinoma (21 ha) ziemeļaustrumos, Lukana (1,5 ha) un Umapa (1,5 ha). Trijās lielākajās salās taro plantācijas. Vēsturiski Namoluka bijusi asociācijā ar Etalu, Oneopu un Moču karos pret citām Mortloka grupas salām. Pirmais no rietumniekiem atolu atklāja vaļu mednieku kuģa Henry kapteinis Ričards Meisijs 1827. gadā, pirmie krastā izkāpa krievu flotes kuģa Senyavin komanda Teodora Litkes vadībā 1828. gadā. Vikikrātuvē par šo tēmu ir pieejami multivides faili. Skatīt: Namoluka.