Šis raksts ir par hokejistu. Par citām jēdziena Morozovs nozīmēm skatīt nozīmju atdalīšanas lapu. Aleksejs Morozovs (krievu: Алексей Алексе́евич Морозов; dzimis 1977. gada 16. februārī Maskavā) ir bijušais krievu hokejists, labās malas uzbrucējs, ilggadējs Krievijas hokeja izlases dalībnieks. Izlases rindās kļuvis par divkārtēju Pasaules čempionu, kā arī izcīnījis sudraba medaļas 1998. gada olimpiskajās spēlēs. Karjeras lielāko daļu Morozovs aizvadīja Maskavas "Krylia Sovetov", Pitsburgas "Penguins" un Kazaņas "Ak Bars" rindās. Morozovs bija ilggadējs "Ak Bars" kapteinis, kopā ar komandu izcīnot divus Gagarina kausa titulus. NHL 451 spēlē atzīmējies ar 219 rezultativitātes punktiem. Pēc karjeras beigām 2015. gadā kļuva par Krievijas Jaunatnes hokeja līgas izpilddirektoru un tika ievēlēts Kontinentālās hokeja līgas valdē. 2020. gada februārī tika ievēlēts par jauno Kontinentālās hokeja līgas prezidentu. Savu profesionālā spēlētāja karjeru Morozovs uzsāka 1993. gadā, kad spēlēja Krievijas Superlīgas klubā Maskavas "Krilia Sovetov". 1995. gadā viņu draftēja NHL - viņu ar kopējo 24. numuru izvēlējās Pitsburgas "Penguins", bet pats Morozovs palika Krievijā, spēlējot "Krilia Sovetov". Uz "Penguins" vienību Morozovs devās vienīgi 1998. gadā, komandas sastāvā aizvadot astoņas sezonas, kopā 451 spēlē atzīmējoties ar 219 rezultativitātes punktiem. 2004. gada vasarā Morozovs pievienojās "Ak Bars" rindām, jau 2005.—06. sezonā kļūstot par Superlīgas čempionu. 2008.—09. sezonā viņš bija trešais rezultatīvākais KHL spēlētājs, viņš tika atzīts par izslēgšanas kārtas vērtīgāko spēlētāju. Gagarina kausa finālā viņa pārstāvēta "Ak Bars" ar 4—3 pārspēja Jaroslavļas "Lokomotiv", kļūstot par pirmo kausa ieguvēju. Nākamajā sezonā "Ak Bars" izdevās izcīnīt jau otro titulu pēc kārtas. Morozovs spēlēja arī 2009. un 2010. gada Kontinentālās hokeja līgas Zvaigžņu spēlē. Pēc 2012.—13. gada sezonas izskaņas pievienojās Maskavas CSKA rindām, tās sastāvā gūstot 23 punktus 38 spēlēs. 2014. gada augustā Morozovs paziņoja par karjeras beigšanu. Krievijas hokeja izlases rindās sešos Pasaules čempionātos, kļūstot par divkārtējo Pasaules čempionu, kā arī 1998. gada Olimpiskajās spēlēs, izcīnot olimpisko sudraba medaļu. 2007. gada Pasaules čempionātu Maskavā viņš noslēdza ar visvairāk gūtajiem vārtiem. Viņš tika atzīts arī par turnīra labāko uzbrucēju. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)