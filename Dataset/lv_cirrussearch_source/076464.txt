Embassy Hill bija Formula 1 autosacīkšu komanda, kura piedalījās no 1973. līdz 1975. gadam. To dibināja divkārtējais F1 čempions Greiems Hills. Par komandas dibināšanu tika paziņots 1972. gada nogalē. Greiems Hils bija neapmierināts ar atmosfēru Brabham komandā. Par komandas sponsoru kļuva Imperial Tobacco cigarešu zīmols Embassy. Pirmajā sezonā komanda izmantoja Shadow formulas. Sezonas gaitā komandas vienīgais pilots Hils neguva ne punkta. 1974. gadā komanda sāka izmantot Lola formulas un kā otro pilotu nolīga Gaju Edvardsu. Pirmo punktu komandas pastāvēšanas vēsturē guva Greiems Hils Zviedrijas Grand Prix. Tas gan bija vienīgais punkts sezonā. Edvardsu Lielbritānijas Grand Prix aizvietoja Pīters Getins, bet sezonas noslēgumā Edvardsa vietu ieņēma Rolfs Štommelens. 1975. gada sākumā komanda turpināja lietota Lola formulas, bet sākot ar Spānijas Grand Prix komanda veidoja pati savus spēkratus. Hill GH1 debiju aptumšoja Štommelena avārija, kuras rezultātā viņa bolīds ielidoja tribīnēs un nogalināja četrus skatītājus. Pēc nespēšanas kvalificēties Monako Grand Prix Greiems Hils paziņoja par karjeras beigšanu un deva vietu Tonijam Braizam, ko tolaik uzskatīja par uzlecošo zvaigzni. Štommelens pēc liktenīgās Spānijas sacīkstes ilgu laiku nepiedalījās sacīkstēs, viņa vietā brauca gan Fransuā Migo, gan Verns Šupans, gan, visbeidzot, Alans Džonss. Sezonā Hill guva 3 punktus, no kuriem vienu guva Braizs, bet divus - Džonss. 1975. gada novembrī komandai atgriežoties no testiem Francijā, notika lidmašīnas avārija, kurā dzīvību zaudēja Greiems Hils, Tonijs Braizs un vairāki citi komandas darbinieki. Pēc tā Embassy Hill komandu likvidēja. GrandPrix.com, GP Encyclopedia - Embassy Hill Racing David Tremayne. The Lost Generation. Haynes Publishing. ISBN 1-84425-205-1.