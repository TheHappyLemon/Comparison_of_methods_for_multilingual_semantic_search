Tatārijas plaukšķene (latīņu: Silene tatarica) ir augs neļķu dzimtā, kas ir sastopama Austrumeiropā un Rietumāzijā. Latvijas teritoriju šķērso sugas izplatības rietumu robeža, valstī tā ir sastopama reti, galvenokārt Daugavas un Gaujas ielejā. Suga ir ierakstīta Baltijas jūras reģiona Sarkanajā grāmatā un Latvijas Sarkanajā grāmatā 3. kategorijā. Tatārijas plaukšķene ir daudzgadīgs, 30—80 cm garš lakstaugs. Stublājs ir stāvs, slaids, vienkāršs, skraji aplapots, pie pamata sarkanīgs, apmatots. Lapas ir lancetiskas ar gludu malu, uz stublāja novietotas pretēji. Lapu žāklēs nereti veidojas lapaini dzinumi. Ziedi stublāja galotnē ir īsos kātos garā un šaurā skarveidīgā ziedkopā. Ziedkāts apmatots. Kauss ir kails, šaurs, un, atšķirībā no parastās plaukšķenes, nav uzpūsts. Kausa dzīslas ir neskaidras, desmit. Vainaglapas ir baltas vai iedzelteni baltas, manāmi garākas nekā kauss, vainaglapu plātne līdz divām trešdaļām tās garuma šķelta. Vainadziņa nav. Auglis ir stāva trīscirkņu pogaļa, atveras ar 6 zobiņiem. Zied jūnijā un jūlijā. «Tatārijas plaukšķene - Silene tatarica (L.) Pers. - Augi - Latvijas daba». www.latvijasdaba.lv. Skatīts: 2023-05-24. Vikikrātuvē par šo tēmu ir pieejami multivides faili. Skatīt: Tatārijas plaukšķene. Encyclopædia of Life raksts (angliski)