UEFA Reģionu kauss ir futbola sacensības Eiropas amatieru komandām, kuras organizē UEFA. Kaut pirmoreiz izveidots 1996. gadā, pirmo reizi tas notika 1999. gadā un kopš tā laika tiek izspēlēts reizi divos gados. Šī brīža turnīra čempioni kopš 2019. gada ir Lejassilēzijas vojevodistes komanda no Polijas. Sacensības tika izveidotas 1996. gadā kā pirmās Eiropas līmeņa sacensības amatieru komandām. UEFA Amatieru kausa izcīņa, kas bija iepriekšējais mēģinājums organizēt kontinentālās sacensības amatieriem, norisinājās no 1966. līdz 1978. gadam, taču tika pārtraukta, jo trūka intereses gan no skatītājiem, gan pašām amatieru komandām. Atšķirībā no šodienas Reģionu kausa izcīņas, kurā pārstāvēti amatieru reģioni, iepriekšējās sacensības bija paredzētas izvēlētām amatieru valstsvienībām. Katra UEFA dalībvalsts var pieteikt vienu to pārstāvošu amatieru komandu sacensībām. Reģioniem ir jāsacenšas vietējās amatieru sacensībās (piemēram, Latvijas futbola 2. līgā vai Anglijas FA starplīgu kausā ), lai kvalificētos. Pirmo divu turnīru finālos uzvarēja komandas no rīkotājvalsts, un līdz šim Itālija ir bijusi veiksmīgākā valsts šajās sacensībās, tās pārstāvjiem uzvarot trijos no deviņiem turnīriem (divi no tiem notika Itālijā, abos no tiem uzvarot Veneto reģionam). Visas 55 UEFA dalībvalstis ir tiesīgas pieteikt komandu dalībai Reģionu kausa izcīņā, ja tās organizē vietējās kvalifikācijas sacensības, lai izlemtu, kura komanda pārstāvēs šo valsti. Mazākajām dalībvalstīm ir atļauts iekļaut izlases komandu. Pirmajā kausā 1999. gadā pieteicās 32 valstu vienības, kuras sacentās vienā kvalifikācijas kārtā. Gadu gaitā pieaugot interesei par turnīru, kvalifikācijas posms tika paplašināts un 2005. gadā tika pievienota papildu grupu kārta, atceļot 2001. gadā ieviestās izslēgšanas spēles. Priekšsacīkšu kārtu veido neliels skaits komandu, kas sadalītas grupās, un labākās no katras grupas tiek iekļautas starpposma izlozē. Starpposmā komandas ir sadalītas astoņās grupās pa četrām komandām. Katras grupas komandas savā starpā spēlē vienu reizi, un komanda, kas ieņem grupas pirmo vietu, kvalificējas Reģionu kausa finālturnīram. Astoņas grupu uzvarētājas finālturnīram tiek iedalītas divās grupās pa četrām, un šo divu finālgrupu uzvarētājas, katrai komandai vienu reizi spēlējot savā starpā, spēlē finālā, kurā tiek noskaidrots kausa ieguvējs. Trešo vietu dala abas komandas, kuras savās grupās ieņem otro vietu. Viens no Reģionu kausa izcīņas aspektiem, kas atšķiras no vairuma citu starptautisko klubu turnīru, ir spēļu rīkošana. Tā kā komandas savā starpā priekšsacīkstēs un starpposmos spēlē vienu reizi, atšķirībā no biežāk sastopamajām divu maču izspēlēm, visas katras grupas spēles notiek vienā noteiktā reģionā. Piemērs - 2009. gada turnīrā visas priekšsacīkšu 1. grupas spēles tika aizvadītas Sanmarīno. Vēl viena neparasta Reģionu kausa izcīņas iezīme ir finālturnīra saimnieka izvēle. Lielākajā daļā futbola turnīru rīkotājvalsti vai pilsētu nosaka pirms kvalifikācijas sākuma, taču Reģionu kausa izcīņā rīkotājs tiek izvēlēts tikai pēc tam, kad lielākā daļa no astoņām finālistu komandām ir kvalificējušās, un par rīkotāju tiek izvēlēts viens no reģioniem, kas ir kvalificējies. UEFA Čempionu līga UEFA Eiropas līga UEFA Eiropas konferences līga UEFA Amatieru kauss «UEFA competitions to resume in August». UEFA.com. 2020. gada 17. jūnijs. Oficiālā tīmekļa vietne (angliski) RSSSF lapa ar notikušo kausa izcīņu rezultātiem (angliski) Reģionu kausa vēsture (angliski)