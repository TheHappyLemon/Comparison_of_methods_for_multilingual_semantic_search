Staņislavs Petkēvičs (poļu: Stanisław Petkiewicz; dzimis 1908. gada 6. novembrī (pēc vecā stila — 24. oktobrī), miris 1960. gada 29. decembrī vai pēc citiem avotiem 1961. gadā) bija Latvijas poļu izcelsmes vieglatlēts, pārstāvēja Latviju, vēlāk Poliju. Dzimis 1908. gadā Rīgā Jāzepa Petkeviča un viņa sievas Jūlijas Koreckas, dzimušas Merķis, ģimenē. Viņa tēvs bija cēlies no Kauņas guberņas Novoaleksandrovskas apriņķa Opsas pagasta. Piedalījies 1928. gada vasaras olimpiskajās spēlēs Amsterdamā, kur izcīnīja 7. vietu 5000 m distancē un 15. vietu 10 000 m distancē. 10 000 m distancē Petkēvičs skriet beidzis vienu apli par ātru tiesnešu darbības nesaskaņotības dēļ, tādēļ bija spiests vēlreiz atsākt skriet. Laikā no 1926. līdz 1928. gadam deviņas reizes kļuva par Latvijas meistaru dažāda garuma distancēs (no 800 m līdz 10 000 m), vēl trīs reizes kļuvis par čempionu krosa skrējienā. Astoņas reizes laboja Latvijas rekordu dažādās distancēs, pie kam tolaik pastāvošo noteikumu dēļ vairāki rekordi netika atzīti, tai skaitā Amsterdamas Olimpiskajās spēlēs sasniegtie, jo tika uzstādīti ārpus Latvijas. 1929. gadā Petkēvičs ieguva Polijas pavalstniecību un pārstāvēja Poliju dažādās sacensībās, bija kluba Warszawianka biedrs. Tomēr SOK noteikumu dēļ viņš nedrīkstēja pārstāvēt Poliju Olimpiskajās spēlēs. Viņš sešas reizes uzvarēja valstu sacīkstēs, kur pārspēja Pāvo Nurmi un Janušu Kusočinski. Petkēvičs tika atzīts par 1929. gada Polijas gada labāko sportistu. 1931. gadā Polijas Vieglatlētikas federācija diskvalificēja viņu par amatierisma noteikumu pārkāpšanu, arī Latvijas Vieglatlētikas savienība viņu 1929. gadā diskvalificēja. Līdz Otrajam pasaules karam Petkēvičs strādāja par treneri, bija Polijas komandas treneris 1936. gada vasaras olimpiskajās spēlēs. Otrā pasaules kara sākumā Petkēvičs devās bēgļu gaitās uz Argentīnu, kur kļuva par veikalnieku un moderna sporta kompleksa īpašnieku. Traģiski gājis bojā Argentīnā. Rīgas Sāpju Dievmātes katoļu draudzes kristīto reģistrs. — 1908. gads — Nr.2624. «Staņislavs Petkevičs». Sports-reference.com. Arhivēts no oriģināla, laiks: 2009. gada 12. oktobrī. Skatīts: 2014. gada 12. augustā. Andris Staģis. Latvijas vieglatlēti olimpiskajos 100 gados. RaKa, 1998. 202. lpp. ISBN 9984558657. Andris Staģis. Latvijas vieglatlēti olimpiskajos 100 gados. RaKa, 1998. 35.—36. lpp. ISBN 9984558657. Latvijas olimpiskā vēsture. Latvijas Olimpiskā komiteja. 2003. 68. lpp. ISBN 9984-10-175-4. Olympedia profils (angliski) LOK profils Trach and Field vieglatlēta profils (angliski)