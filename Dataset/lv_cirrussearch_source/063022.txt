Krokainā glīvene (latīņu: Potamogeton crispus) ir glīveņu dzimtas suga. Savvaļā tā ir plaši Eirāzijā, tostarp Latvijā sastopama suga, kura ir ieviesusies arī Ziemeļamerikā. Augs veido grupas dažādos stāvošos ūdeņos. Krokainā glīvene ir daudzgadīgs, 0,5—2 m garš glīveņu dzimtas lakstaugs. Auga stublājs pilnīgi iegremdēts ūdenī, tas ir plakans, četršķautņains un zarojošs. Lapas ir sēdošas, iegarenas, 4—6 cm garas un 0,7—1,5 cm platas, to mala ir sīki viļņaina un gals strups. Pielapes ātri nokrīt. Lapas dzīsla bieži ir iesarkana. Ziedkopas kāts ir vienāda resnuma, vismaz divreiz garāks nekā vārpa. Vārpa ir 2—3 cm gara ar 7-10 ziediem, ziedot tik tikko paceļas virs ūdens virsmas. Augļa — riekstiņa — knābis ir garš un līks. Zied no jūnija līdz augustam. «krokainā glīvene - Potamogeton crispus L. - Augi - Latvijas daba». www.latvijasdaba.lv. Skatīts: 2022-07-30. Vikikrātuvē par šo tēmu ir pieejami multivides faili. Skatīt: Krokainā glīvene. Encyclopædia of Life raksts (angliski)