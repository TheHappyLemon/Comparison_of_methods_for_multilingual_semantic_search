Jūrmalas sālsastere jeb jūrmalas miķelīte (Tripolium pannonicum) ir kurvjziežu dzimtas lakstaugs ar 30—100 cm augstu stublāju, uz stublāja sēdošas lancetiskas lapas. Ziedu veids — nelieli kurvīši, sakārtoti vairogveida ziedkopās zaru un stublāju galos. Malās ziedu veido gaiši violeti mēlziedi, centrā dzelteni stobrziedi. Vienmāju augs. Auglis ir iegarens, saplacināts sēklenis ar kausmatiņiem, kas palīdz izplatīt sēklas. Jūrmalas sālsastere zied no jūlija vidus līdz septembrim. Eirāzijā galvenokārt izplatīta jūru un okeānu piekrastēs, bet atsevišķās vietās sastopama arī kontinenta iekšienē sāļainās augsnēs. Latvijā sastopama ļoti reti, noturīga populācija ir tikai pie Liepājas ezera. Ierakstīta Latvijas Sarkanās grāmatas 1. kategorijā. Augs sastopams jūras piekrastes smiltājos, ezera palieņu pļavās un jūrā ietekošu upju grīvas pļavās. Latvijā lielākā daļa atradņu ir Rīgas līča centrālajā piekrastē, bet tās nav noturīgas un tiek noskalotas. Latvijā nozīmīgākās atradnes atrodas Liepājas ezera piekrastē, aizsardzībai izveidotajā liegumā. Tur jūrmalas sālsastere sastopama gan atsevišķos eksemplāros, gan lielās audzēs. Jūrmalas sālsasteres lapas un stublājs ir ēdams. Bada laikos Nīderlandē tas bija nozīmīgs pārtikas augs. Mūsdienās vēl joprojām dažviet Nīderlandē un ārzemēs to audzē kā delikatesi. Jūrmalas sālsasteres ekstrakts nomierina un aizsargā ādu, tam piemīt matus kondicionējošas īpašības. Ekstraktā ir vielas, kas kavē ādas apsārtumu izraisošo neiropeptīdu atbrīvošanos, tādējādi samazinot ādas apsārtumu. «Jūrmalas sālsastere». Sugu enciklopēdija "Latvijas daba". Skatīts 3.01.2017. «Bercu R. et al. Anatomical features of Aster tripolium L. to saline enviroments. (2012)». Skatīts 3.01.2017. Arhivēts no oriģināla, laiks: 17.05.2017. Skatīts: 03.01.2017. «Jūrmalas sālsasteres ekstrakta raksturojums». Skatīts 3.01.2017. Skatīts: 2017. gada 3. janvārī. «"Pai" skin care». Skatīts 3.01.2017. Arhivēts no oriģināla, laiks: 2020. gada 11. augustā. Skatīts: 2017. gada 3. janvārī.