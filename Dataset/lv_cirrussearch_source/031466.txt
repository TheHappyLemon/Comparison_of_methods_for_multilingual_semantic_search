Korusanta (angļu: Coruscant, izrunā: /'kɔɹəsɑnt/ (ko'-ru-sant); no latīņu: Coruscare — 'mirdzēt', 'mirdzošs') ir viena no daudzajām planētām, kas sastopama zinātniskās fantastikas filmu sērijas "Zvaigžņu karu" fantāziju galaktikā. Korusanta pazīstama ar to, ka tās virsma tiek attēlota kā viena nepārtraukta pilsēta, kas tādējādi to padara par ekumenopoli jeb planētu, kuras virsma ir pilnībā urbanizēta ar vairāku kilometru augstiem debesskrāpjiem un citiem pilsētas apbūves objektiem. Tā kā Korusantu sākotnēji attēloja kā Galaktiskās Republikas un pēc tam kā Galaktiskās Impērijas galvaspilsētu, atrodoties galaktikas centrālajā reģionā un ietverot sevī ļoti lielu pamatiedzīvotāju skaitu — līdz pat 1 triljonam, to uzskatīja par politiski, ekonomiski un stratēģiski svarīgāko planētu "Zvaigžņu karu" galaktikā. Lai gan Korusanta pirmo reizi tiek pieminēta Timotija Zana (Timothy Zahn) 1991. gada novelē Heir to the Empire, kinofilmā kā atsevišķa planēta tā pirmo reizi parādās vienīgi 1997. gada "Zvaigžņu kari: Džedu atgriešanās" speciālajā izlaidumā. Turpretim detalizētākā līmenī planēta ir redzama "Zvaigžņu karu" sāgas priekšvēstures jeb otrajā triloģijā: "Zvaigžņu kari: Ļaunumu vēstošā ilūzija" (1999), "Zvaigžņu kari: Klonu uzbrukums" (2002) un "Zvaigžņu kari: Situ atriebība" (2005). Sākotnēji, gatavojot "Zvaigžņu karu" sāgas oriģinālo triloģiju, Džordža Lūkasa uzmetumos par Korusantu un Galaktiskās Impērijas galvaspilsētu bija paredzēts kļūt Alderānai, kurai vajadzēja atspoguļot milzīgu pilsētas planētu jeb ekumenopoli, taču 20. gadsimta septiņdesmito un astoņdesmito gadu tehnoloģijas kino industrijā neatļāva atveidot tāda veida pilsētas planētu, kādu Lūkass bija iztēlojies. Līdz ar to Alderānu pārveidoja par princeses Lejas Organas mājvietu, savukārt Galaktiskās Impērijas galvaspilsētu nosauca vienkārši par "Imperiālo centru" jeb "Imperiālo planētu" (Imperial Planet) un atlika uz otro jeb priekšvēstures triloģiju tālākā nākotnē. Šī iemesla dēļ 1991. gadā zinātniskās fikcijas autors Timotijs Zans savā darbā Heir to the Empire nāca klajā ar vārdu, ar kuru apzīmēja šo Galaktiskās Impērijas galveno pilsētas planētu — autors izvēlējās nosaukumu "Korusanta", ko atvasināja no latīņu valodas darbības vārda Coruscare (tiešā tulkojumā nozīmē "mirdzēt"), lai tādējādi atspoguļotu šīs ekumenopoles mirdzumu ne tikai nakts gaismā, bet arī visas "Zvaigžņu karu" galaktikas ietvaros. Korusanta bija planēta, kas atradās "Zvaigžņu karu" galaktikas centrālajā reģionā. — aptuveni 10 000 gaismas gadu attālumā no astrogrāfiskā galaktikas centra. Korusanta bija sestā planēta orbītā ap zilgani balto zvaigzni Korusantu Prīmu (Coruscant Prime) un bija daļa no Korusantas zvaigžņu sistēmas, kuru kopumā veidoja vēl 10 atsevišķas planētas. Korusantas astrogrāfiskās koordinātas bija (0,0,0), kas tādējādi to padarīja par "Zvaigžņu karu" galaktikas faktisko civilizācijas centru. Tāpat sava astrogrāfiskā novietojuma dēļ Korusanta kalpoja par stratēģisku finanšu un tirdzniecības centru, kur pat dažu autoru darbos tā tiek saukta par "galaktiskā kodola dārgakmeni" (the jewel of the Core Worlds). Korusantu apriņķoja neskaitāmi mākslīgie pavadoņi (satelīti u.tml.), kā arī tās četri dabiskie pavadoņi — Sentakss—1 (Centax—1), Sentakss—2 (Centax—2), Sentakss—3 (Centax—3) un Hesperidijs (Hesperidium), kas savukārt kalpoja par izsmalcinātu kūrortu ietekmīgākajiem Korusantas iedzīvotājiem. Korusantas rotācijas periods ilga 24 stundas, turpretim orbitālais periods bija vidēji 368 dienas ilgs. Šeit jāņem vērā arī fakts, ka "Zvaigžņu karu" galaktikā Korusantas orbitālais periods (368 dienas), uzskaitīts kā oficiālais galaktikas kalendārais gads (Galactic Standart Calendar), pēc kura skaitīts laika posms visā galaktikā. Ekumenopole Fantāziju pasaule "Coruscare". Glosbe Dictionary. "Coruscant". starwars.com. Aplūkots 28.10.2016. Carey, C. R. etc. Coruscant and the Core Worlds. Renton, WA: Wizards of the Coast, 2003. P. 7. Granshaw, L. "The lasting legacy of Timothy Zahn’s Star Wars Thrawn Trilogy, 25 years later" Arhivēts 2016-11-08 Wayback Machine vietnē.. blastr.com. May 4, 2016. Aplūkots 27.10.2016. Carey, C. R. etc. Coruscant and the Core Worlds. Renton, WA: Wizards of the Coast, 2003. P. 5. Sansweet, S. J. etc. The Complete Star Wars Encyclopedia, vol. 1. New York, NY: Ballantine Books, 2008. P. 148. Sansweet, S. J. etc. The Complete Star Wars Encyclopedia, vol. 1. New York, NY: Ballantine Books, 2008. P. 146. Sansweet, S. J. etc. The Complete Star Wars Encyclopedia, vol. 1. New York, NY: Ballantine Books, 2008. P. 115. Sansweet, S. J. etc. The Complete Star Wars Encyclopedia, vol. 2. New York, NY: Ballantine Books, 2008. P. 36. Sansweet, S. J. etc. The Complete Star Wars Encyclopedia, vol. 1. New York, NY: Ballantine Books, 2008. P. 312. Vikikrātuvē par šo tēmu ir pieejami multivides faili. Skatīt: Korusanta. Korusanta StarWars.Wikia.com (angliski)