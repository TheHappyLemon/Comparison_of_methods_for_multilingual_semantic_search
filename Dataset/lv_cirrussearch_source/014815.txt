Lora Manodū (franču: Laure Manaudou, izrunā: [lɔʁ manodu]; dzimusi 1986. gada 9. oktobrī) ir franču peldētāja, specializējusies brīvajā stilā un peldējumā uz muguras. Peldēšanā sākusi trenēties piecu gadu vecumā. Viņa ir piedalījies trijās Olimpiskajās spēlēs (2004, 2008, 2012). 2004. gadā Atēnās L. Manodū izcīnīja visu triju kalumu medaļas: zeltu 400 m brīvajā stilā, sudrabu uz pusi garākā distancē, kā arī bronzu 100 m uz muguras. 2008. gadā Pekinā viņas lielākais sasniegums bija 100 m uz muguras izcīnītā 7. vieta, vēl izcīnīja 8. vietu 400 m brīvajā stilā un 15. vietu 200 m uz muguras. 2012. gadā Londonā Manodū izcīnīja 14. vietu Francijas komandas sastāvā 4x100 m kompleksajā stafetē, 22. vietu 100 m uz muguras un 30. vietu divreiz garākā distancē. Vairāk nekā 15 zelta un vairākas citu kalumu medaļas izcīnījusi arī Eiropas čempionātā gan garajā, gan īsajā baseinā, tāpat visu kalumu medaļas izcīnījusi Pasaules čempionātā garajā baseinā. L. Manodū iepriekš ir piederējuši vairāki pasaules rekordi. 2004. un 2005. gadā viņa tika atzīta par Francijas gada labāko sportisti, savukārt 2007. gadā — par labāko peldētāju pasaulē. Arī viņas brālis Florāns Manodū ir peldētājs, 2012. gada vasaras olimpiskajās spēlēs izcīnījis zelta medaļu 50 metros brīvajā stilā. «2012. gada Vasaras Olimpisko spēļu profils». London2012.com. Arhivēts no oriģināla, laiks: 2012. gada 27. jūlijā. Skatīts: 2012. gada 26. jūlijā. «Manadū peldētāju ģimenei vēsturisks panākums olimpiādē». Sportacentrs.com. Skatīts: 2012. gada 4. augustā. Olympedia profils (angliski) Munzüger Sport profils (vāciski) FINA profils (angliski) Swimrankings profils (angliski) Starptautiskās peldēšanas slavas zāles profils (angliski) SwimSwam profils (angliski)