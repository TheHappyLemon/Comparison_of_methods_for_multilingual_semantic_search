Demjens Lamonte Olijs Lilards (angļu: Damian Lamonte Ollie Lillard; dzimis 1990. gada 15. jūlijā) ir amerikāņu basketbolists, spēlē saspēles vadītāja pozīcijā. Kopš 2023. gada pārstāv Nacionālās basketbola asociācijas (NBA) klubu Milvoki "Bucks", bet visu līdzšinējo karjeru (11 sezonas) pārstāvējis Portlendas "Trail Blazers". Piedalījies septiņās NBA Visu zvaigžņu spēlēs, 2018. gadā iekļauts sezonas NBA simboliskajā izlasē. D. Lilards ir arī hiphopa mūziķis, izdevis divus studijas albumus ar pseidonīmu Dame D.O.L.L.A. Spēlējis NCAA, kur pārstāvēja Veibera štata universitātes (Jūtā) basketbola komandu "Wildcats". Divas reizes ticis atzīts par Big Sky konferences gada labāko spēlētāju. Pēc četrām universitāšu basketbolā pavadītām sezonām, 2012. gada NBA draftā D. Lilardu Portlendas "Trail Blazers" izraudzījās pirmajā kārtā ar sesto kārtas numuru. Debijas sezonā viņš piedalījās jauno spēlētāju zvaigžņu spēlē, kā arī uzvarēja Skills Challenge konkursā. Sezonas noslēgumā tika atzīts par sezonas labāko debitantu. Jau kopš pirmās sezonas viņš ir komandas pirmā piecinieka spēlētājs, karjeras pirmajās septiņās sezonās nevienā no 549 aizvadītajām regulārā čempionāta spēlēm viņš nedevās laukumā kā rezervists. Kopš 2014. gada septiņas sezonas pēc kārtas "Trail Blazers" ar D. Lilardu saspēles vadītāja pozīcijā iekļuva izslēgšanas spēlēs. 2019. gada novembrī zaudētā spēlē pret Bruklinas "Nets" D. Lilards guva 60 punktus, kas ir spēlētāja karjeras rekords un "Trail Blazers" kluba rekords. 2021. gada NBA izslēgšanas spēlēs pirmās kārtas piektajā spēlē pret Denveras 'Nuggets" D. Lilards guva 55 punktus, kas bija spēlētāja rekords play-off spēlēs, savukārt iemestie 12 trīspunktu metieni bija NBA rekords izslēgšnas spēlēs. Sēriju Portlendas komanda gan zaudēja, piedzīvojot izkrišanu play-off spēļu pirmajā kārtā ceturto reizi piecās sezonās. Pēc 2020. gada daudz spēļu izlaidis traumu dēļ. 2022.—2023. gada NBA sezonā D. Lilards atgriezās iepriekšējā spēles kvalitātē pēc traumu pārvarēšanas. 2023. gada 26. februārī, uzvarā pār Hjūstonas "Rockets" (131—114) viņš guva 71 punktu, uzstādot savu un kluba rezultativitātes rekordu, kā arī kļūstot par tikai 8. spēlētāju līgas vēsturē, kas vienā spēlē guvis vairāk par 70 punktiem. 2023. gada septembrī plašā trīs komandu maiņas darījumā D. Lilards nonāca Milvoki "Bucks"; šīs maiņas rezultātā Portlendā nonāca Džrū Holidejs, Deandrē Eitons, Tumani Kamara un nākotnes drafta izvēles, savukārt Fīniksas "Suns" ieguva Greisonu Allenu, Jusufu Nurkiču, Nasiru Litlu un Keonu Džonsonu. ESPN. «Portland Trail Blazers' Damian Lillard hits playoff-record 12 3s in 2OT loss». «Rockets vs. Trail Blazers - NBA Game Recap - February 26, 2023». ESPN (angļu). Skatīts: 2023-03-07. «Bucks Acquire NBA 75th Anniversary Team Member Damian Lillard». www.nba.com (angļu). 2023-09-28. Skatīts: 2023-10-02. Vikikrātuvē par šo tēmu ir pieejami multivides faili. Skatīt: Demjens Lilards. Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) ESPN NBA profils (angliski) RealGM Basketball profils (angliski)