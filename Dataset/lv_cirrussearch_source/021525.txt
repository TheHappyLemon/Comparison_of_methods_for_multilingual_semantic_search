Nebalsīgs palatāls eksplozīvs slēdzenis ir skaņa, kas sastopama vairākās valodās, to vidū ungāru, albāņu un latviešu. Starptautiskajā fonētiskajā alfabētā (IPA) šo skaņu apzīmē ar simbolu [c]. Tā balsīgā versija ir balsīgs palatāls eksplozīvs slēdzenis [ɟ]. Latviešu valodas grafēma <ķ> parasti atbilst skaņai, kas starptautiskajā fonētiskajā alfabētā tiek apzīmēta kā [c]. Izņēmums ir kombinācija <šķ>, kas latviešu valodā reizēm tiek izrunāta kā [ʃtʃ],[nepieciešama atsauce] jeb, pārrakstot latviešu burtiem, <šč>. Nebalsīgs palatāls eksplozīvs slēdzenis ir bieži sastopams arī ungāru un albāņu valodās. Albāņu valodā tas tiek ortogrāfiski apzīmēts kā <q>. Dažos gadījumos, piemēram, vārdā lakuriq ("kails, pliks") tas tiek realizēts kā [tɕ] līdzīgi latviešu <č> ([tʃ]). Grafēma <q> ir ietverta arī albāņu endonīmā shqip – "albānis". Ungāru valodā skaņa [c] ir bieži sastopama, ortogrāfiski tā tiek apzīmēta ar “ty”.