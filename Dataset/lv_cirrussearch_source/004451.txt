Šeins Doens (Shane Albert Doan; dzimis 1976. gada 10. oktobrī Halkirkā, Albertā, Kanādā) ir bijušais kanādiešu hokejists, labās malas uzbrucējs, Kanādas hokeja izlases dalībnieks. Karjeras laikā aizvadījis 21 sezonu Nacionālajā hokeja līgā, 20 no tām spēlējot Fīniksas "Coyotes", vēlāk Arizonas "Coyotes" sastāvā. 1540 aizvadītajās spēlēs atzīmējies ar 972 rezultativitātes punktiem. 13 gadus bija "Coyotes" kapteinis. Kanādas hokeja izlases rindās izcīnījis piecas Pasaules čempionātu medaļas. Doens (2017) bija Rietumu hokeja līgas kluba Kemlūpas "Blazers" īpašnieks. Šajā komandā Doens savulaik aizvadīja trīs sezonas. Pašlaik (2024) ir NHL kluba Toronto "Maple Leafs" ģenerālmeneģera Breda Trelivinga asistents. Doenam un viņa sievai Andreai ir četri bērni, un viņi dzīvo Skotsdeilā, Arizonā. Ģimene pavada vasaras Kemlūpsā, kur Doens spēlēja hokeju jaunībā un satika savu sievu. Viņa dēls Džošs šobrīd spēlē Tuksonas "Roadrunners" komandā, un viņu draftēja Arizonas "Coyotes" 2021. gada NHL drafta 2. kārtā. 1995. gada NHL draftā viņu izvēlējās Vinipegas "Jets" ar kopējo septīto drafta numuru. 1996. gada vasarā "Jets" franšīze tika pārcelta uz Fīniksu, komandai tiekot pārdēvētai par Fīniksas "Coyotes". Doena rezultativitāte ievērojami pieauga 1999.—2000. gada sezonā, kad viņš atzīmējās ar 51 rezultativitātes punktu un bija otrs komandas rezultatīvākais spēlētājs aiz Džeremija Rēnika. 2003.—04. gada sezonā uzsāka pildīt "Coyotes" kapteiņa pienākumus un pirmo reizi karjerā sezonu noslēdza kā komandas rezultatīvākais spēlētājs. 2007.—08. gada sezonu Doens noslēdza ar 78 rezultativitātes punktiem, kas bija uzbrucēja rezultatīvākā NHL sezona. 2014.—15. gada sezonā kļuva par "Jets" un "Coyotes" franšīzes visu laiku rezultatīvāko spēlētāju. 2017. gada jūnijā "Coyotes" vadība paziņoja, ka līgumu ar uzbrucēju nepagarinās. Divus mēnešus vēlāk Doens paziņoja par karjeras beigšanu. Kopā ar Kanādas izlasi ir divreiz uzvarējis Pasaules čempionātos (2003, 2007) un trīsreiz izcīnījis sudraba medaļu (2005, 2008, 2009). Vikikrātuvē par šo tēmu ir pieejami multivides faili. Skatīt: Šeins Doens. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)