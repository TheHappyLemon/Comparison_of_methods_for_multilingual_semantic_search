Viktors Tīcs (čehu: Viktor Tietz; 1859. gada 13. aprīlis Rumburka — 1937. gada 8. decembris Karlovi Vari) bija Čehijas šahists. Studējis Grācā un Vīnē, pēc augstskolas beigšanas strādājis kā nodokļu ierēdnis Prāgā. No 1890. gada strādājis Karlsbādē, ticis ievēlēts pilsētas domē, bet 1902. gadā atkāpies no civildienesta. Mūža pēdējos desmit gadus cietis no redzes problēmām. Ar šahu iepazinies vidusskolā. Studiju laikā piedalījies Vīnes šaha turnīros, tajā pašā laikā daudz laika un spēka veltot šaha dzīves organizācijai. 1888. gada 1. martā bijis viens no "Jaunā Vīnes šaha kluba" (vācu: Der Neue Wiener Schachklub) dibinātājiem un vadības komitejas dalībniekiem. Vēlākajos gados šaha turnīros piedalījies tikai Karlsbādē, kur 1902. gadā uzvarējis nelielā četru šahistu turnīrā, apsteidzot Davidu Janovski un Moricu Porgesu. Bijis četru Karlsbādes šaha turnīru organizators (1907, 1911, 1923, 1929), kuros piedalījušies tā laika spēcīgākie šahisti. Godinot Tīca piemiņu, viņa vārdā mūsdienās ir nosaukts Karlovi Vari šaha klubs. Viktor Tietz - legenda karlovarské šachové hry Šahista profils chessgames.com mājaslapā (angliski) Šahista profils 365chess.com mājaslapā (angliski)