Rozālija Purgale (1904. gada 1. maijs — 1984. gada 2. marts) bija pirmā sieviete tiesnese Latvijā. Dzimusi Alūksnē rakstveža ģimenē. Pirmās skolas gaitas sākusi Alūksnes draudzes skolā, vēlāk izglītojusies Alūksnes biedrības vidusskolā, 1923. gadā pabeigusi Rīgas Pirmo valsts vidusskolu. No 1923. gada studējusi Latvijas Universitātes Tautsaimniecības un tiesību zinātņu fakultātē. No 1930. gada Latgales apgabaltiesas tiesamata kandidāte. 1932. gadā Purgale saņēma tiesību zinātņu kandidātes diplomu. 1933. gadā strādājusi par Latgales apgabaltiesas viceprokurori. Tajā pašā gadā iecelta par miertiesnesi, tiesneša amatā strādājusi līdz pat Latvijas okupācijai 1940. gadā. Pēc Otrā pasaules kara dzīvojusi trimdā Amerikas Savienotajās Valstīs. Bijusi studenšu korporācijas "Gundega" biedre. "Jurista Vārds", 17. marts 2015 /NR. 11 (863)