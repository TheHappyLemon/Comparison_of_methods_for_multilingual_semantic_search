Sergejs Kosticins (baltkrievu: Сяргей Касціцын; dzimis 1987. gada 20. martā) ir baltkrievu hokejists, kreisās malas uzbrucējs, Baltkrievijas hokeja izlases dalībnieks. Pašlaik (2017) Sergejs pārstāv Kontinentālās hokeja līgas klubu Minskas "Dinamo". Viņa brālis Andrejs arī ir profesionāls hokejists. Profesionāļa karjeru Sergejs uzsāka 2002.—03. gada sezonā Baltkrievijas Ekstralīgas kluba HK Gomeļa sastāvā. Tā rindās viņš spēlēja līdz pat 2004.—05. gada sezonas izskaņai, kad 2005. gada NHL draftā viņu izvēlējās Monreālas "Canadiens" un Sergejs pārcēlās uz Ziemeļameriku. Tobrīd "Canadiens" rindās jau spēlēja viņa brālis Andrejs, taču Sergejs 2005.—06. un 2006.—07. gada sezonas aizvadīja Ontārio hokeja līgas kluba Londonas "Knights" sastāvā. 2007.—08. gada sezonā Sergejs debitēja NHL, "Canadiens" rindās aizvadot 52 spēles. Arī turpmākajās sezonās Kosticinam bija problēmas nostiprināties kluba sastāvā, līdz 2009.—10. gada sezonas otrajā pusē tika aizmainīts uz Našvilas "Predators" rindām. Jau savā pirmajā sezonās "Predators" rindās Sergejs guva 50 punktus, 2011. gada vasarā noslēdzot līgumu ar klubu uz nākamajiem trim gadiem. 2012.—2013. gada NHL sezonas lokauta laikā spēlēja Kontinentālās hokeja līgas kluba Omskas "Avangard" sastāvā. Otro sezonas pusi aizvadīja "Predators" rindās, taču pēc NHL sezonas beigām noslēdza līgumu ar "Avangard". 2013.—14. gada sezonā "Avangard" rindās guva 34 punktus 54 spēlēs, taču pēc sezonas beigām tika aizmainīts uz Kazaņas "Ak Bars", "Avangard" pretī saņemot Konstantīnu Baruļinu. 2015. gada jūlijā pievienojās Ņižņijnovgorodas "Torpedo" rindām. Baltkrievijas hokeja izlases sastāvā Sergejs spēlējis 2010. gada olimpisko spēļu turnīrā, kā arī 2008., 2012. un 2014. gada Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)