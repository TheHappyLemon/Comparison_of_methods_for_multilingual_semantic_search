Marians Ādams Rejevskis (poļu: Marian Adam Rejewski, dzimis 1905. gada 16. augustā, miris 1980. gada 13. februārī) bija poļu matemātiķis un kriptogrāfs, kas 1932. gadā atšifrēja "Enigmas" kodu. Tā bija vācu nozīmīgākā šifrēšanas mašīna. Rejevska un viņa kolēģu panākumi ļāva britiem nolasīt "Enigmu" Otrā pasaules kara laikā, un zem koda "Ultra" veikt militāro spiegošanu, rezultātā palīdzot sakaut Trešo reihu. Studējis matemātiku Poznaņas universitātē. 1932. gadā Rejevskis iestājās darbā Polijas armijas ģenerālštāba kriptogrāfijas nodaļā — Biuro Szyfrów, un jau tā paša gada decembrī uzlauza Enigmas kodu. Redzot 2. Pasaules kara sākuma neizbēgamību, poļu ģenerālštābs 1939. gada 25. jūlijā nodeva atšifrēšanas algoritmu angļu un franču izlūkdienestiem. Sākoties 2. pasaules karam, 1939. gada septembrī Biuro Szyfrów tika caur Rumāniju evakuēts uz Franciju. Kad arī Francija tika okupēta, Rejevskis kādu laiku strādāja Višī Francijas zonā, pēc tam franču Alžīrijā. Kad 1942. gadā Vācija okupēja arī Višī zonu, Rejevskis devās uz Spāniju, pēc tam caur Portugāli uz Lielbritāniju, kur iestājās Polijas armijā. Pēc kara Rejevskis atgriezās Polijā pie sievas un bērniem un bez īpašas slavas strādāja rūpnīcā par grāmatvedi. Vikikrātuvē par šo tēmu ir pieejami multivides faili. Skatīt: Marians Rejevskis. Encyclopædia Britannica raksts (angliski) Enigmas koda uzlaušana (angliski)