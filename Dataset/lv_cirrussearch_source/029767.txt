Gemini 1 bija NASA programmas Gemini kosmosa kuģa Gemini pirmais nepilotējams lidojums. Tā galvenais uzdevums bija jaunā kosmosa kuģa un modificētās starpkontinentālās ballistiskās raķetes Titan II pārbaudes reālā lidojumā. Tajā tika arī izmēģināta jauna sakaru un sekošanas sistēma. Kosmosa kuģis tika īpaši būvēts nepilotējamam lidojumam. Dzīvības nodrošināšanas sistēmas vietā tika ievietots balasts. Karstuma vairogā tika izurbti četri lieli caurumi, lai kuģis garantēti sadegtu, ieejot atmosfērā. Kosmonautu sēdekļu vietā tika ievietotas paletes ar instrumentiem telemetrijas savākšanai un pārraidīšanai. Gemini 1 tika palaists 1964. gada 8. aprīlī 16:01:01 UTC ar nesējraķeti Titan II GLV no Kanaveralas zemesraga Gaisa spēku stacijas starta laukuma LC-19. Sākotnēji plānotā 299 km augstuma vietā kosmosa kuģis tika ievadīts orbītā ar apogeju 320 km. Tam nebija plānota atdalīšanās no otrās pakāpes. 4 stundas 50 minūtes pēc starta, veicot trīs apriņķojumus, misija tika pabeigta. Zemā perigeja dēļ (190 km) Gemini 1 četru dienu laikā zaudēja augstumu, un 1964. gada 12. aprīlī iegāja atmosfēras blīvajos slāņos un sadega. On The Shoulders of Titans: A History of Project Gemini Arhivēts 2003. gada 7. decembrī, Wayback Machine vietnē. NASA