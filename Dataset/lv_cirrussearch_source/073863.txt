Artjoms Rudņevs (dzimis 1988. gada 13. janvārī Daugavpilī) ir bijušais Latvijas futbolists, spēlējis uzbrucēja pozīcijā, bijis Latvijas izlases dalībnieks. Karjeru uzsāka Daugavpils klubā "Daugava" (tobrīd ar nosaukumu "Ditton"), bet 2009. gada februārī pievienojās Ungārijas futbola klubam Zalaegersegas TE. Tomēr līgums tika nekorekti noslēgts, jo spēkā joprojām saglabājās līgums ar FK Daugava, bet strīda risināšana tika nodota FIFA. 2009. gada maijā Rudņevs beidzot debitēja ZTE sastāvā. 2008.—2009. gada sezonā Ungārijas čempionātā paspēja aizvadīt četras spēles, kurās guva divus vārtus. ZTE klubā Rudņevs aizvadīja arī visu nākamo sezonu, kopā ar komandu izcīnot 5. vietu Ungārijas čempionātā, kā arī iekļūstot Ungārijas kausa izcīņas finālā, kurā viņš guva vienus vārtus. Šajā sezonā Rudņevs kļuva par visa čempionāta otru labāko vārtu guvēju ar 16 vārtiem, kā arī par savas komandas rezultatīvāko spēlētāju. Pēc sezonas ungāru interneta portāli ziņoja, ka par Rudņevu interesi izrāda Vācijas, Anglijas un Kipras klubi, taču vienīgo reālo piedāvājumu izteica Polijas klubs Poznaņas "Lech", uz kuru Rudņevs devās uz pārbaudēm. Sākotnēji Rudņevs ar poļu klubu nespēja vienoties par līguma nosacījumiem, tādēļ 2010./2011. gada sezonu uzsāka vēl ZTE rindās, tomēr 4. augustā Artjoms Rudņevs oficiāli parakstīja līgumu ar "Lech" uz četrām sezonām. Sezonas gaitā Eiropas līgas ietvaros Rudņevs divās savstarpējās spēlēs ar Turīnas "Juventus" guva uzreiz četrus vārtus. Nākamajos mēnešos masu medijos parādījās informācija par vairāku Eiropas valstu līgu klubu, tai skaitā Itālijas A sērijas "Juventus", interesi par Rudņevu. 2012. gada maijā tika paziņots, ka Artjoms Rudņevs parakstījis 4 gadu līgumu ar Vācijas Bundeslīgas klubu Hamburgas SV, kļūstot par pirmo Latvijas futbolistu, kas spēlējis Bundeslīgā. 26. septembrī viņš iesita pirmos vārtus Bundeslīgā, bet visā sezonā guva 12 vārtus 34 spēlēs, dalot pirmo vietu komandas rezultatīvāko spēlētāju sarakstā, kā arī ierindojoties Top 10 rezultatīvāko Bundeslīgas spēlētāju sarakstā. Šo panākumu kaldināja toreizējā trenera Torstena Finka uzticēšanās Artjomam. 2014. gada pirmajā pusē Hamburgā notika treneru un administrācijas maiņas, kā rezultātā Artjoms tika izīrēts citam Bundeslīgas klubam Hannover 96, kas pēc īres beigām neizmantoja iespēju izpirkt futbolista līgumu no Hamburgas kluba. 2014.—2015. sezonā A. Rudņevs atgriezās Hamburgas SV, taču spēlēja salīdzinoši maz un nerezultatīvi, jo nespēja iekarot jauno treneru simpātijas, taču arī paša kluba sniegums bija vājš. Novembrī mačā pret Brēmenes "Werder" viņš guva savus pirmos sezonas vārtus, palīdzot komandai uzvarēt. 2016. gada 15. jūnijā tika paziņots, ka Rudņevs pievienojas citam Bundeslīgas klubam 1. FC Köln. Ķelnes kluba rindās aizvadīja 18 spēles Bundeslīgā, gūstot trīs vārtus. 2017. gada 29. septembrī ģimenes apstākļu dēļ Artjoms pārtrauca līgumu ar 1. FC Köln un paziņoja, ka beidz spēlētāja karjeru. Līdz šodienai joprojām nav zināmi patiesie iemesli karjeras pāragrai noslēgšanai. Arī publiskos futbola pasākumos Artjoms tikpat, kā neparādās un regulāri atsaka intervijas jebkāda veida medijiem un žurnālistiem. Uz Latvijas izlasi Rudņevs pirmoreiz tika izsaukts uz draudzības spēli pret Igauniju 2008. gada 12. novembrī. Šo spēli viņš sāka pamatsastāvā. Spēlējis arī Latvijas U21 izlasē. Latvijas pieaugušo izlases sastāvā nespēja gūt vārtus pirmajās 14 spēlēs, līdz iesita savus pirmos vārtus spēlē pret Maltu. Kopumā Latvijas izlasē aizvadījis 38 spēles un guvis 2 vārtus. Daugavpils "Daugava" Latvijas kauss futbolā — 2008 Zalaegerszegi TE Ungārijas kauss Finālists: 2010 Lech Poznań Polijas kauss Finālists: 2011 Labākais spēlētājs Ekstraklasa Polijas Futbolistu asociācijas vērtējumā : 2011 Polijas Ekstraklasas Labākais vārtu guvējs: 2011–12 Atzīts par gada uzlēcošo zvaigzni Latvijas sportā: 2010 Artjoms Rudņevs ir precējies. 2011. gadā viņam piedzima meitiņa. Atjaunots 2016. gada 26. augustā. Koscinkevičs, Ilvars (2012. gada 6. martā). "Artjoms Rudņevs: Ar nepacietību gaidu jauno ciklu". Sporta Avīze (Rīga: SIA "Mediju nams") 10 (36): 24.—27. lpp. ISSN 1691-0451. Rudņevs spēlēs ungāru "Zalaegerszegi TE" LFF: Rudņeva līgums ar "ZTE FC" ir spēkā neesošs[novecojusi saite] Nauris Mackevičs. «Rudņeva vārti neglābj "ZTE" no zaudējuma kausa finālā». sportacentrs.com, 26.05.2010.. Skatīts: 20.06.2010.. «Ungārijas čempionāta vārtu guvēji». Arhivēts no oriģināla, laiks: 2011. gada 26. augustā. Skatīts: 2015. gada 2. jūnijā. Nauris Mackevičs. «Rudņevs uzaicināts uz poļu "Lech"». sportacentrs.com, 11.06.2010.. Skatīts: 20.06.2010.. Andris Liepa. «Rudņevs oficiāli pievienojas Poznaņas "Lech"». sportacentrs.com, 04.08.2010.. Skatīts: 04.08.2010.. Arturs Vaiders. «Rudņevs: "Pēdējie vārti pret "Juventus" ir svarīgākie visā līdzšinējā karjerā"». parsportu.lv, 02.12.2010.. Arhivēts no oriģināla, laiks: 2010. gada 12. decembrī. Skatīts: 02.12.2010.. Andrejs Siliņš. «Itālijas medijs: "Juventus" grib iegādāties Rudņevu». sportacentrs.com, 02.12.2010.. Skatīts: 02.12.2010.. «Rudnevs-Wechsel perfekt: "Ich bin bereit für harte Arbeit"». Arhivēts no oriģināla, laiks: 2012. gada 13. maijā. Skatīts: 2012. gada 11. maijā. «Oficiāli: Rudņevs pievienojas "Hamburger SV"». Sportacentrs.com. 2012. gada 11. maijā. Skatīts: 2012. gada 12. maijā. «Artjoms Rudņevs paraksta trīs gadu līgumu ar "1. FC Köln"». lff.lv. 2016. gada 15. jūnijs. Skatīts: 2016. gada 27. augustā. Andrejs Siliņš. «Rudņevs beidz spēlētāja karjeru». sportacentrs.com, 2017. gada 29. septembris. Skatīts: 2017. gada 1. oktobrī. «Starkovs izsauc četrus debitantus». Arhivēts no oriģināla, laiks: 2008. gada 9. novembrī. Skatīts: 2008. gada 6. novembrī. Latvijai Tallinā neizšķirts Rudņevs atklāj rēķinu izlasē, Latvija pārspēj Maltu «Artjoms Rudnevs». playerhistory.com. Skatīts: 2016. gada 26. augusts. WorldFootball profils (angliski) National-Football-Teams profils (angliski) Transfermarkt spēlētāja profils (angliski) Eu-football.info profils (angliski) FBref spēlētāja profils (angliski)