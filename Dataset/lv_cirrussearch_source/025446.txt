Donats Baņonis (lietuviešu: Donatas Banionis, dzimis 1924. gada 28. aprīlī, miris 2014. gada 4. septembrī) bija lietuviešu un padomju aktieris un teātra režisors. Saņēmis vairākus Lietuvas valsts apbalvojumus, tai skaitā Lietuvas Dižkunigaiša Ģedimina ordeņa Komandiera krustu (1994). Divkārtējs PSRS Valsts prēmijas laureāts (1967, 1977), Lietuvas PSR Nopelniem bagātais mākslinieks (1965) un PSRS Tautas skatuves mākslinieks (1974). Baņonis uzsāka aktiera gaitas pie lietuviešu režisora Joza Miltiņa Panevēžas Drāmas teātra studijā, kuru beidzis 1945. gadā. 1940. gadā sācis strādāt Panevēžas drāmas teātrī. Aktiera karjeras laikā Panevēžas teātrī Baņonis atveidoja vairāk nekā 100 lomas, bet 1980. gadā kļuva par šī teātra vadītāju. 2013. gadā apbalvots ar Lietuvas Nacionālo kultūras un mākslas prēmiju par Joza Miltiņa darba turpināšanu teātrī un kino. Ar savām kinolomām Baņonis kļuva pazīstams PSRS, bet pēc tam ieguva arī starptautisku atzinību. Karlovi Varu Starptautiskajā filmu festivālā Baņonis ieguva balvu kā labākais aktieris par lomu Vītauta Žalakeviča režisētajā filmā "Neviens negribēja mirt" (Niekas nenorėjo mirti, 1966). Pēc tam sekoja galvenās lomas Savas Kuliša filmā "Klusā sezona" (Мёртвый сезон, 1968), Konrāda Volfa filmā Goya - oder Der arge Weg der Erkenntnis (1971), Andreja Tarkovska filmā "Solāris" (Солярис, 1972). Piedalījies tādās pazīstamās filmās kā "Sarkanā telts" (1969), "Karalis Līrs" (1971), "Mistera Makinlija bēgšana" (1975), "Prinča Florizeļa piedzīvojumi" (Клуб самоубийц, или Приключения титулованной особы, TV filma, 3 sērijas, 1979). Attēlojis lomas arī Rīgas Kinostudijā uzņemtajā Adas Neretnieces režisētajā filmā "Kapteinis Džeks" (1972), kā arī Aloiza Brenča filmās "Depresija" (1991), "Anna" (1996). «Miris pazīstamais lietuviešu aktieris Donāts Baņonis». ir.lv. Kinoskatītāja rokasgrāmata. Rīga : Galvenā enciklopēdiju redakcija. 1980. 47. lpp. «Miris pazīstamais lietuviešu aktieris Donāts Baņonis». KasJauns.lv. IMDb profils (angliski) AllMovie profils (angliski)