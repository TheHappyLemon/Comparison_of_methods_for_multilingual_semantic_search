Rihards Rudzītis (1898-1960) bija latviešu rakstnieks, filozofs un sabiedriskais darbinieks. Latvijas Rēriha kultūras sakaru biedrības vadītājs (1936-1940). Dzimis 1898. gada 19. februārī Mellužos zemnieka Jēkaba Rudzīša un viņa sievas Katrīnes ģimenē. Mācījās vietējā pagasta skolā, pēc tam Luda Bērziņa ģimnāzijā Dubultos (1909-1915). Pirmā pasaules kara laikā pārcēlās uz dzīvi Tērbatā, kur Tērbatas Universitātē sāka studēt senās valodas (1915-1918). 1917. gadā laikrakstā "Jaunais Vārds" tika iespiests viņa pirmais dzejolis. Bermontiādes laikā dienēja Latvijas armijā, strādāja arī avīzē „Latvju kareivis”. Pēc Latvijas brīvības cīņu beigām studēja filozofiju Latvijas Universitātē (1920-1931), līdztekus bija Latvijas Valsts bibliotēkas bibliotekārs un nodarbojās ar rakstniecību. 1922. gadā iznāca viņa pirmā dzejas grāmata "Cilvēka dziesmas", 1933. gadā otrā dzejas grāmata "Daiļajai Dvēselei". Šajā laikā viņš apceļoja Latviju un citas Eiropas valstis, kā rezultātā 1929. gadā tika izdotas viņa "Svētceļotāja piezīmes". Tulkoja Rabindranatu Tagori, iepazinās ar teozofisko literatūru, galvenokārt H. Blavatskas darbiem. Pēc Latvijas Rēriha biedrības vadītāja Fēliksa Lūkina lūguma rediģēja N. Rēriha "Dzīvās Ētikas" grāmatas latvisko tulkojumu. No 1936. līdz 1940. gadam Rudzītis vadīja Latvijas Rēriha kultūras sakaru biedrību. No 1935. līdz savai nāvei Rihards Rudzītis strādāja pie pētnieciskas grāmatas "Svētā Grāla Brālība", ko pilnībā nepaguva pabeigt. Pēc Otrā pasaules kara vasarās uzturējās Grundzāles pagastā lauku mājās, kur 1947. gadā uzrakstīja poētisku apcerējumu par dzīves pamatlikumiem – atkaliemiesošanās ideju, karmu "Mūži". 1948. gadā R. Rudzītis un viņa sieva tika apcietināti un izsūtīti uz Komi APSR, vēlāk uz Kazahstānas GULAGa nometnēm. Pēc Staļina nāves abi atgriezās dzimtenē, tomēr PSRS okupācijas laikā R. Rudzīša darbi bija aizliegti un glabājās specfondos. Pēc Helēnas Rērihas vēlējuma savas dzīves pēdējos gados viņš krievu valodā uzrakstīja manuskriptu "Kosmiskās stīgas Nikolaja Rēriha daiļradē", kā arī grāmatu "Uguns Mācība. Ievads Dzīvajā Ētikā", kas palika neizdota līdz pat 2008. gadam. Miris 1960. gada 5. novembrī Rīgā. R. Rudzīša dzeja dziļi izjusta, jaukskanīga, lielākoties ieturēta klasiskā pantmērā. Viņa dzejnieka būtībai raksturīgs prātnieciski reliģisks un ētisks ideālisms, tāpat garīgās skaidrības un pilnības slāpes, par ko runā arī savās apcerēs. Daudz rakstījis par māklslas, filozofijas un gara kultūras jautājumiem periodikā. Cilvēka dziesmas (1922); Saules kultūra (par R. Tagori, 1923); Daiļajai Dvēselei (1933); Svētceļotāja piezīmes. Rīga: Jāņa Rapas apgāds, 1929.; Atzinēji un cīnītāji (1935); Nikolajs Rērihs, kultūras ceļvedis (1935), tulkojums krieviski Культура (1936), tulkojums angliski Culture (1937); Daiļuma apziņa pestīs (1936), tulkojums krieviski Красота (1936) Nikolajs Rērihs: kultūras ceļvedis. Rīga: Vieda, 1998. - 175 lpp. Uguns Mācība. Ievads Dzīvajā Ētikā. Rīga: Antēra, 2008. gads Svētceļotāja piezīmes. Mūži. Sirds gaisma, 2009. gads Svētā Grāla Brālība. Rīga: Sirds gaisma, 2010. gads (otrs izlabots izdevums) Dvēseles dziesmas, I. daļa. Rīga: Sirds gaisma, 2010. gads (R. Rudzīša dienasgrāmatas pirmā daļa, kas ietver laika periodu no 1914. līdz 1920. gadam) Dvēseles dziesmas, II. daļa. Rīga: Sirds gaisma, 2011. gads (R. Rudzīša dienasgrāmatas otrā daļa, kas ietver laika periodu no 1920. līdz 1930. gadam) Skaistuma apzināšanās glābs. Rīga: Sirds gaisma, 2012. gads Письма с Гор. Minska: Лотац, 2000. gads (Helēnas un Nikolaja Rērihu sarakste ar Rihardu Rudzīti, I un II sējums, krieviski) Встречи с Юрием Рерихом. Minska: Лотац, 2002. gads, atkārtots izdevums ar papildinājumiem - Minska: Звезды Гор, 2013. gads (krieviski) Николай Рерих Мир Через Культуру. Minska: Лотац, 2002. gads (krieviski) Дневник (1930 - 1960). Minska: Звезды Гор, 2003. gads (krieviski) Братство Святого Грааля. Minska: Звезды Гор, 2004. gads (krieviski) Советы учителю Живой Этики. Minska: Звезды Гор, 2005. gads (krieviski) Психическая энергия - путеводная звезда человечества. Minska: Звезды Гор, 2006. gads (krieviski) Учение Огня. Введение в Живую Этику. Minska: Звезды Гор, 2008. gads (krieviski) Космические струны в творчестве Николая Рериха. Minska: Звезды Гор, 2009. gads (krieviski) Избранное. Minska: Звезды Гор, 2009. gads (rakstu un eseju izlase, krieviski) Песни души. Дневник. Minska: Звезды Гор, 2011. gads (krieviski) Сознание Красоты спасет. Minska: Звезды Гор, 2011. gads (krieviski) Искусство творить взаимоотношения. Minska: Звезды Гор, 2012. gads (krieviski) Симфония качеств. Minska: Звезды Гор, 2012. gads (krieviski) Космические струны в творчестве Николая Рериха. Minska: Звезды Гор, 2013. gads (krieviski, atkārtots izdevums ar papildinājumiem) Gunta Rudzīte. Mans tēvs Rihards Rudzītis. Rīga: Sirds gaisma, 2014. gads (latviski un krieviski) 2013. gada 17. februārī Jūrmalas pilsētas muzejā atzīmēja Riharda Rudzīša 115. dzimšanas dienu. Latviešu konversācijas vārdnīca. XIX. sējums. Rīga : Anša Gulbja izdevniecība. 36881-36882. sleja. Dzejnieka Riharda Rudzīša 115 gadu jubilejai veltīts pasākums Kulturasdiena.lv. 2013. gada 13. februārī