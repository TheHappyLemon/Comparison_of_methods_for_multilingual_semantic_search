"Grūti būt dievam" (vācu: Es ist nicht leicht ein Gott zu sein) ir vācu režisora Pītera Fleišmana 1989. gadā uzņemta fantastikas filma, kuras pamatā ir brāļu Strugacku tāda paša nosaukuma stāsts. Strugacku galvenā prasība bija, lai filmai būtu padomju režisors, vēlams, Aleksejs Germans, taču "Sovinfilm" vadība lēma citādi un uzaicināja VFR režisoru Pīteru Fleišmanu (viņa stūrgalvības un smagā rakstura dēļ Strugacki pārtrauca sekot filmēšanas procesam, un rezultātā uzņemtā filma viņiem ārkārtīgi nepatika). Fleišmans bija iecerējis no romāna izveidot pasaules klases fantastisku grāvēju, orientējoties uz aizrobežu tirgu, tādēļ galvenā loma tika uzticēta ārzemju aktierim. Līdz ar to Rumatas lomai tika uzaicināts poļu teātra un kino aktieris Edvards Zentara (poļu: Edward Żentara), kurš bija kaut nedaudz pazīstams "pasaules sabiedrībai". Netālu no Jaltas tika uzbūvētas grandiozas dekorācijas — visa Arkanara dabiskā lielumā. Ieguldītie līdzekļi (pēc tā laika mērauklām) bija apjomīgi. Filmēšana ievilkās, un Fleišmanam bija vajadzīgs ilgs laiks, lai Eiropā atrisinātu ar pirmizrādes pārcelšanu saistītos jautājumus. Augsti attīstīta Zemes cilvēce izsēdinājusi eksperimentālo vēsturnieku Antonu uz planētas, kas dzīvo saskaņā ar viduslaiku likumiem. Šeit viņa vārds ir Rumata Estorskis. Viņa mērķis ir būt novērotājam no malas un fiksēt novēroto. Antons ir maskējies kā parasts šīs planētas iedzīvotājs, tādēļ viņam jāuzvedas atbilstoši, viņš nedrīkst iejaukties vēstures gaitā — viņam aizliegts sludināt, gāzt tirānus, izgudrot, izglītot, aizliegts nogalināt. Taču, redzot apkārt valdošo šausmīgo netaisnību, Rumata vairs nespēj samierināties ar pasīva novērotāja lomu, viņš nolemj ņemt rokās zobenu un pievienoties cīņai... Edvards Zentara (Edward Żentara) — dons Rumata Estorskis (Antons) Aleksandrs Filipčenko — dons Reba Anna Gotjē — Kira Andrejs Boltņevs — Budahs Pjērs Klemanti — karalis Mihails Gluzskis — ieroču meistars Gauks Elgudža Burduli — barons Pampa Reģimants Adomaitis — dons Kondors Verners Hercogs — Mita un citi aktieri. Filmā plaši izmantots helikopters Mi-2 ar pilnīgi nefutūristisku izskatu, tikai neparasti nokrāsots. Grāmatā kā zemiešu lidaparāti vairākas reizes minēti tieši helikopteri (vienreiz — dirižablis); Grāmatā Arkanara aprakstīta kā ostas pilsēta ar kārtīgi celtām Eiropas stila mājām; Arkanaras arhitektūra un infrastruktūra pēc daudzām pazīmēm atbilst renesanses laiku Eiropai. Filmā galvenās dekorācijas ir tuksneša ainava un būves, kas acīmredzami izgrebtas klintīs vai izgatavotas no māla, izraisot asociācijas drīzāk ar Tombuktu vai Jemenas ēkām. Tiek pieļauts, ka dona Rebas prototips ir padomju represīvā aparāta vadītājs Lavrentijs Berija; Daudzas ainas tika filmētas Čufut Kale alās Krimā, netālu no Bahčisarajas; "Grūti būt dievam" dekorācijās tika uzņemta filma "Konektikutas jeņķis karaļa Artura galmā". «Grūti būt dievam». Lasītājas piezīmes (lv-LV). 2010-12-10. Skatīts: 2018-12-06. Трудно быть богом (1989) на сайте kinoros.ru[novecojusi saite] IMDb profils (angliski) Испанский постер фильма Французский постер фильма[novecojusi saite] Трудно быть богом Трудно быть богом (1989) фильм