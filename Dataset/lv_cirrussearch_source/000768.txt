Anastasija Sevastova (dzimusi 1990. gada 13. aprīlī Liepājā) ir Latvijas tenisiste. Profesionālo karjeru uzsāka 2006. gadā. A. Sevastovas labākais sasniegums WTA vienspēļu rangā ir 11. vieta, kas sasniegta 2018. gada 15. oktobrī. Karjeras laikā ir uzvarējusi 4 WTA un 13 ITF vienspēļu turnīros. Lielākais karjeras sasniegums ir pusfināls 2018. gada ASV atklātajā tenisa čempionātā, tajā 2016. un 2017. gadā spēlējusi ceturtdaļfinālā. A. Sevastovas treneris un dzīvesbiedrs ir Ronalds Šmits no Austrijas (kopš 2015. gada). Iepriekšējais treneris bija cits austrietis — Martins Rutners. 2018. un 2019. gadā atzīta par Latvijas gada sportisti. 2022. gadā pārtraukusi profesionālā tenisa karjeru. Dzimusi 1990. gadā Liepājā. Mācījās Liepājas A. Puškina 2. vidusskolā. Trenējās pie tenisa trenera Edgara Ernestsona, vēlāk Nikija Piliča akadēmijā Vācijā. 2010. gada 6. maijā A. Sevastova Eštorilas WTA International sērijas turnīrā otro reizi karjerā sasniedza WTA turnīra pusfinālu, bet pēc tam arī pirmo reizi finālu, kurā izcīnīja savu pirmo karjeras uzvaru šāda līmeņa turnīros. Tādējādi viņa kļuva par pirmo Latvijas spēlētāju pēc Larisas Neilandes , kas uzvarējusi šāda līmeņa turnīrā. 2011. gada Austrālijas atklātajā čempionātā viņa uzvarēja Poļonu Hercogu (Slovēnija), Janīnu Vikmeijeri (Beļģija) un Vesnu Manasijevu (Krievija), bet ceturtajā kārtā piekāpās WTA ranga līderei Karolīnai Vozņackai (Dānija) ar 3—6, 4—6. Tādējādi A. Sevastova kļuva par visu laiku veiksmīgāko Latvijas tenisisti Australian Open. Pēc turnīra publicētajā rangā viņa ieņēma 36. vietu WTA rangā, kas bija viņas līdz tam augstākā pozīcija. 2013. gada maijā pēc vairākām traumām paziņoja par karjeras beigšanu. 2015. gada janvārī paziņoja par plāniem atgriezties profesionālajā tenisā un jau janvārī spēlēja pirmajā turnīrā pēc pārtraukuma. Pēc atgriešanās profesionālajā tenisā A. Sevastovai veiksmīgākais ir 2016. gada ASV atklātais čempionāts, kurā viņai izdevās sasniegt ceturtdaļfinālu, pārspējot arī pasaules trešo raketi Garbinji Muguruzu. Cetrutdaļfinālā A. Sevastova guva traumu un piekāpās bijušajai pasaules ranga līderei Karolīnai Vozņackai. Tas kļuva par tenisistes augstāko rezultātu Grand Slam turnīros, un pēc šī turnīra viņa pacēlās uz līdz šim augstāko pozīciju WTA rangā — 32., atgūstot arī Latvijas pirmās raketes pozīciju (iepriekš to ieņēma Aļona Ostapenko). 2017. gada 6. martā sasniedza līdz tam augstāko vietu WTA rangā — 23. Nedēļu pirms tam viņa Dubaijas WTA "Premier" turnīra pusfinālā zaudēja K. Vozņackai. Maijā A. Sevastova uzlaboja savu līdz tam augstāko vietu reitingā, sasniedzot 22. pozīciju WTA rangā. Šajā pašā mēnesī A. Sevastovai izdevās karjeras otrā uzvara pār WTA ranga pirmā trijnieka tenisisti, kad viņa turnīrā Madridē ar 6—3, 6—3 uzveica Karolīnu Pliškovu no Čehijas. Pēc šī panākuma sportiste sasniedza jaunu rekordatzīmi WTA rangā — 18. vietu. Jūnijā A. Sevastova otro reizi karjerā un otro gadu pēc kārtas sasniedza Maļorkas WTA turnīra finālu, kurā uzvarēja, izcīnot savu otro WTA līmeņa uzvaru karjerā. 2017. gadā A. Sevastovai labi veicās arī Grand Slam turnīros: viņa sasniedza trešo kārtu Austrālijas čempionātā, trešo kārtu Francijas čempionātā un otro kārtu Vimbldonas čempionātā. Pēc Vimbldonas turnīra A. Sevastova pakāpās uz karjerā augstāko vietu WTA rangā — 17., kas jūlija pēdējā dienā tika vēl uzlabota līdz 16. vietai reitingā. 2017. gada ASV atklātajā čempionātā A. Sevastova tāpat kā iepriekšējā gadā sasniedza ceturtdaļfinālu. Astotdaļfinālā viņa pārspēja bijušo pasaules pirmo raketi Mariju Šarapovu (5—7, 6—4, 6—2), taču ceturtdaļfinālā trīs setu cīņā (3—6, 6—3, 6—7 (4—7)) piekāpās mājiniecei Slounai Stīvensai. 2017. gada 23. oktobrī sasniedza 15. vietu WTA rangā, kas bija līdz tam augstākais sportistes sasniegums. 2018. gada WTA tūri Sevastova iesāka Brisbenas International, kurā nokļuva līdz pusfinālam, pieveicot Samantu Stosuru, Soranu Kirsteu un Aleksandru Kruniču, pusfinālā zaudējot Aļaksandrai Sasnovičai (6—7(3—7), 4—6). Sidnejas International A. Sevastova piedzīvoja zaudējumu pirmajā kārtā divos setos piekāpjoties Dominikai Cibulkovai (3—6, 1—6). 2018. gada Austrālijas atklātajā čempionātā tenisā A. Sevastova izstājās otrajā kārtā, zaudējot bijušajai pasauls ranga līderei Marijai Šarapovai (1—6, 6—7(4—7)). Februāra sākumā notiekošajā Kataras Open Sevastova nokļuva līdz astotdaļfinālam, pieveicot Donnu Vekiču un Naomi Osaku, astotdaļfinālā piekāpās Simonai Halepai ar rezultātu 4—6, 3—6. Līdz ar zaudējumu Dubaijas WTA Premier turnīra pirmajā kārtā pret Jekaterinu Makarovu (6—3, 6—7(9—11), 3—6), Sevastova izkrita no WTA ranga pirmā divdesmitnieka. Prestižajā Indianvelsas Open turnīrā A. Sevastova nokļuva līdz astotdaļfinālam, kurā piekāpās Venusai Viljamsai (6—7(6—8), 4—6), par ko ieguva 120 ranga punktus, kas palīdzēja atgriezties ranga pirmajā divdesmitniekā. Maiami Open A. Sevastova sasniedza trešo kārtu, otrajā kārtā uzvarot Alizi Kornē, bet trešajā — piekāpjoties trīs reizes turnīra trofeju ieguvušajai Viktorijai Azarenkai (6—3, 4—6, 1—6). A. Sevastovai veiksmīgs izvērtās aprīļa sākumā notiekošais Čarlstonas Premier turnīrs, kas bija pirmais sezonas turnīrs uz māla seguma. Viņa pēc uzvarām pār Karolīnu Dolehaidu, Ešliju Bārtiju un Kristīnu Plīškovu apstājās pusfinālā, kurā zaudēts Jūlijai Gērgesai (7—6(7—5), 6—3). Aprīļa beigās A. Sevastova kopā ar Aļonu Ostapenko bija galvenais Latvijas izlases spēks Federācijas kausa pārspēlēs Hantimansijskā pret Krievijas izlasi par iekļūšanu Pasaules grupā. A. Sevastova, uzvarot vienspēli pret Jekaterinu Makarovu, nodrošināja izlases atgriešanos Pasaules grupā pēc 24 gadu pārtraukuma. Šajās sacensībās iegūtā vēdera vīrusa dēļ viņai nācās izlaist Štutgartes Premier turnīru, neaizstāvot pagājušā gada reitinga punktus. Ja Madrides Premier Mandatory turnīrā tenisiste zaudēja jau otrajā kārtā, sekmīgāk A. Sevastova spēlēja Romas WTA Premier turnīrā, kurā ar uzvarām pār Kristīnu Mladenoviču un Aleksandru Kruniču sasniedza astodaļfinālu, kur zaudēja tobrīdējai pasaules otrajai raketei Karolīnai Vozņackai (2—6, 7—5, 3—6). Starts sezonas otrajā Grand Slam turnīrā Francijas atklātajā čempionātā bija neveiksmīgs: zaudējumi pirmajā kārtā gan vienspēlēs (pret Marianu Duki—Marinjo), gan dubultspēlēs pārī ar Luksemburgas tenisisti Mendiju Minellu (pret Anastastiju Rodionovu un Nadju Kičenoku). Pēc neveiksmes Parīzē A. Sevastova uzsāka zāliena sezonu, sev tradicionāli veiksmīgajā Maļorkas International turnīrā sasniedzot finālu, kurā gan nespēja aizstāvēt titulu, zaudējot Vācijas tenisistei Tatjanai Marijai (4—6, 5—7). Pa ceļam uz finālu tika uzvarētas Svetlana Kuzņecova, Antonija Lotnere, Aila Tomļanoviča un Samanta Stosura. 2018. gada Vimbldonas čempionātā A. Sevastova izstājās pirmajā kārtā, toties lieliski startēja ASV atklātajā čempionātā, pirmo reizi karjerā sasniedzot Grand Slam līmeņa turnīra pusfinālu, kur zaudēja Serīnai Viljamsai. 2018. gada oktobrī A. Sevastova veiksmīgi startēja China Open Premier Mandatory turnīrā, pirmoreiz sasniedzot tik augstas nozīmes turnīra finālu, kurā zaudēts K. Vozņackai (6—3, 6—3). Pēc šī panākuma viņa sasniedza 11. vietu WTA rangā, visaugstāko savā karjerā, tādā veidā arī apsteidzot A. Ostapenko un atgūstot Latvijas pirmās raketes godu pēc ilgāka pārtraukuma. 2018. gada sezona bija veiksmīgākā Sevastovas karjerā, kuras noslēgumā viņa piedalījās WTA Elite Trophy, kur pirmajā mačā pieveica Šuaju Džanu (6—0, 7—6(12—10)), bet otrajā, neizmantojot trīs mačbumbas, piekāpās Garbinjei Mugurusai (7—6(7—4), 2—6, 6—7(1—7)). Sezonas pirmajā spēlē Sevastova Melburnā WTA 250 turnīra pirmajā kārtā uzvarēja Karolīnu Garsiju (6—4, 6—4), bet otrajā kārtā piekāpās Annai Lī (1—6, 4—6). 2022. gada Austrālijas atklātajā čempionātā tenisā A. Sevastova trešo gadu pēc kārtas izstājās pirmajā kārtā zaudējot Polijas tenisistei Magdai Linetei (4—6, 5—7). Pēc sezonas pirmā Grand Slam A. Sevastova paziņoja, ka uz nenoteiktu laiku pārtrauc profesionālo karjeru veselības problēmu dēļ, bet vēlāk tika izplatīta informācija, ka tenisiste gaida ģimenes pieaugumu. Turnīru apritē atgriezās 2023. gada novembrī, saņemot īpašo ielūgumu uz Andoras "WTA 125" turnīru, kurā A. Sevastovai izdevās sasniegt ceturtdaļfinālu. «Sevastovas treneris un dzīvesbiedrs Ronalds atklāj patiesību par stilīgo cepuri ar uzrakstu "Es mīlu Liepāja"». Jauns.lv (latviešu). Skatīts: 2021-07-08. DELFI Sports. «Melbārdis un Sevastova – 2018. gada Latvijas labākie sportisti». delfi.lv (latviešu), 2018-12-21. Skatīts: 2018-12-22.[novecojusi saite] «2019. gada Latvijas labākie sportisti - M.Dukurs un Sevastova». TVNET Sports (latviešu). 2019-12-19. Skatīts: 2019-12-28. «žurnāls "Sports" 2006. gada 1. septembrī». Arhivēts no oriģināla, laiks: 2020. gada 20. Jūlijs. Skatīts: 2020. gada 20. Jūlijs. Sevastova sasniedz 2. kārtu Melburnā, tālāk pret Vikmaijeri Sevastova sakauj Vikmaijeri, tālāk pret krievieti Manasjevu Sevastova Melburnā nodrošina astotdaļfinālu pret ranga līderi Ranga līdere Vozņacki aptur Sevastovas veiksmju sēriju Melburnā Sevastovai jauns izaicinājums — cīņa pret ranga līderi Vozņacki Sevastova lūkos atkārtot Latvijas rekordu Melburnā Sevastovai karjeras rekords WTA rangā — 36. vieta «Sevastova negaidīti paziņo par karjeras beigšanu». Delfi.lv. 2013. gada 12. maijā. Skatīts: 2013. gada 12. maijā. «Sevastova plāno atgriezties profesionālajā tenisā». Delfi.lv. Skatīts: 2015. gada 9. janvārī. Latvijas tenisistēm rekorda vietas pasaules rangā; Gulbim pārsimt vietu lēciens LSM «Sevastova neatrod 'ieročus' pret labi spēlējošo Sasnoviču un netiek Brisbenas turnīra finālā». delfi.lv/. 2018. gada 5. janvārī. Skatīts: 2018. gada 24. martā. «Arī Sevastovai Sidnejas turnīrs noslēdzas jau pēc pirmās spēles». delfi.lv. 2018. gada 8. janvārī. Skatīts: 2018. gada 24. martā. «Sevastova neatrod argumentus pret Šarapovas agresīvo spēli un izstājas no 'Australian Open'». delfi.lv. 2018. gada 18. janvārī. Skatīts: 2018. gada 24. martā. «Sevastova Dohas WTA 'Premier' astotdaļfinālā piekāpjas Halepai». delfi.lv. 2018. gada 15. februārī. Skatīts: 2018. gada 24. martā. «Sevastova neizmanto divas mačbumbas un zaudē Makarovai». delfi.lv. 2018. gada 19. februārī. Skatīts: 2018. gada 24. martā. «Sevastova Indianvelsas 'Premier' astotdaļfinālā piekāpjas Venusai Viljamsai». delfi.lv. 2018. gada 14. martā. Skatīts: 2018. gada 24. martā. «Sevastovai pēc pārsvara iegūšanas neizdodas apturēt titulēto Azarenku». sportacentrs.com. 2018. gada 24. martā. «Anastasija Sevastova». WTA. Skatīts: 2018. gada 26. jūnijā. Ludmila Glazunova. «Sevastovas uzvara pār Makarovu nodrošina Latvijas triumfu pār Krieviju». LSM.LV, 2018. gada 22. aprīlī. Skatīts: 2018. gada 26. jūnijā. Valdis Bērziņš. «Sevastova WTA rangā zaudē vienu pozīciju». sportacentrs.com, 2018. gada 30. aprīlī. Skatīts: 2018. gada 26. jūnijā. LETA. «Sevastova arī ceturtajā savstarpējā spēlē zaudē spēcīgajai Vozņacki», 2018. gada 18. maijā. Skatīts: 2018. gada 26. jūnijā. Valdis Bērziņš. «Sevastova ceturto reizi zaudē "French Open" pirmajā kārtā». Sportacentrs.com, 2018. gada 28. maijā. Skatīts: 2018. gada 25. jūnijā. Valdis Bērziņš. «Ostapenko "French Open" neveiksmīga arī dubultspēle, Sevastovas komanda nenotur pārsvaru». Sportacentrs.com, 2018. gada 30. maijā. Skatīts: 2018. gada 25. jūnijā. Valdis Bērziņš. «Sevastovai neizdodas aizstāvēt Maljorkas titulu». Sportacentrs.com, 2018 gada 24. jūnijā. Skatīts: 2018. gada 25. jūnijā. «Sevastova karjeras labākās sezonas pēdējā cīņā neizmanto trīs mačbumbas». sportacentrs.com. Skatīts: 2022. gada 2. februārī. «Sevastova trešo gadu pēc kārtas "Australian Open" zaudē jau pirmajā mačā». sportacentrs.com. Skatīts: 2022. gada 2. februārī. «Sevastova uz laiku pārtrauc savu karjeru». delfi.lv. Skatīts: 2022. gada 2. februārī. «Latvijas tenisiste Sevastova ir ģimenes pieauguma gaidībās». www.lsm.lv (latviešu). Skatīts: 2022-10-17. «Sevastova saņem īpašo ielūgumu uz Andoras "WTA 125"». Sportacentrs.com (latviešu). 2023-11-22. Skatīts: 2023-11-26. Vikikrātuvē par šo tēmu ir pieejami multivides faili. Skatīt: Anastasija Sevastova. Olympedia profils (angliski) WTA tenisistes profils (angliski) ITF profils (angliski) Billijas Džīnas Kingas kausa profils (angliski) Tennis Temple profils (angliski) tennisabstract.com profils (angliski) ESPN profils (angliski)