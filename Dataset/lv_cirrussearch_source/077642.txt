Normunds Sējējs (dzimis 1968. gada 12. februārī Rīgā) ir bijušais latviešu hokejists, aizsargs, vēlāk treneris. Karjeras laikā aizvadīja trīs sezonas PSRS čempionātā, vēlāk spēlēja dažādos vadošo Eiropas līgu klubos, karjeras noslēgumā vairākas sezonas aizvadot HK Rīga 2000 sastāvā. Latvijas hokeja izlases rindās spēlējis 10 pasaules čempionātos. Sējēja dvīņi Nauris un Nils ir profesionāli hokejisti. Savu profesionālā spēlētāja karjeru Sējējs uzsāka 1987. gadā, spēlējot Rīgas "Dinamo" rindās un sezonas beigās izcīnot līgas sudraba medaļas, izslēgšanas kārtas finālā piekāpjoties vienīgi Maskavas "CSKA". "Dinamo" rindās Sējējs spēlēja līdz pat 1990.—91. sezonas beigām. 1991.—92. sezonā Sējējs turpināja spēlēt Rīgas "Stars" vienībā, kas bija tieša "Dinamo" pēctece. 1991.—92. sezonā klubs atkal bija mainījis nosaukumu, kļūstot par HK Rīgas "Pārdaugava". Kluba rindās Sējējs spēlēja arī 1992.—93. un 1993.—94. sezonā, bet tā kā klubam bija radušās finansiālas problēmas un tas ne vienmēr un ne pilnībā izmaksāja spēlētājiem algas, Sējējs sākā meklēt darba iespējas ārpus Latvijas. Atrast klubu ārzemēs nebija viegli, jo spēlētāju došanos uz ārzemēm neatbalstīja Latvijas hokeja federācija, kurai, transfēra gadījumā, bija jāmaksā pārejas maksa. Vēl jo vairāk, tā bija jāmaksā pašiem spēlētājiem, nevis ārzemju klubiem, kas tos vēlējās iegūt. Tomēr Sējējam izdevās atrast klubu Somijā, turklāt viņam krietni palīdzēja Harijs Vītoliņš, vecākais, kurš tobrīd bija federācijas ģenerālsekretārs. Ar viņa palīdzību Sējējam tika nokārtota atļauja, kā arī nebija jāmaksā pārejas maksa. Nākamo sezonu Sējējs uzsāka Somijas Mestis līgā, kura ir otra spēcīgākā Somijas līga uzreiz aiz SM līgas. Viņš spēlēja Kouvolas "KooKoo" rindās. Pavasarī Sējējs spēlēja 1995. gada Pasaules čempionātā Bratislavā, kur Latvijas izlase piekāpās vienīgi Slovākijai, neizcīnot vietu 1996. gada čempionāta A divīzijā, bet par Sējēju interesi izrādīja Ivans Hlinka, kurš tobrīd strādāja Čehijas Ekstralīgas klubā HC Litvínov. Tā kā piedāvātā samaksa bija aptuveni piecas reizes lielāka par to, kuru Sējējs saņēma Somijā, viņš piedāvājumam piekrita un 1996.—97. sezonu aizvadīja Litvīnovā. 1997.—98. sezonā Sējējs spēlēja Vācijas 1. līgas (pēc spēka — otrās) klubā Esenes "Moskitos", bet 1998.—99. sezonā atgriezās Čehijas Ekstralīgā, pievienojoties Karlovi Varu "Becherovka" rindām. 1999.—00. sezonā Sējējs spēlēja Šveices otras spēcīgākās līgas klubā EHC Chur. Kūras kluba sastāvā tobrīd spēlēja arī Harijs Vītoliņš. 2000.—01. sezonā Sējējs atgriezās Karlovi Varos. Nākamās divas sezonas Sējējs aizvadīja Slovākijas Ekstralīgas klubā Trenčīnas "Dukla". 2003. gada 1. februārī Sējējs spēlēja Čehijas un Slovākijas līgu zvaigžņu spēlē. Fanu balsojumā Sējējs bija saņēmis visvairāk balsu starp Slovākijas Ekstralīgas spēlētājiem. 2003.—04. sezonā Sējējs spēlēja vienā no līgas spēcīgākajiem klubiem, kurš bija kļuvis par iepriekšējo divu sezonu čempionu — Bratislavas "Slovan". Tiesa, 2003.—04. sezonā par čempioni kļuva tieši Trenčīnas "Dukla", kurā Sējējs aizvadīja iepriekšējās divas sezonas. 2004.—05. un 2005.—06. sezonās Sējējs spēlēja Latvijas hokeja līgas klubā HK Rīga 2000, kļūstot par divkārtēju Latvijas čempionu, kā arī 2005.—06. sezonā izcīnot Baltkrievijas Ekstralīgas bronzas medaļas. Viņš bija arī komandas kapteinis un spēlējošais treneris, komandas galvenā trenera Jūliusa Šuplera palīgs. Latvijas izlases rindās Sējējs spēlējis deviņos Pasaules čempionātos, kā arī 2001. un 2005. gada olimpisko spēļu kvalifikācijas turnīros. Tiesa, lai gan abos kvalifikācijas turnīros Latvijas izlase izcīnīja ceļazīmi uz olimpiskajām spēlēm, nedz 2002., nedz arī 2006. gadā Sējējs tajās nepiedalījās. Sējējs bija viens no izlases balsta aizsargiem līdz pat 2001. gadam, kad par treneri kļuva Kurts Lindstrēms. Līdz 2002. gada Pasaules čempionātam Normunds nebija spēlējis vien 1992. gada Pasaules čempionātā, kas bija pirmais pēc Latvijas neatkarības atjaunošanas. Tiesa, 1998. gadā traumas dēļ Sējējs aizvadīja vien divas spēles, pārējo turnīru vērojot no tribīnēm. 2002. un 2003. gadā Sējējs netika izsaukts uz izlasi. Vien 2004. gadā, kurš Lindstrēmam izvērtās par pēdējo pie Latvijas izlases stūres, Sējējs tika izsaukts uz izlasi, aizvadot septiņas spēles un atzīmējoties ar divām rezultatīvām piespēlēm. 2005. gada olimpisko spēļu kvalifikācijas turnīrā komandas treneris atkal bija Leonīds Beresņevs. Pēc turnīra Sējējs sarunā ar Beresņevu atzinis, ka uz Pasaules čempionātu Vīnē nebrauks, ļaujot spēlēt "jaunajiem". Normunds tobrīd bija 37 gadus vecs. Jau 2004. gada novembrī, īsi pēc pievienošanās HK "Rīga 2000" rindām, komandas galvenais treneris Jūliuss Šuplers apstiprināja, ka N. Sējējs būs viņa palīgs, tajā pašā laikā turpinot arī spēlēt, tādējādi kļūstot par spēlējošo treneri. Šupleram tā bija pirmā sezona Latvijas hokejā un viņam bija nepieciešams palīgs, kurš orientētos Latvijas hokejā. Liela Sējēja priekšrocība bija slovāku un čehu valodu prasme, kuru viņš bija ieguvis vairākus gadus spēlējot Slovākijas un Čehijas komandās. Šāda lomu sadale saglabājas līdz pat 2005.—06. sezonas beigām, pēc kuras Sējējs beidz savu profesionālā spēlētāja karjeru. Uzreiz pēc savas spēlētāja karjeras beigām Sējējs turpināja darbu Rīgas 2000 vienībā, kļūstot par komandas galveno treneri. Šuplers darbu Rīgas klubā neturpināja, jo klubam bija radušās finansiālas problēmas, kā arī tas vairs nespēlēja Baltkrievijas Ekstralīgā. Trenera amatā 2006.—07. sezonā Sējējs izcīnīja vēl vienu Latvijas čempiona titulu, bet 2007.—08. sezonā palika trešajā vietā, pusfinālā piekāpjoties ASK/Ogres vienībai, kas vēlāk izcīnīja otro vietu. 2008. gadā Sējējs kļuva par Rīgas "Dinamo" ģenerālmenedžeri, pārtraucot savu trenera karjeru. 2012. gada aprīlī atkāpās no šī amata. 2012.—13. gada KHL sezonā bija Prāgas "Lev" ģenerālmenedžeris, taču pēc sezonas beigām atgriezās Rīgas "Dinamo" ģenerālmenedžera postenī. 2015.—2016. gada KHL sezonas noslēgumā N. Sējējs pildīja arī "Dinamo" galvenā trenera pienākumus pēc tam, kad no darba tika atbrīvots Kari Heikile. Galvenā trenera amatu saglabāja arī 2016.—2017. gada KHL sezonā. 2018.—19. gada sezonā bija Krievijas Jaunatnes hokeja līgas komandas HK Rīga galvenā trenera palīgs, taču nākamajā sezonā uzņēmās jaunizveidotās Krievijas Augstākās līgas vienības Taškentas "Humo" ģenerālmenedžera funkcijas. 2020. gada oktobrī tika apstiprināts par Latvijas čempionāta vienības HK Liepāja galveno treneri, komandu vadot turpmākās divas sezonas. 2022.—23. gada sezonā bija Slovākijas Ekstralīgas komandas HK Nitra galvenais treneris. Ingrīda Jurševica, Māra Jurševica. Latvijas hokeja pavasaris, 2006. ISBN 9984-19-936-3. «Normunds Sējējs piedalīsies Čehijas un Slovākijas līgu "Zvaigžņu spēlē".». tvnet.lv 2003. gada 14. janvārī «"Rīgā 2000" attīstīs jaunos hokejistus». esports.lv 2006. gada 9. jūnijā «Slovāku valoda Piņķos». diena.lv 2004. gada 1. novembrī «A/s "Dinamo Rīga" uzsākusi darbību». esports.lv 2008. gada 7. aprīlī «Sējējs atkāpies no "Dinamo" ģenerālmenedžera amata, viņa vietā pagaidām Kalvītis». Sportacentrs.com. Skatīts: 2012. gada 10. aprīlī. Eliteprospects profils (angliski) Internet Hockey Database profils (angliski) Eurohockey profils (angliski)