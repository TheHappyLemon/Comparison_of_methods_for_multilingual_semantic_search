Šis raksts ir par ģenerālgubernatoru. Par citām jēdziena Jevgeņijs Golovins nozīmēm skatīt nozīmju atdalīšanas lapu. Jevgeņijs Golovins (krievu: Евгений Александрович Головин; 1782—1858) bija Krievijas Impērijas infantērijas ģenerālis, Baltijas provinču ģenerālgubernators (1845—1848). Dzimis 1782. gada 1. maijā Smoļenskas guberņā pulkveža Aleksandra Golovina un viņa sievas Jekaterinas Veļjaminovas ģimenē. Studēja Maskavas Universitātē. 1797. gadā uzsāka dienestu leibgvardes kavalērijas pulkā, piedalījās Trešās koalīcijas karā (1803—1806), Krievu-turku karā (1806—1812), 1812. gada karā, Krievu-turku karā (1828—1829) un Novembra sacelšanās apspiešanā. 1836. gadā viņu iecēla par Varšavas kara gubernatoru, 1839. gadā viņu paaugstināja infantērijas ģenerāļa pakāpē. No 1837. līdz 1842. gadam viņš bija viens no Krievijas Impērijas karaspēka pavēlniekiem Kaukāza karā. 1845. gadā Golovinu iecēla par Baltijas ģenerālgubernatoru, 1848. gadā par Valsts padomes locekli. Miris 1858. gada 27. jūnijā. Головин, Евгений Александрович. Энциклопедический словарь Брокгауза и Ефрона: в 86 т. (82 т. и 4 доп.). — СПб., 1890—1907.