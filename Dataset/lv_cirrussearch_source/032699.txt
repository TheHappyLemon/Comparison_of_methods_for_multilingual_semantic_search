Francs Arturs Fībeks (Franz Artur Viehböck ; dzimis 1960. gada 24. augustā) ir Austrijas elektrotehnikas inženieris, pirmais Austrijas kosmonauts, 1991. gadā veicot lidojumu kosmosā ar PSRS kosmosa kuģi. Francs Fībeks dzimis Perhtoldsdorfas ciemā, Medlingas rajonā. 1985. gadā viņš pabeidza Vīnes Tehnisko universitāti rūpnieciskās elektronikas un regulēšanas tehnikas specialitātē. Līdz 1989. gadam viņš strādāja uzņēmumā Siemens. 1988. gadā Francs Fībeks pieteicās Austrijas pirmā kosmonauta lidojumam ar PSRS kosmosa kuģi (programma AustroMir-91). No aptuveni 200 kandidātiem tika izvēlēti Francs Fībeks un Klemenss Lotallers. 1990. gada janvārī viņi devās uz Kosmonautu sagatavošanas centru pie Maskavas. 1991. gada maijā Francs Fībeks oficiāli tika apstiprināts kosmosa kuģa Sojuz TM-13 pamatapkalpē kopā ar Aleksandru Volkovu un Aleksandru Kaleri. Jūnijā šī apkalpe tika izmainīta, Kaleri nomainot ar kazahu kosmonautu Toktaru Aubakirovu. Francs Fībeks savu pirmo un vienīgo kosmisko lidojumu sāka 1991. gada 2. oktobrī, kosmosa kuģī SojuzTM-13 kopā ar A. Volkovu un T. Aubakirovu dodoties uz staciju Mir. 10. oktobrī viņš ar Aubakirovu un Anatoliju Arcebarski atgriezās uz Zemes kosmosa kuģī Sojuz TM-12. Nākamos divus gadus Fībeks uzstājās ar lekcijām. 1994. gadā viņš devās uz ASV un strādāja aerokosmiskajā uzņēmumā Rockwell. Kad Boeing pārņēma Rockwell, Francs Fībeks kļuva par Vīnes nodaļas International Business Development direktoru. 2002. gadā Fībeks kļuva par prezidentu uzņēmumā Berndorf Band, kas ar inovatīvu tehnoloģiju ražo bezgalīgās tērauda sloksnes. 2008. gadā viņš kļuva par Berndorf AG valdes locekli. Franca Fībeka vietne Informācija astronaut.ru (krieviski) AustroMir-91