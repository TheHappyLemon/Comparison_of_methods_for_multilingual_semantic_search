Čirčika (uzbeku: Chirchiq, Чирчиқ) ir upe Uzbekistānā, Taškentas vilojatā; Sirdarjas pieteka. Tās izteka atrodas Tjanšana kalnu rietumos no Čorvakas ūdenskrātuves (ietek Čatkalas un Pskemas upes). Augštecē ap 30 km garumā tek pa kanjona veida ieleju. Upes garums ir 155 kilometri. Lielākā pieteka Ugama. Čirčika ietek Sirdarjā, ir lielākā tās labā krasta pieteka. Barojas galvenokārt ar sniega kušanas ūdeņiem. Nozīmīgākās apdzīvotās vietas Čirčikas krastos ir valsts galvaspilsēta Taškenta, kā arī Gazalkenta un Čirčika. Vairākās vietās aizsprosti, nozīmīgākais augštecē — Čorvakas ūdenskrātuves aizsprosts, kur izveidota Čorvakas HES. Upes ūdeņi tiek izmantoti apūdeņošanai. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 152. lpp. Vikikrātuvē par šo tēmu ir pieejami multivides faili. Skatīt: Čirčika.