"Emblins" (angļu: Amblin) ir 1968. gada īsfilma. Tā ir pirmā filma, kuru Stīvens Spīlbergs uzņēmis uz 35 mm filmas lentes. Filma ir īss mīlas stāsts, kas norisinās hipiju ērā, vēlajos 60. gados, par jauniešu pāri, kas vēlās kopā veikt ceļu caur tuksnesi uz paradīzes pludmali. Filma ir klusa, bet visu filmu fonā skan akustiskās ģitāras pavadījums. Jaunietis, kuram vienmēr līdzi ir ģitāras portfelis, un ceļā satikta jauniete stopējot dodas caur tuksnesi Kalifornijas dienvidos uz Klusā okeāna piekrasti. Ceļā, jaunietis uzrīko olīvju spļaušanas sacensības, savukārt jauniete iepazīstina puisi ar marihuānas smēķēšanas prieku, seksu un guļammaisu. Pēc dzimumakta skata, jauneklis ir redzams ejot pa ceļa vidu, kas ir kļuvis par sava veida simbolu kino pasaulē. Kad pāris sasniedz pludmali, priecīgais jauneklis dodas sērfot, bet meitene pārbauda ģitāras portfeļa saturu. Koferī atrodas uzvalks un kaklasaite, zobu pasta, mutes skalojamais ūdens, tualetes papīra rullis, un Artura Klārka romāna "Pilsēta un zvaigznes" kopija. Meitene izbrīnīti pasmaida, saprotot, ka viņas ceļa biedrs nav īsts hipijs, par ko izlikās. Apskatījusi kofera saturu jauniete pieceļas un aiziet prom no pludmales, atstājot jaunekli vienu. Stīvens Spīlbergs galvenās lomas atveidotāju Ričardu Levinu sastapa Beverlihilsas bibliotēkā, kur viņš strādāja par bibliotekāri. Noslēpumaino rudmati, Pamelu Makmileri, Spīlbergs uzgāja caurskatot Akadēmijas aktieru (angļu: Academy Players) sarakstu. Viņa iepriekš bija tēlojusi Pasadenas teātrī nelielu lomu izrādē "Bostonas žņaudzējs". Spielberg on Spielberg (dokumentālā filma). 2007. IMDb profils (angliski)