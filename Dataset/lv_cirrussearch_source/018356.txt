Elopu kohorta (Elopomorpha) ir viena no īsto kaulzivju (Teleostei) kohortām, kurā ir 4 mūsdienās dzīvojošu zivju sugu kārtas un viena izmirusi aizvēsturiskā kārta. Tā ir vienīgā elopu megakohortas (Elopocephalai) kohorta. Elopu kohortā ir apmēram 850 sugas, kas iedalītas 24 dzimtās. Šīs sugas mājo gan saldūdenī, gan jūrās. Pieaugušas šīs zivis ir ļoti atšķirīgas, tomēr tām ir kopīgs attīstības veids. Šīs kohortas sugu galvenā kopīgā īpašība ir tā, ka visām šīs grupas zivīm ir leptocefala kāpuru attīstības stadija, kas ir unikāla elopu kohortas īpašība un citām zivju sugām nepiemīt. Kā leptocefala kāpuri, kas izskatās kā slaidas, caurspīdīgas lauru lapas, šīs zivis nodzīvo vairākus gadus līdz iestājas nākamā attīstības stadija. Lielākā daļa elopu kohortas sugas ir plēsīgas. Šīs zivis ir ātras peldētājas un notver upurus, tos vajājot. Zuši, kas arī pieder šai kohortai, ir salīdzinoši lēnākas kā lielākā daļa citu sugu. Tādēļ medījot izvēlas citu taktiku, uzbrūkot no slēpņa negaidīti un strauji. Lielākajai daļai elopu kohortas zivīm ir gari, asi, smalki zobi, kas piemēroti upuru sagrābšanai un noturēšanai. Dažām sugām zobi ir masīvāki un tās spēj pārkost gliemju čaulas. Šajā kohortā ir arī sugas, kas nemedī, bet pārtiek no barības vielām, ko iegūst filtrējot ūdeni, vai no mirušu zivju atliekām, ko atrod uz jūras gultnes. Elopu kohorta (Elopomorpha) kārta: Albulveidīgās (Albuliformes) kārta: Dzelkšņzušveidīgās (Notacanthiformes) kārta: Elopveidīgās (Elopiformes) kārta: Zušveidīgās (Anguilliformes) †kārta: Crossognathiformes «Phylogenetic classification of bony fishes, 2016». Arhivēts no oriģināla, laiks: 2019. gada 22. martā. Skatīts: 2019. gada 24. februārī. «Molecular phylogeny of elopomorph ﬁshes inferred from mitochondrial 12S ribosomal RNA sequences». Arhivēts no oriģināla, laiks: 2016. gada 4. martā. Skatīts: 2013. gada 17. martā. «Tarpons, Eels and Halosaurs». Arhivēts no oriģināla, laiks: 2013. gada 14. maijā. Skatīts: 2013. gada 17. martā. Guide to the Leptocephali (Elopiformes, Anguilliformes, and Notacanthiformes) / David G. Smith