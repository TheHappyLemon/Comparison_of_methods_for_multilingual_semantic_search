Sumbava (indonēziešu: Pulau Sumbawa) ir sala Indonēzijā, Mazo Zunda salu arhipelāgā. Administratīvi ietilpst Rietumu Nusa Tengaras provincē, dalās četros apriņķos un vienā pilsētā. Lielākā apdzīvotā vieta ir Bima salas ziemeļaustrumos. Sala izvietojusies Indonēzijas dienviddaļā. Ziemeļos to apskalo Floresas jūra, dienvidos — Klusais okeāns; austrumos Sapes šaurums to šķir no Komodo salas, bet rietumos Alasas šaurums — no Lombokas. Sala vulkāniskas izcelsmes, reljefs kalnains ar plašām piejūras zemienēm. Augstākā virsotne ir Tamboras vulkāns (2850 m vjl) salas ziemeļos. Salā valda tropiskais klimats. Ainavā dominē tropiskie lietusmeži un savannas. Sumbavas iedzīvotāji pieder divām atšķirīgām valodu grupām. Salas rietumdaļā dzīvo sumbavieši, kuru valoda tuva Lombokas salas sasakiem. Salas austrumos dzīvo bimi. Salas centrālo daļu līdz 1815. gadam apdzīvoja tamborieši, bet tie izzuda drīz pēc Tamboras vulkāna izvirduma, kura radīto seku (bads un slimības) rezultātā gāja bojā līdz pat 90 tūkstošiem Sumbavas un apkārtējo salu iedzīvotāju. Lielākā daļa salas iedzīvotāju ir musulmaņi. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 664. lpp. Vikikrātuvē par šo tēmu ir pieejami multivides faili. Skatīt: Sumbava. Encyclopædia Britannica raksts (angliski) Krievijas Lielās enciklopēdijas raksts (krieviski)