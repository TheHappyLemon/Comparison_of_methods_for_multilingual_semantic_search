Daumants Dreiškens (dzimis 1984. gada 28. martā) ir bijušais latviešu bobslejists, stūmējs. Dzimis Gulbenē, uzaudzis Gulbenes novada Stāķos. Ar bobsleju nodarbojas kopš 2003. gada, līdz tam bija basketbolists, spēlēja vietējā klubā Gulbenes "Buki". 2018. gada vasarā pievērsies trenera darbam, kā arī iesaistījies politikā. 2006. gada olimpiskajās spēlēs viņš ieguva 6. vietu divnieku ekipāžu sacensībās un 10. vietu četrinieku sacensībās. 2008. gada Eiropas čempionātā uzvarēja četrinieku ekipāžu sacensībās, bet 2009. gada Pasaules čempionātā izcīnīja 3. vietu četrinieku ekipāžu sacensībās. 2010. gada olimpiskajās spēlēs piedalījās tikai divniekos kopā ar E. Maskalānu, izcīnīja 8. vietu. 2012.—2013. gada Pasaules kausa kopvērtējumā divniekos, esot Oskara Melbārža stūmējs, izcīnīja 2. vietu divniekos. 2014. gada ziemas olimpiskajās spēlēs Sočos D. Dreiškens kopā ar pilotu O. Melbārdi ieguva bronzas medaļu bobsleja divniekos, savukārt četriniekos ar Arvi Vilkasti un Jāni Strengu izcīnīja zeltu. Sākotnēji zelta medaļas ieguva Krievijas bobsleja četrinieks Aleksandra Zubkova vadībā, bet Latvijas četrinieks palika otrajā vietā, taču pēc pilota diskvalifikācijas par dopinga lietošanu medaļu sadalījums tika mainīts. Olimpisko spēļu noslēguma ceremonijā D. Dreiškens bija Latvijas delegācijas karognesējs. 2016. gada Pasaules čempionātā kļuva par čempionu O. Melbārža pilotētajā četriniekā, kas bija pirmais šāds sasniegums Latvijas bobslejā. 2018. gada ziemas olimpisko spēļu atklāšanas ceremonijā Daumands Dreiškens bija Latvijas delegācijas karognesējs. Sacensībās startēja kā O. Melbārža četrinieka stūmējs (pēdējā brīdī netika iekļauts divnieku ekipāžas sastāvā, kas izcīnīja medaļu). 2018. gada vasarā pievērsies trenera darbam, tomēr neizslēdzot iespēju nepieciešamības gadījumā piedalīties sacensībās kā sportistam. 2024. gadā Latvijas bobsleja izlasē darbojas kā galvenā trenera Sanda Prūša palīgs. 2018. gada rudenī kandidēja 13. Saeimas vēlēšanās no Zaļo un Zemnieku savienības, bet netika ievēlēts Saeimā. 2021. gadā kandidēja Gulbenes novada domes vēlēšanās no šī paša saraksta un tika ievēlēts pašvaldībā. Saīsinājumi: OS — olimpiskās spēles, PČ — Pasaules čempionāts, EČ — Eiropas čempionāts, V. — Vieta. Agris Suveizda. «Melbārža četrinieks izcīna olimpisko spēļu sudrabu!». Sportacentrs.com, 2014. gada 23. februārī. Skatīts: 2014. gada 23. februārī. «Oficiāli: SOK maina Soču rezultātus un pasniegs Melbārža ekipāžai zelta medaļas». Sportacentrs.com (latviešu). 2019-03-27. Skatīts: 2019-03-28. «Skarbo veču maskas, depresija, atkarības. Latvijas bobsleja kvartets desmit gadus pēc Soču zelta». www.delfi.lv (latviešu). Skatīts: 2024-02-24. Vikikrātuvē par šo tēmu ir pieejami multivides faili. Skatīt: Daumants Dreiškens. Olympedia profils (angliski) LOK profils The Sport.org profils (angliski) IBSF profils (angliski) Dreiškens: "Ja labi nostartētu olimpiādē, varētu aiziet..."