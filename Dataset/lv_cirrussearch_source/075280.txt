Par polo poniju sauc jebkuru zirgu, ar kuru piedalās polo sporta spēlē. Zirgam, kas piedalās polo spēlē, ir jābūt ātram kā tīrasiņu zirgam, fiziski izturīgam kā kvarterzirgam un apķērīgam kā arābu zirgam, kas spēj attiecīgos brīžos pieņemt savus lēmumus. Polo poniju izmērs laika gaitā ir mainījies. 16. gadsimtā tie tiešām bija poniji, to vidējais izmērs bija apmēram 125 cm skaustā. Mūsdienās lielākā daļa polo poniju ir 152 - 160 cm skaustā. Polo ponijam ir jābūt izteikti bezbailīgam, tas nedrīkst sabīties no zirgu savstarpējām sadursmēm saskrienoties. Tie nedrīkst nervozēt par polo nūjām, kas tiek vicinātas pa gaisu un reizēm ļoti tuvu viņu galvām. Tiem jābūt ātriem un izturīgiem, tiem jāspēj veikli apgriezties gandrīz uz vietas un skriet tālāk, lai sekotu bumbai, un tiem jāspēj pieņemt taktiskus lēmumus spēles gaitā. Spēlei ir vairākas 15 minūšu daļas, kuras laikā viens jātnieks lieto vienu vai divus zirgus. Kopumā spēles laikā jātniekam parasti ir 4-6 zirgi, katrs tiek lietots apmēram 7 minūtes. Polo poniju krēpes tiek apgrieztas, lai netraucētu spēles laikā. Kādreiz polo poniju astes tika īsi apgrieztas, bet mūsdienās tās tiek sapītas un atsietas pret astes kaulu. Polo spēlei lieto dažādas zirgu šķirnes. Vispopulārākās ir maza izmēra tīrasiņu zirgi un krustojumi ar tiem, kā arī arābu zirgi. Tiek lietotas arī dažādas poniju šķirnes. ASV ļoti populārs polo ponijs ir tīrasiņu zirga un kvarterzirga krustojums. Kopš 1930. gadiem popularitāti ieguvis tīrasiņu zirga un Argentīnas šķirnes kriollo zirga krustojums. Austrālijā polo spēlē galvenokārt lieto vietējo Austrālijas stokzirgu. «What is a Polo Pony». Arhivēts no oriģināla, laiks: 2008. gada 5. jūnijā. Skatīts: 2008. gada 5. jūnijā. Nicola Jane Swinney "Horse Breeds of the world" https://web.archive.org/web/20090302064806/http://www.ashs.com.au/horses/default.asp https://web.archive.org/web/20090202075152/http://americanpolohorse.com/