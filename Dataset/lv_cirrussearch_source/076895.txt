Čempionu hokeja līga ir 2013. gadā dibināts turnīrs, kurā spēlē Eiropas spēcīgākie hokeja klubi.Visvairāk, četras reizes, turnīrā uzvarējusi Frölunda HC komanda. 2008. gadā IIHF par godu tās 100. jubilejai dibināja turnīru ar tādu pašu nosaukumu. Turnīrs tika izspēlēts tikai vienu reizi, un tajā uzvarēja Cīrihes "Lions". Nespējot atrast sponsorus, turnīra otrā sezona tika atcelta. 2013. gada decembrī 26 komandas dibināja jaunu turnīru. Kopš 2017.—18. gada sezonas turnīrā piedalās 32 komandas, no kurām 24 ir no turnīra dibinātājvalstīm — Zviedrijas, Somijas, Šveices, Čehijas, Vācijas un Austrijas. Turnīram kvalificējas komandas atbilstoši to rezultātiem nacionālajās līgās. No katras valsts drīkst turnīrā drīkst piedalīties ne vairāk kā piecas komandas, komandu skaitu no katras līgas nosaka īpaši veidots koeficients. Atlikušās astoņas vietas tiek piešķirtas Norvēģijas, Slovākijas, Francijas, Baltkrievijas, Dānijas, Lielbritānijas un Polijas līgu uzvarētājām, kā arī Kontinentālā kausa ieguvējai. Komandas tiek ielozētas astoņās apakšgrupās, pa četrām komandām katrā. Divas labākās komandas no katras grupas kvalificējas izslēgšanas kārtai. Grupu turnīrā un izslēgšanas kārtā (pusfinālus ieskaitot) komandas savā starpā tiekas divas reizes — vienu reizi savā laukumā, otru reizi viesos. Fināls tiek izspēlēts kā viena spēle. Oficiālā mājaslapa (angliski)