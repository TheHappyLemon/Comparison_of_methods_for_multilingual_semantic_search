Viljams Makinlijs, agrāk arī Viljams Mekinli (angļu: William McKinley; dzimis 1843. gada 29. janvārī, miris 1901. gada 14. septembrī) bija Amerikas Savienoto Valstu divdesmit piektais prezidents no 1897. līdz 1901. gadam. Dzimis 1843. gadā, Amerikas pilsoņu kara laikā Makinlijs kā ierindnieks dienēja ziemeļnieku armijā, būdams vienīgais no ASV prezidentiem, kurš kara laikā bija ierindnieks. Kara beigās Makinlijs bija kļuvis par majoru. Pēc kara apmetās uz dzīvi Kentonā, Ohaio štatā, kur strādāja par juristu un apprecējās ar Idu Sekstoni. 1876. gadā Makinliju ievēlēja ASV Pārstāvju palātā un viņš kļuva par Republikāniskās partijas ekspertu aizsargtarifa jautājumos. No 1892. līdz 1896. gadam bija Ohaio štata gubernators. 1896. gadā kļuva par Republikāniskās partijas kandidātu ASV prezidenta vēlēšanās, kurās Makinlijs uzvarēja Demokrātiskās partijas kandidātu Viljamu Dženingsu Braianu. Viņa prezidentūras laikā 1898. gadā ASV uzvarēja karā ar Spāniju, iegūstot kontroli pār Kubu, Puertoriko, Guamu un Filipīnām, kā arī anektēja Havajas un Samoa, paaugstināja aizsargtarifus, ekonomika palika pie zelta standarta. 1900. gada ASV prezidenta vēlēšanās Makinlijs atkārtoti pieveica savu oponentu Braianu. Pusgadu pēc otrās prezidentūras sākuma 1901. gada 6. septembrī, pret viņu tika izdarīts atentāts — anarhists Leons Franks Čolgošs sašāva viņu. Makinlijs nomira astoņas dienas vēlāk. Līdz tēva nāvei 1892. gadā bija zināms arī kā Viljams Makinlijs jr. (William McKinley, Jr.) Latviešu konversācijas vārdnīca. XIII. sējums. Rīga : Anša Gulbja izdevniecība. 26 410. sleja. Vikikrātuvē par šo tēmu ir pieejami multivides faili. Skatīt: Viljams Makinlijs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski)