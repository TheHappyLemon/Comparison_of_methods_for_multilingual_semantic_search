Dvaits Deivids Hauards (angļu: Dwight David Howard; dzimis 1985. gada 8. decembrī Atlantā, Džordžijas štatā, ASV) ir amerikāņu basketbolists, spēlē centra pozīcijā, ASV basketbola izlases dalībnieks. 2023. gadā pārstāv Taivānas klubu Taoyuan Leopards, bet iepriekš daudzas sezonas aizvadījis Nacionālajā basketbola asociācijā (NBA). D. Hauards ir 2020. gada NBA čempions Losandželosas "Lakers" sastāvā, 2008. gada olimpiskais čempions, astoņu Visu zvaigžņu spēļu dalībnieks, trīs reizes atzīts par NBA labāko aizsardzības spēlētāju. D. Hauards aizvadīja izcilu vidusskolas basketbola karjeru Dienvidrietumu Atlantas kristīgajā akadēmijā. Uzreiz pēc vidusskolas beigām viņš pieteicās NBA draftam un 2004. gada NBA draftā tika izraudzīts ar kopējo pirmo numuru. Orlando "Magic" bija veikusi savu līdz šim veiksmīgāko drafta izvēli, jo turpmākajos gados D. Hauards kļuva par vienu no vislabākajiem centra spēlētājiem NBA, kas tika īpaši slavēts par spēli aizsardzībā, cīņu zem groziem un prasmi metienu bloķēšanā. Karjeras laikā D. Hauards astoņas reizes piedalījies NBA Visu zvaigžņu spēlēs, piecas reizes iekļauts sezonas simboliskajā labāko spēlētāju pieciniekā, četras reizes iekļauts sezonas simboliskajā labāko aizsardzības spēlētāju pieciniekā un trīs sezonas pēc kārtas atzīts par gada labāko spēlētāju aizsardzībā. Lielā mērā pateicoties D. Hauarda spēlei, Orlando "Magic" 2009. gadā uzvarēja Austrumu konferencē un iekļuva NBA finālā, kur piekāpās Losandželosas "Lakers". 2008. gadā viņš uzvarēja NBA Slam Dunk konkursā, kas ir neparasts sasniegums tik gara auguma spēlētājam (īsu spēlētāju bumbas triecieni grozā no augšas parasti ir efektīgāki) un labi raksturo D. Hauarda atlētismu. Konkursā viņš piedalījās Supermena tērpā, attaisnodams savu iesauku Superman. 2012. gada vasarā četru komandu maiņas darījumā D. Hauards nokļuva Losandželosas "Lakers" (šajā maiņas darījumā arī Endrū Bainams nonāca Filadelfijas "76ers" un Andrē Igudala Denveras "Nuggets"). "Lakers" viņš nospēlēja vienu sezonu un 2013. gada vasarā D. Hauards kļuva par brīvo aģentu, kā rezultātā noslēdza līgumu ar Hjūstonas "Rockets" vienību. 2016. gada jūlijā kā brīvais aģents viņš noslēdza trīs gadu līgumu 70 miljonu dolāru vērtībā ar Atlantas "Hawks". Pēc tam spēlējis Šarlotas "Hornets" un Vašingtonas "Wizards", bet 2019. gada vasarā atgriezies Losandželosas "Lakers". "Lakers" sastā D. Hauards izcīnīja savā karjerā pirmo NBA čempiontitulu, spēlēdams nozīmīgu, tomēr rezervista, lomu komandā, kuras līderi bija Lebrons Džeimss un Entonijs Deiviss. Pēc sezonas, 2020. gada novembrī, kā brīvais aģents noslēdza līgumu ar Filadelfijas "76ers". 2021. gada vasarā atgriezās Losandželosas "Lakers", pievienojoties vairākiem citiem izciliem līgas veterāniem ar L. Džeimsu priekšgalā. 2022. gada novembrī D. Hauards pameta NBA un devās spēlēt basketbolu uz Taivānu, pārstāvot komandu Taoyuan Leopards. 2006. gadā D. Hauards tika iesaistīts ASV basketbola izlasē startam Pasaules čempionātā Japānā, kas komandai nebija sekmīgs un pēc zaudējuma pusfinālā Grieķijai nācās samierināties ar bronzas medaļu. 2007. gadā viņš kopā ar ASV izlasi kļuva par Amerikas čempioniem. To pašu amerikāņi atkārtoja arī 2008. gada Pekinas olimpiskajās spēlēs, izcīnot zelta medaļas. D. Hauards bija izlases galvenais centra spēlētājs olimpiskajā turnīrā. http://www.sbnation.com/nba/2013/7/6/4498920/dwight-howard-contract-opt-out-clause-trade-kicker-rockets Vikikrātuvē par šo tēmu ir pieejami multivides faili. Skatīt: Dvaits Hauards. Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski) Oficiālā mājaslapa