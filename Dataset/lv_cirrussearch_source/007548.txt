Jeļena Dokiča (serbu: Јелена Докић; dzimusi 1983. gada 14. aprīlī Osijekā, Dienvidslāvijā) ir bijusī Austrālijas tenisiste, pēc karjeras beigām trenere un tenisa komentētāja. Profesionālo karjeru uzsāka 1998. gadā. J. Dokičas labākais sasniegums WTA Tūres vienspēļu rangā ir sasniegtā 4. vieta (2002. gada 19. augusts), dubultspēlēs viņa ir sasniegusi 10. vietu (2002. gada 4. februāris). J. Dokičas tēvs Damirs Dokičs ir serbs (ilgstoši bija meitas treneris, vairākkārt nokļuvis skandālos un konfliktos ar likumu), bet māte horvātiete. 1991. gada jūnijā ģimene pameta Horvātiju, bēgot no pilsoņu kara un apmetās Serbijā, bet jau 1994. gadā emigrēja uz Austrāliju un apmetās Sidnejas priekšpilsētā Feirfīldā. Šeit J. Dokiča beidza vidusskolu. Spēlētāja ir vairākkārt mainījusi pārstāvētās valsts piederību. Karjeras sākumā (1998—2000) tenisiste pārstāvēja Austrāliju, tad divus gadus (2001—2003) J. Dokiča pārstāvēja Dienvidslāviju, pēc tās izjukšanas — Serbiju un Melnkalni (2003—2005), taču kopš 2006. gada atkal pārstāv Austrāliju. Pirmos panākumus guvusi jauniešu tenisā: uzvaras 1998. gada ASV atklātajā čempionātā jaunietēm un 1998. gada Francijas atklātajā čempionātā dubultspēlēs jaunietēm (kopā ar Kimu Kleistersu). Pieaugušo līmenī J. Dokiča ir uzvarējusi 6 WTA vienspēļu un 4 dubultspēļu turnīros, bet lielāko panākumu Grand Slam sacensībās viņa guva 2000. gada Vimbldonas čempionātā vienspēlēs (pusfināls) un 2001. gada Francijas atklātā čempionāta dubultspēlēs (fināls). Piedalījusies 2000. gada Sidnejas olimpiskajās spēlēs. Profesionālā tenisa karjeru noslēdza 2014. gadā. Oficiālā tīmekļa vietne (angliski) Olympedia profils (angliski) Munzüger Sport profils (vāciski) WTA tenisistes profils (angliski) ITF profils (angliski) Billijas Džīnas Kingas kausa profils (angliski) Tennis Temple profils (angliski) tennisabstract.com profils (angliski)