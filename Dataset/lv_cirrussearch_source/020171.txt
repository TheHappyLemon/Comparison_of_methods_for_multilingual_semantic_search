Aleksandrs (dzimis 1939. gada 3. oktobrī), pilsoniskais vārds — Aleksandrs Kudrjašovs, ir Latvijas Pareizticīgās Baznīcas garīdznieks, Rīgas un visas Latvijas metropolīts. Dzimis 1939. gada 3. oktobrī Rudzētu pagasta Rudzētu ciemā (tagad Līvānu novadā). 1964. gadā beidza Daugavpils Pedagoģisko institūtu, bija skolotājs Kalupē, Biķerniekos un krievu valodas skolotājs Rīgas 4. vidusskolā. 1970. gadā Kudrjašovs strādāja restorānā "Tallina" par oficiantu. 1982. gadā Permas apgabala Ustj-Sinu (Усть-Сыны) sādžas Sv. Elijas baznīcā tika iesvētīts par priesteri, 1983. gadā iecelts par virspriesteri un Rīgas Kristus Apskaidrošanās draudzes pārzini. 1989. gadā viņš beidza Maskavas Garīgo semināru un kļuva par mūku, arhimandrītu, pēc kāda laika arī par vikāro bīskapu. Kopš 1990. gada oktobra ir Rīgas un visas Latvijas metropolīts. 2002. gadā saņēma otrās šķiras Triju Zvaigžņu ordeni, 2010. gadā — I šķiras Atzinības krustu. Apbalvots ar LPB Svētā svētmocekļa Rīgas arhibīskapa Jāņa ordeņa pirmo šķiru. Latvijas enciklopēdija. 1. sējums. Rīga : Valērija Belokoņa izdevniecība. 2002. 146. lpp. ISBN 9984-9482-1-8. Vivanta Volkova. «Pareizticīgā baznīca apbalvo mērus un uzņēmējus. Kas saņēmis svētmocekļa ordeni, kas medaļu?». LA.LV (latviešu), 2020. gada 27. septembrī. Skatīts: 2020-07-26. Biogrāfija