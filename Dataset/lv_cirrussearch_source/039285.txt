Sebastjēns Burdē (franču: Sébastien Bourdais; dzimis 1979. gada 28. februārī Lemānā, Francijā) ir franču autosportists, pazīstams pateicoties savai Champ Car, Formula 1 un Formula 3000 karjerai. Burdē tēvs Patriks bija autosacīkšu braucējs. 10 gadu vecumā Sebastjēns sāka piedalīties kartingu sacīkstēs. 1995. gadā Burdē sāka piedalīties formulu sacīkstēs. Nākamos divus gadus viņš aizvadīja Francijas Formula Renault čempionātā. 1998. gadā viņš kļuva par Francijas F3 čempionāta gada debitantu, bet nākamajā gadā — par čempionu. 2000. gadā S. Burdē sāka piedalīties Formula 3000 čempionātā kā Prost Junior Team pārstāvis. 2001. gadā viņš mainīja komandu uz DAMS un izcīnīja savu pirmo uzvaru, bet 2002. gadā viņš kļuva par Formula 3000 čempionu pēc tam, kad Tomāšs Enge tika pieķerts marihuānas lietošanā un diskvalificēts no divām sacīkstēm. Burdē bija līgums ar Arrows Formula 1 komandu par braukšanu 2003. gadā, tomēr komanda bankrotēja. No 2003. gada viņš brauca amerikāņu Champ Car sacīkstēs. Jau savā pirmajā sacīkstē viņš izcīnīja pole-position, tādējādi kļūstot par pirmo cilvēku, kurš to ir paveicis, kopš Naidžela Mensela. Tosezon viņš kļuva par gada debitantu. Burdē ir izcīnījis titulus četrus gadus pēc kārtas, no 2004. līdz 2007. gadam, līdz ar to viņam pieder rekords gan par visvairāk tituliem pēc kārtas, gan par visvairāk tituliem vispār. Visas karjeras laikā Burdē brauca Newman-Haas komandā. 2007. gada 10. augustā tika paziņots par to, ka Burdē no 2008. gada brauks F1 sacīkstēs, Scuderia Toro Rosso komandā. Savā debijas sacīkstē Burdē ilgu laiku bija ceturtais, tomēr trīs apļus pirms sacīkstes beigām viņa formulas dzinējs neizturēja un viņš izstājās. Tā kā viņš bija pēdējais, kurš izstājās un finišēja tikai septiņi piloti (no kuriem vienu diskvalificēja), Burdē ieguva divus punktus par 7. vietu. Nākamreiz punktus Burdē ieguva Beļģijas Grand Prix, kad viņš finišēja sestais. Pēdējā aplī viņš atkrita no 3. vietas. Japānas Grand Prix viņš bija iesaistīts strīdīgā incidentā ar Felipi Masu, kura rezultātā Burdē tika 25 sekunžu sods, kas liedza francūzim gūt punktus. 2009. gadā Burdē izcīnīja vietu komandā, ziemas testos pārspējot Takumu Sato. Par spīti izcīnītiem punktiem Austrālijas un Monako Grand Prix, Burdē vairākkārt bija lēnāks par savu komandas biedru Sebastjēnu Buemi, kā arī vairākkārt izstājās pēc avārijas. Vācijas Grand Prix viņš aizvadīja savu pēdējo sacīksti un 16. jūlijā tika paziņots, ka Ungārijas Grand Prix Sebastjēnu Burdē aizstās Haime Algersuari. † Nefinišēja, bet tika klasificēts, jo paveica vismaz 90% distances. Oficiālā mājaslapa (angliski), (franciski)