Allajiahas uluss (krievu: Аллаиховский улус, jakutu: Аллайыаха улууhа) ir Krievijas Sahas Republikas administratīvais uluss (rajons) tās ziemeļaustrumu daļā Indigirkas lejtecē Austrumsibīrijas jūra krastā. Administratīvais centrs ir Čokūrdāhas pilsētciemats. Nosaukumu uluss ieguvis no Indigirkas kreisā krasta pietekas Allajiahas, kuras krastā atradās iepriekšējais administratīvais centrs (līdz 1936. gadam) Allajiahas ciems. Uluss izvietojies Indigirkas upes lejtecē un ietver tās plašo deltu. Austrumos robežojas ar Ņižņekolimskas un Sredņekolimskas ulusiem, dienvidos — ar Abijas ulusu, bet rietumos — ar Ustjanas ulusu. Ziemeļos ulusa krastus apskalo Austrumsibīrijas jūra. Teritorijas lielākā daļa atrodas Janas—Indigirkas zemienē. Dienvidrietumos paceļas Polousnija skrausts, bet austrumos — Kondakovas augstiene. Biezs upju tīkls, kura lielāko daļu veido Indigirka ar pietekām (Allajiaha, Berelēha, u.c.), kā arī Austrumsibīrijas jūrā ietekošās Hroma, Šandrina u.c. Daudz ezeru. Ievērojamu teritoriju ulusa ziemeļrietumos aizņem Kitalika nacionālais parks, kas izveidots Sibīrijas baltās dzērves — sterha aizsardzībai. Uluss izvietojies aiz polārā loka, tā ainavu veido tundra un arktiskais tuksnesis. Valda mūžīgais sasalums. Uluss (rajons) izveidots 1931. gada 20. maijā, izdalot to no Ustjanas ulusa. 2020. gadā ulusā dzīvo 2697 iedzīvotāji; to skaitam tendence samazināties. Pēc nacionālā satāva 39% ir jakuti, 32% krievi, 20% eveni, 3% jukagiri. Administratīvi uluss iedalās Čokūrdāhas pilsētciematā, četros naslegos (pagastos), no kuriem viens ir jukagiru nacionālais naslegs un starpciemu teritorijā, kurā izveidots Ojotunas nacionālais nomadu naslegs. Ulusa pastāvīgās apdzīvotās vietas ir Čokūrdāha ar 2077 iedzīvotājiem, Oļeņegorska (254), Čkalova (135), Ruskoje Ustje (128) un Ničalaha (121). Ulusa teritorijā darbojas divas tundras pētniecības stacijas (Čokurdaha un Kodaka), kā arī vairākas darbojošas vai slēgtas hidrometeoroloģiskās polārstacijas (Ruskoje Ustje, Indigirskaja, Ostrovņemkova). Vietējo iedzīvotāju tradicionālā nodarbošanās ir lopkopība (ziemeļbrieži), zveja un medības. Daļa iedzīvotāju piekopj nomadu dzīvesveidu. «Муниципальный район "Аллаиховский улус (район)". География и история улуса». Arhivēts no oriģināla, laiks: 2021. gada 24. aprīlī. Skatīts: 2021. gada 27. februārī.