Šis raksts ir par autorūpnīcu. Par citām jēdziena RAF nozīmēm skatīt nozīmju atdalīšanas lapu. Rīgas autobusu fabrika (RAF) bija Latvijas PSR mikroautobusu rūpnīca, viena no lielākajām Padomju Savienībā, kuras produkciju eksportēja uz daudzām jaunattīstības valstīm. Sākotnēji tā atradās Rīgā (1954—1975), pēc tam uzbūvēja jaunus korpusus Jelgavā, Aviācijas ielā 18, un rūpnīcu pārcēla uz turieni (1975—1998). Pēc RAF rūpniecības apturēšanas un bankrota procedūras uzsākšanas, 2000. gadā RAF rūpnīcas ēkas un zemi par 150 tūkstošiem latu iegādājās SIA Baltiva (vēlāk SIA NP Jelgavas biznesa parks), bijušajā rūpniecības teritorijā attīstot industriālo parku ar kopējo platību 23 hektāri. Jaunizveidotā uzņēmuma daļas īsi pēc tam nodotas Islandes uzņēmēja Gisli Reininsona finansētās Nordic Partners grupas rīcībā. 1949. gadā Rīgas 2. autoremontrūpnīcā izveidoja autobusu virsbūvju rūpnīcu, kuru 1955. gadā pārsauca par Rīgas eksperimentālo autobusu fabriku, saīsinājumā — RAF. Pirmais 22-vietīgais autobuss RAF-251 izveidots uz kravas automašīnas GAZ-51 bāzes. 1957. gadā Jaunatnes un studentu festivāla Maskavā vajadzībām izveidoja dažus autobusus RAF-10 "Festivāls", kuru konstrukcija bija radoša pirmo Volkswagen Transporter modeļu adaptācija. 1958. gada 20. novembrī RAF uzsāka šo autobusu sērijveida ražošanu, bet nākamajā gadā to pārtrauca. 1958. gadā fabrikā uzsāka mikroautobusu RAF-977 "Latvija" ražošanu (sērijveidā no 1959. gada), izveidotus ar vieglās automašīnas GAZ-21 "Volga" agregātiem. Vēlāk tos piedāvāja specializētās, kravas-pasažieru un kravas modifikācijās. Pirmo vientonnīgo kravas mikroautobusu partiju RAF-977К izgatavoja 1962. gadā uz modernizētā mikroautobusa 977D bāzes. Ierobežotā RAF ražošanas jauda neļāva sākt to sērijveida ražošanu un autofurgonu izgatavošanu uzticēja Erevānas automobiļu rūpnīcai (ErAZ). 1975. gadā Jelgavā darbu uzsāka jaunā fabrika, kurā plānoja saražot 17 tūkstošus mikroautobusu gadā. Rūpnīcā ražoja 11-vietīgus mikroautobusus RAF-2203 "Latvija" ar GAZ-24 "Volga" agregātiem. Uz šīs bāzes izlaida daudzas modifikācijas, bet somu kompānija Tamro izveidoja reanimācijas automašīnu. 1980. gados izveidoja ekskursiju autovilcienus uz RAF-2203 bāzes, kas kursēja Mežaparkā un Maskavā (Tautas saimniecības sasniegumu izstādē VDNH). Uz 1990. gadu sākumu modelis RAF-2203 "Latvija" jau bija novecojis, un fabrika gatavoja jaunu modeli. Iesākumā piedāvāja sākt ražot jauno modeli RAF M1 Roksana, uzprojektētu sadarbībā ar angļu dizaina uzņēmumu IAD. Bet tālāk par maketu šī iecere netika. Tāds pats liktenis gaidīja arī nākamo projektu, priekšpiedziņas mikroautobusu RAF M2 Stils. Sakarā ar PSRS sabrukumu fabrika nonāca grūtā situācijā. Produkcijas pieprasījums pamazām samazinājās, un 1997. gadā rūpniecību apstādināja pilnībā. Viens no iemesliem tam bija mūsdienīgāka un pieprasītāka konkurenta — Gorkijas Automobiļu rūpnīcas mikroautobusa "GAZelle" (Газель) — parādīšanās NVS valstīs, kuras bija RAF galvenais noieta tirgus. Pēdējie RAF modeļi bija 13-vietīgie maršruta taksometri — RAF-22039 un Maskavas pilsētas pasūtījums — katafalks četru līķu vienlaicīgai nogādāšanai morgā uz vientonnīgas kravas automašīnas RAF-3311 bāzes, kas arī kļuva par fabrikas pēdējo izgatavoto automašīnu. Problēmas RAF darbībā jau bija atspoguļojušās 1994. gadā būtiskā parādu pieaugumā. Situāciju neuzlaboja pat 3 miljonu ASV dolāru vērtībā piešķirtais G-24 kredīts no Starptautiskā Valūtas fonda līdzekļiem, par ko RAF noslēdza līgumu ar Banku Baltija (kas savukārt vēlāk 1995. gadā bankrotēja, iesaldējot atdotos līdzekļus). 1997. gadā uzsāka RAF maksātnespējas procesu, par maksātnespējas administratoru nozīmējot Valdi Bernānu. Process bija sarežģīts un ieilga. Turklāt tajā pašā laikā RAF pilnībā apstādināja rūpniecības procesus. No RAF izskanēja neapmierinātība par maksātnespējas administratora Valda Bernāna darbību. 1997. gada oktobrī Valdis Bernāns pazuda bez vēsts un Kriminālpolicija izsludināja viņu meklēšanā. Pāris dienas vēlāk Bernāns atradās slimnīcā. Par jauno RAF administratoru apstiprināja Valda Bernāna kolēģi Andi Raudiņu, bet vēlāk VID ģenerāldirektora padomnieci Lidiju Skreiju. Pēc pāris mēnešiem, 1998. gadā, balstoties uz RAF maksātnespējas administratora rosinājumu, nolēma uzsākt RAF bankrota procedūru, pārdodot rūpnīcu kā vienotu objektu. RAF kreditoru saistības 1998. gada 1.februārī sasniedza 8,1 miljonu latu, to skaitā arī uzņēmuma nodokļu parādi, bet debitoru parādi — 4,3 miljoni latu, no kuriem aptuveni trešā daļa bija bezcerīgie parādi. RAF rūpnīcas ēkas un zemi 2000. gadā iegādājās bankrotējušās keramikas rūpnīcas AS Latvijas keramika prezidents, Maurīciju ofšora Cartex Corporation pārstāvis Aivars Janovskis, rūpnīcas pārvaldībai dibinot uzņēmumu SIA Baltiva (tagad — SIA NP Jelgavas biznesa parks), kuras daļas īsi pēc tam nodotas Nordic Partners grupas rīcībā. Nordic Partners grupu oriģināli finansēja Islandes uzņēmējs Gisli Reininsons, kas tolaik bija iegādājies arī AS Laima un AS Staburadze akciju vairākumu. Lielo RAF rūpnīcu Aivars Janovskis pārpirka vien aptuveni par 150 tūkstošiem latu, vienojoties par samaksu daļās ar maksātnespējas procesa administratori Lidiju Skreiju. Lidiju Skreiju vēlāk vainoja vairākos pārkāpumos saistībā ar RAF administrēšanu un valsts mantas izšķērdēšanu. Ierosināja krimināllietu un Lidiju Skreiju no administratores pienākumu pildīšanas atcēla. Tāpat arī, darījuma brīdī Aivara Janovska uzņēmumiem, kas pārstāvēti caur ofšoru Cartex Corporation, bija nenomaksātas parādsaistības pret valsti, izvairoties no nodokļu samaksas VID vairāk nekā 2 miljonu latu apmērā. Pat vēl 10 gadus vēlāk, 2008. gadā, plašsaziņas mediji ziņoja, ka šī summa joprojām nav nomaksāta, uzņēmumam ierindojoties VID lielāko parādnieku vidū. Nolūkā līdzekļus piedzīt, Finanšu ministrija iesniedza prasību Zemgales apgabaltiesā pret SIA NP Jelgavas biznesa parks, lūdzot atzīt par pretlikumīgu Lidijas Skreijas vadīto RAF atsavināšanas procesu, un, līdz ar to, noslēgtos pārdošanas līgumus atzīt kā spēkā neesošus. RAF 651, (RZAK 651), 25-vietīgs tipa GAZ 651 autobuss (1953) RAF 251, 28-vietīgs autobuss uz GAZ-51 šasijas (1955) RAF 251Т, 14-vietīgs kravas autobuss (1956) RAF 251S, 27-vietīgs darba autobuss (1956) RAF 975, darba autobuss, RAF 251S analogs (1958) RAF 976, autobuss RAF 251 pēc kapitālremonta RAF 10 Festivāls, desmitvietīgs mikroautobuss (1957) RAF 08 Sprīdītis, astoņvietīgs mikroautobuss (1958) RAF 977 Latvija, desmitvietīgs mikroautobuss (1958) RAF 978 Sprīdītis, astoņvietīgs mikroautobuss (1959) RAF 977В Latvija, desmitvietīgs mikroautobuss (1960) RAF 977D Latvija, desmitvietīgs mikroautobuss (1961) RAF 977E Tūrists, mikroautobuss tūristu apkalpošanai (1962) RAF 977I, medicīnas automobilis (1962) RAF 977K, eksperimentāls furgons ar kravnesību 850 kg (1962) RAF 980/979 Rīga, pasažieru autovilciens (1959) RAF 980D/979 Rīga, pasažieru autovilciens (1962) RAF 980DM/979 Rīga, pasažieru autovilciens (1969) RAF 983/725, raktuvju kravas—pasažieru autovilciens (1966) RAF 977DM Latvija, desmitvietīgs mikroautobuss (1969) RAF 977IM Latvija, medicīnas automobilis (1969) RAF 977EM Latvija, mikroautobuss tūristu apkalpošanai (1969) RAF 977N/NМ RAF 977DMJU, RAF 977DM eksporta modifikācija dienvidiem (1969) RAF 977ЕMJU, RAF 977EM eksporta modifikācija dienvidiem (1969) RAF 977IMJU, RAF 977IM eksporta modifikācija dienvidiem (1969) RAF-GAZ 13S, sanitārais automobilis uz GAZ 13 bāzes (1968) RAF 3920, sanitārais automobilis uz GAZ 14 bāzes (1980) RAF 2203 Latvija, 11-vietīgs mikroautobuss (1975) RAF 22031 Latvija, sanitārais automobilis (1976) RAF 22032 Latvija, maršruta taksometrs (1976) RAF 22033 Latvija, Valsts autoinspekcijas (VAI) operatīvais automobilis (1974) RAF 22034 Latvija, ugunsdzēsēju dienesta operatīvais automobilis (1975) RAF 22035 Latvija, specautomobilis asins pārvadāšanai (1977) RAF 22036 Latvija, speciālais VAI glābēju automobilis RAF 2204 (2904), 11-vietīgais elektromobilis (1975) RAF 2207, elektromobilis (1976) RAF 2210, elektromobilis (1982) RAF 2907, olimpiskās uguns pavadījuma automobilis (1979) RAF 2908, olimpisko spēļu apkalpošanas štāba automobilis (1979) RAF 2909, velosporta sacīkšu apkalpošanas pikaps (1979) RAF 2910, skriešanas sacīkšu tiesnešu elektromobilis (1979) RAF 2911, tiesnešu automobilis (1979) RAF 2912, pārvietojama kriminālās ekspertīzes laboratorija (1980) RAF 2913, sportistu medicīniskās palīdzības automobilis (1979) RAF 3407, pasažieru autovilciena vilcējs (1979) RAF 9225, starpposma piekabe pasažieru autovilcienam (1979) RAF 9226, noslēdzoša piekabe pasažieru autovilcienam (1979) RAF 22038, 11-vietīgs mikroautobuss, prototips (1984) RAF 2203-01, 11-vietīgs mikroautobuss (1987) RAF 22031-01, sanitārais automobilis (1987) RAF 22031-02 RAF 2203-02, mikroautobuss, kas darbojas ar gāzes degvielu (1988) RAF 22038-02, 11-vietīgs mikroautobuss (1989) RAF 2914, sanitārais reanimācijas automobilis (1989) RAF 2915, sanitārais automobilis (1989) RAF 2203-21, mikroautobuss ar RAF 2914 tipa virsbūvi (1989) RAF 33111, 0,9 tonnu kravnesības kravas mašīna (1989) RAF 3311, 0,75 tonnu kravnesības kravas mašīna ar dubultrindu sēdvietu virsbūvi (1989) RAF 2920, rūpniecības preču furgons (1990) RAF 2924, furgons—autoveikals (1990) RAF 33113, pikaps ar dubultrindu sēdvietu virsbūvi (1989) RAF 33112, kombi ar augsto virsbūvi RAF 331121, astoņvietīga luksus versija ar augsto jumtu. RAF 33114, furgons RAF 33115, kombi—furgons ar standarta jumta augstumu RAF 33117 RAF 2915-02, sanitārais automobilis (1993) RAF 29201 RAF 29202 RAF 2921, mikroautobuss invalīdu pārvadāšanai. RAF 2923, pārvietojamais birojs uz riteņiem RAF 22039, mikroautobuss, maršruta taksometrs (1995) RAF 2915-02М, sanitārais automobilis ar palielinātu salona augstumu (1995) RAF 2925, policijas automobilis (1994) RAF 2926, patologanatoma automobilis (1996) RAF 2927, medicīniskais automobilis, pēdējā RAF sērijveida modifikācija (1996) RAF 2203-SR, luksus mikroautobuss (1993) RAF 2203-DC, pikaps (1993) RAF 2203-HRT, mikroautobuss ar paaugstinātu virsbūvi (1993) RAF 22038, automobilis bēru procesijām RAF 22038 Sorola, luksus mikroautobuss (1994) RAF GAZ 3314, Gazele kravas mašīna ar dubulto kabīni (1996) RAF 976М, eksperimentāls 30-vietīgs autobuss (1967) RAF 982-0, mikroautobusa prototips (1965) RAF 982-1 Ciklons, mikroautobusa prototips (1967) NAMI RAF 982P, mikroautobusa prototips (1969) RAF 982-2, mikroautobusa prototips (1968) RAF 22031, sanitārā automobiļa prototips (1973) RAF 2203, mikroautobusa prototips (1974) RAF 22031, sanitārā automobiļa prototips (1974) RAF 22032, maršruta taksometra prototips (1974) RAF М1 Roksana, prototips (1991) RAF М2 Stils, mikroautobuss, prototips (1993) ACPK, specautomobilis uz RAF 977I bāzes asins pārvadāšanai (1966) TAMRO RAF, medicīnas automobilis, pārbūvēts Somijā (1979) Labbe RAF, bruņu automobilis (1988) Fontauto RAF, bruņu automobilis (1988) LARZ 977 Lugansk, mikroautobuss, RAF 977D Latvija analogs (1962) «Latvijas noslēpums: kā kvalitatīvie RAF mikroautobusi kļuva par brāķiem». Jauns.lv (latviešu). 2021-01-23. Skatīts: 2021-02-03. «Rīgas Motormuzejs iegūst vecāko RAF Latvija mikroautobusu pasaulē». Dienas Bizness (latviešu). Skatīts: 2022-11-04. Cube / www.cube.lv. «Tiesa skatīs FM prasību pret AS «RAF» un SIA «NP Jelgavas biznesa parks» par darījumu atzīšanu par spēkā neesošiem». www.jelgava.lv (latviešu). Skatīts: 2022-11-04. Neatkarīgā Rīta Avīze. «Tiek meklēts RAF administrators». periodika.lv, 03.11.1997. Skatīts: 2022-11-04. Neatkarīgā Rīta Avīze. «Bijušais RAF administrators ir atradies». periodika.lv, 08.11.1997. Skatīts: 2022-11-04. «Rūpniecības parks Olainē piesaistīšot ārvalstu ieguldītājus». periodika.lv. Skatīts: 2022-11-04. «RAF cer uz dižu atdzimšanu». www.diena.lv. Skatīts: 2022-11-04. «Ieilgst RAF lietas izskatīšana». Dienas Bizness (latviešu). Skatīts: 2022-11-04. «Firma vairāk nekā 3 miljonus latu vērtu īpašumu Cenu pagastā iegādājies par Ls 14 000 .». Latvijā (latviešu). 2000-12-19. Skatīts: 2022-11-04. Vikikrātuvē par šo tēmu ir pieejami multivides faili. Skatīt: Rīgas autobusu fabrika. Mājaslapa par RAF (Foto, informācija)