RDS jeb radiodatsistēma (angļu: Radio Data System) ir komunikācijas protokols, kas datu pārraidei izmanto FM radioviļņus. RDS nodrošina tekstuālas informācijas attēlošanu radiouztvērēja displejā. RDS sevī var iekļaut radio stacijas nosaukumu, pareizu laiku, stacijas muzikālā formāta informāciju, kā arī skaņdarbu nosaukumu. RDS signāls pēc savas būtības ir augstfrekvences (57 kHz) skaņas vilnis. Signāls tiek iegūts vai nu izmantojot tam speciāli paredzētu toņģeneratoru, vai arī datora skaņas karti, kuras izejošās skaņas frekvence ir vismaz 192 kHz. Raidstacijās RDS signāls tiek sapludināts ar skaņas signālu. Gala signāls tālāk tiek pārraidīts uz modulatoru. Maksimālais datu pārraides ātrums, ko nodrošina RDS protokols, ir 1187,5 b/s. RDS signāls sevī iekļauj kļūdu labošanas algoritmu, kas reālo datu pārraides ātrumu samazina līdz 730 bitiem sekundē. Teorētiski tas dod iespēju pārraidīt līdz 100 rakstzīmēm sekundē. 1972. gads - Rietumvācijā Blaupunkt sadarbībā ar Institut für Rundfunktechnik GmbH (IRT) izstrādā ARI sistēmu. Tā autobraucējus nodrošina ar satiksmes informāciju. Sistēma par signālnesēju izmanto 57 kHz frekvenci. 1974. gads - Eiropas Raidorganizāciju Savienības seminārā, Parīzē, tiek uzsākts darbs pie projekta, kas novērstu ARI sistēmas nepilnības. 1976. gads - Swedish Telecom izstrādā metodi datu pārraidīšanai uz radio peidžeriem. 1978. gads - Zviedrijā publiski sāk darboties MBS peidžeru serviss. 1984. gads - Eiropas Raidorganizāciju savienība izstrādā RDS specifikāciju. 1990. gads - Tiek standartizēta alternatīvo frekvenču funkcija. 1992. gads - Amerikas Savienotajās Valstīs tiek izstrādāts RDBS (Radio Data Broadcasting System) - gandrīz identisks analogs RDS protokolam. 2000. gads - RDS protokols iegūst IEC standartu nr. 62106. AF (Alternative Frequencies) - Pasliktinoties stacijas signālam, notiek automātiska pārslēgšanās uz citu tās pašas stacijas frekvenci. CT (Clock Time) - Nodrošina radiouztvērēja vai automašīnas bortdatora pulksteņa sinhronizāciju ar stacijas pulksteņa laiku. EON (Enhanced Other Networks) - Ļauj radiouztvērējam automātiski pārslēgties uz staciju, kurā tiek sniegta satiksmes informācija. PI (Programme Identification) - Radio stacijas identifikācijas kods. Tas sastāv no 4 rakstzīmēm. Pirmā rakstzīme apzīmē valsti, otrā rakstzīme - pārklājumu. Pēdējās 2 rakstzīmes katrai stacijai ir individuālas. PS (Programme Service) - Statisks teksts, kas sastāv no 8 rakstzīmēm. Pārsvarā to izmanto, lai parādītu stacijas nosaukumu, vai arī studijas tālruņa numuru. PTY (Programme Type) - 31 kanāls, kuros iekodēta informācija par stacijas muzikālo formātu (PTY1 - News, PTY4 - Sport). 31. kanāls ir rezervēts dabas katastrofu un citu kataklizmu gadījumiem, lai pārraidītu ārkārtas paziņojumus. REG (Regional) - Izmanto valstīs, kurās raidstacijas translē reģionālo informāciju. Nodrošina automātisku pārslēgšanos starp reģionālas nozīmes retranslācijas stacijām. RT (Radio Text) - Pārraida tekstuālu informāciju, kas nav garāka par 64 rakstzīmēm. Šo funkciju izmanto, lai attēlotu informāciju par skaņdarbu un tā izpildītāju. Tā arī radiouztvērēja displejā var attēlot dažāda veida paziņojumus. TA, TP (Traffic Announcement, Traffic Programme) - Automašīnas radio iestatījumos ir iespējams ieslēgt sekošanu satiksmes informācijas pārraidēm. Brīdī, kad automagnetola uztver TP signālu, automātiski notiek pieslēgšanās stacijai, kura pārraida konkrēto informāciju. Atsevišķiem magnetolu modeļiem tiek piedāvāta iespēja pārslēgties uz radio pārraidi arī tad, ja konkrētajā brīdī tiek atskaņots kompaktdisks vai mūzika no zibatmiņas. TMC (Traffic Message Channel) - Digitāli kodēta satiksmes informācija, kuru izmanto atsevišķas GPS satelītnavigācijas iekārtas. Vairākās valstīs informācija tiek pārraidīta kodētā veidā un ir maksas pakalpojums. Pakalpojumu iespējams lietot, iegādājoties speciālas kodu kartes. «rds generator». Arhivēts no oriģināla, laiks: 2011. gada 11. septembrī. Skatīts: 2011. gada 14. novembrī. «RDS encoder - Airomate». Arhivēts no oriģināla, laiks: 2011. gada 6. novembrī. Skatīts: 2011. gada 14. novembrī. «RDS - Radio Data System - RDBS - Radio Broadcast Data System - Telecom ABC». Arhivēts no oriģināla, laiks: 2012. gada 2. februārī. Skatīts: 2011. gada 14. novembrī. «RDS, Radio Data System :: Radio-Electronics.com». Arhivēts no oriģināla, laiks: 2011. gada 29. novembrī. Skatīts: 2011. gada 14. novembrī. IEEE Xplore - Abstract Page