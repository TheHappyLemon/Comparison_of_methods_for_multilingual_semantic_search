Kristofers Sembroski (Christopher Sembroski, dzimis 1979. gada 28. augustā) ir ASV datu inženieris, ASV Gaisa Spēku karavīrs, kosmiskais tūrists. 2021. gadā viņš veica kosmisko lidojumu ar Inspiration4. Kristofers Sembroski uzauga Kanapolisā, Ziemeļkarolīnā. Viņu interesēja kosmoss, astronomija, raķešu modelēšana. Koledžas laikā viņš kā brīvprātīgais darbojās bezpeļņas organizācijā ProSpace, kas aģitēja par privātajiem kosmiskajiem lidojumiem. Pēc koledžas beigšanas Sembroski iestājās ASV Gaisa Spēkos un dienēja par elektromehāniķi Malmstromas Gaisa spēku bāzē Grītfollsā. Viņš apkalpoja Minuteman III starpkontinentālās ballistiskās raķetes. Aktīvo dienestu viņš atstāja 2007. gadā. Pēc tam Sembroski Embri-Ridla Aeronautikas universitātē ieguva bakalaura grādu profesionālajā aeronautikā. Līdz lidojumam kosmosā Sembroski strādāja Lockheed Martin Sietlā par datu inženieri. 2021. gada sākumā uzņēmējs Džereds Aizekmens nopirka četras apkalpes locekļu vietas kosmosa kuģi Crew Dragon misijā Inspiration4, lai savāktu ziedojumus 100 miljonu ASV dolāru apmērā Svētā Jūdas bērnu pētniecības slimnīcai Memfisā bērnu vēža izpētei. Viena no apkalpes vietām tika izlozēta loterijā starp ziedotājiem slimnīcai. Tajā uzvarēja kāda neuzrādīta persona, kas atdeva savu vietu draugam Kristoferam Sembroski, kurš arī bija viens no izlozes 72 000 dalībniekiem. Kristofera Sembroski kosmiskais lidojums sākās 2021. gada 16. septembrī, esot kosmosa kuģa Inspiration4 misijas speciālistam. Kopā ar viņu kosmosā devās Džereds Aizekmens, Šāna Proktore un Heili Arseno. Šis bija pirmais orbitālais lidojums, kurā visi kosmosa kuģa apkalpes dalībnieki bija neprofesionāli kosmonauti. Nolaižamais aparāts uz Zemes atgriezās 18. septembrī, autonomā lidojumā pavadot nepilnas trīs dienas. SpaceX announces first “free flyer” human spaceflight Eric Berger, arstechnica.com, 2021-02-02 Vikikrātuvē par šo tēmu ir pieejami multivides faili. Skatīt: Kristofers Sembroski. Кристофер Стивен Семброски astronaut.ru (krieviski)