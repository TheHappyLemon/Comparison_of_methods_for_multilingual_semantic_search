Marku Tapio Kanerva (somu: Markku Tapio Kanerva; dzimis 1964. gada 24. maijā Helsinkos, Somijā) ir somu futbola treneris un bijušais futbolists. Spēlējis aizsarga pozīcijā, bijis Somijas futbola izlases dalībnieks. Kopš 2016. gada ir Somijas izlases galvenais treneris. Spēlētāja karjeru sāka dzimtās pilsētas Helsinku klubā HJK. 1991. un 1992. gada sezonās spēlēja Zviedrijas klubā IF Elfsborg. Pēc tam atgriezās Somijā, pārstāvēja klubu FinnPa. Karjeru noslēdza 1998. gadā HJK. Piecas reizes izcīnījis Somijas čempiona titulu un trīsreiz kļuvis par Somijas kausa ieguvēju. Somijas futbola izlasē debitēja 1986. gada augustā spēlē pret Zviedriju. Kopumā izlases rindās aizvadījis 59 spēles un guvis vienus vārtus. Trenera karjeru sāka 2001. gadā kā HJK trenera asistents. 2003. gada sezonā strādāja par galveno treneri klubā Viikingit. 2004. gadā kļuva par Somijas U-21 izlases galveno treneri. Viņa vadībā komanda iekļuva 2009. gada Eiropas U-21 čempionāta finālturnīrā. 2008. gadā tika atzīts par Somijas gada treneri futbolā. 2011. gadā neilgu laiku bija Somijas izlases galvenā trenera pienākumu izpildītājs, vēlāk kļuva par Miksu Pātelainena asistentu. 2015. gadā vēlreiz uzņēmās galvenā trenera pienākumus izlasē. 2016. gadā tika oficiāli apstiprināts par Somijas izlases galveno treneri. Kanervas vadībā izlase ieņēma 1. vietu 2018.—2019. gada UEFA Nāciju līgas C līmeņa grupā. 2019. gadā Kanerva ar Somiju izcīnīja 2. vietu 2020. gada Eiropas čempionāta kvalifikācijas grupā, izlasei pirmo reizi iekļūstot finālturnīrā. «Markku Kanerva - national football team player». eu-football.info (angļu). Skatīts: 2019. gada 14. septembrī. «Palkitut valmentajat». jalkapallovalmentajat.fi (somu). Arhivēts no oriģināla, laiks: 2013. gada 23. februārī. Skatīts: 2019. gada 14. septembrī. «Markku Kanerva appointed Finland manager on three-year deal». espn.com (angļu). 2016. gada 12. decembrī. Skatīts: 2019. gada 14. septembrī. WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)