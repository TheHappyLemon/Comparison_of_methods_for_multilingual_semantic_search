Čārlzs "Pīts" Konrāds jaunākais (Charles "Pete" Conrad, Jr.; dzimis 1930. gada 2. jūnijā, miris 1999. gada 8. jūlijā) bija ASV astronauts, Jūras kara flotes lidotājs. Veicis četrus kosmiskos lidojumus, izkāpis uz Mēness virsmas. 1953. gadā Konrāds Prinstonas Universitātē ieguva bakalaura grādu aeronautikas inženierijā. Pēc tam iestājās Jūras kara flotes aviācijā un Kara flotes izmēģinātājpilotu skolā Patuxent River. Viņš bija instruktors un inženieris. Vēlāk viņš dienēja uz lidmašīnu bāzes kuģa USS Ranger. 1962. gada septembrī Čārlzs Konrāds tika uzņemts NASA astronautu grupā. Trenējās Gemini projektam. Tajā laikā Konrāds bija viens no augumā īsākajiem astronautiem (1,69 m). Konrāds savu pirmo kosmisko lidojumu veica 1965. gada augustā kā kosmosa kuģa Gemini 5 pilots kopā ar Gordonu Kūperu. Gandrīz astoņu dienu misijā tika uzstādīts kosmiskā lidojuma ilguma rekords. Pīts Konrāds bija Gemini 8 dublieru apkalpes komandieris. Otro lidojumu kosmosā Konrāds veica 1966. gada septembrī, esot Gemini 11 komandējošais pilots. Lidojuma laikā notika kosmosa kuģa saslēgšanās ar Agena Target Vehicle, tai skaitā savienojot abus objektus ar trosi. 1966. gada decembrī Čārlzs Konrāds tika apstiprināts Apollo pirmā orbitālā lidojuma dublieru apkalpē. Tā kā mēness moduļa izstrāde aizkavējās, šī misija tika pārcelta uz 1968. gada decembri kā Apollo 8. Vēlāk Apollo 8 misija tika pārveidota par Mēness orbitālo lidojumu bez mēness kabīnes, Konrāda rezerves apkalpi apstiprinot Apollo 9 misijai 1969. gada martā. Čārlza Konrāda trešais kosmiskais lidojums notika 1969. gada novembrī, esot Apollo 12 komandierim. Viņš kopā ar Elanu Bīnu veica otro nosēšanos uz Mēness virsmas. Pēdējo reizi Konrāds kosmosā devās 1973. gada maijā kā orbitālās stacijas Skylab pirmās ekspedīcijas Skylab 2 komandieris. Tika veiktas divas iziešanas kosmosā, kuru laikā atvērts stacijas iesprūdušais saules bateriju panelis, kā arī veikti citi darbi. 1973. gada 31. decembrī Čārlzs Konrāds atstāja NASA un atvaļinājās no Kara flotes. Pēc tam viņš bija uzņēmuma American Television and Communications viceprezidents. 1976. gadā Konrāds kļuva par McDonnell Douglas viceprezidentu un konsultantu. 1999. gada 8. jūlijā Čārlzs Konrāds cieta motocikla avārijā un mira pēc dažām stundām slimnīcā. Conrad Encyclopedia Astronautica Johnson Space Center biography (angliski)