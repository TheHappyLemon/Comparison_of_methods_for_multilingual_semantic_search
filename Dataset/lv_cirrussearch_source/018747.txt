Šis raksts ir par filmu. Par citām jēdziena Terminators nozīmēm skatīt nozīmju atdalīšanas lapu. "Terminators" (angļu: The Terminator) ir 1984. gada ASV zinātniskās fantastikas asa sižeta filma, kuras režisors ir Džeimss Kemerons. Arnolds Švarcenegers attēlo Terminatoru, kiborgu-slepkavu no nākotnes, kas ieradies nogalināt Sāru Konoru (Linda Hamiltone). Viņas dēls, Džons Konors, nākotnē kļūs par cilvēces glābēju post-apokaliptiskā karā pret robotiem. Maikls Bīns attēlo Kailu Rīzu, kareivi no nākotnes, kurš nosūtīts atpakaļ pagātnē, lai pasargātu Konoru. Šī ir pirmā daļa "Terminatora" filmu sērijā. Vēlāk tika izdotas vēl trīs filmas, kā arī televīzijas seriāls. 2008. gadā "Terminators" tika iekļauts ASV nacionālajā filmu reģistrā. Filmas darbība notiek Losandželosā 1984. gadā. Pilsētas nomalē no 2029. gada ierodas Terminators. Pielietodams spēku, lai iegūtu apģērbu un ieročus, Terminators sistemātiski sāk nogalināt sievietes, kuras sauc Sāra Konora. Neilgi pēc Terminatora ierodas Kails Rīzs, kareivis no nākotnes. Viņš apzog bezpajumtnieku, lai iegūtu apģērbu un izvairās no policijas slēgtā lielveikalā. Tikmēr pēdējā dzīvi palikusī Sāra Konora, vienkārša viesmīle, pēc atcelta randiņa noslēpjas naktsklubā, kad pamana Rīzu, kurš viņu izseko. Domādama, ka viņš ir slepkava, kas nogalinājis iepriekšējās divas Konoras, Sāra sazinās ar policiju un paliek klubā. Ierodas Terminators, kurš mēģina nogalināt Sāru, taču viņu izglābj Rīzs. Viņi aizdzen mašīnu un izbēg, kamēr Terminators turpina viņus medīt. Slēpjoties stāvvietā, Rīzs izskaidro Sārai, ka drīzā nākotnē ar mākslīgo intelektu apveltīta aizsardzības sistēma Skynet kļūs patstāvīga un izraisīs kodolkaru, kas iznīcinās cilvēci. Sāras dēls, Džons Konors, apvienos izdzīvojušos cīņā pret Skynet un tā robotu armiju. Kad cilvēce nonāca uz uzvaras sliekšņa, Skynet nosūtīja Terminatoru atpakaļ pagātnē, lai tas nogalinātu Sāru pirms vēl piedzimst Džons, tādējādi novēršot pretestības izveidošanos. Terminators ir efektīva kaujas mašīna ar izturīgu metāla skeletu, ko ieskauj sintētiski audi, kas ļauj tai izlikties par cilvēku. Pēc vēl vienas sadursmes ar Terminatoru, Sāra un Rīzs nonāk policijas iecirknī, kur policijas psihologs Doktors Silbermans atzīst Rīzu par paranoisku un nepieskaitāmu. Terminators tikmēr salabo sevi un dodas uzbrukumā policijas iecirknim, savā ceļā nogalinādams vairākus policistus, lai atrastu Sāru. Rīzs izbēg un atrod viņu pirmais, un abi bēg. Aizdzinuši vēl vienu mašīnu, viņi noslēpjas nelielā motelī, kur uzmeistaro improvizētas sprāgstvielas un izplāno savu nākamo gājienu. Rīzs atzīstas Sārai, ka iemīlējās viņā kopš brīža, kad Džons pasniedza viņam Sāras fotogrāfiju, un abi kopā pavada kaislīgu nakti. Sāra, uztraukdamās par savu māti, sazinās ar viņu. Taču Terminators jau atrodas tur, un Sārai to nezinot, imitē viņas mātes balsi, lai noskaidrotu Sāras atrašanās vietu. Aptvēruši, ka Terminators viņus atradis, Sāra un Rīzs bēg. Pakaļdzīšanās laikā Rīzs tiek ievainots. Dusmās Sāra notriec Terminatoru no tā motocikla, taču apgāž savu mašīnu. Terminators izmanto degvielas pārvadātāju, lai turpinātu pakaļdzīšanos, taču Rīzs uzspridzina to ar sprāgstvielu palīdzību. Abi apskaujas, taču Terminators pieceļas no liesmām. Uguns ir nodedzinājusi tā ādu, atklājot metāla skeletu. Terminators, bojāts no sprādziena, vajā ievainoto Rīzu un Sāru, līdz trijotne nonāk rūpnīcā. Rīzs ieslēdz mašinēriju, lai apmulsinātu Terminatoru. Viņš iegrūž pēdējo sprāgstvielu Terminatora jostasvietā, saspridzinot to gabalos, taču sprādziens ievaino Sāru un nogalina Rīzu, kurš nomirst Sāras rokās. Terminatora ķermeņa augšdaļa izrādās joprojām aktīva un turpina vajāt ievainoto Sāru, līdz tā ievilina Terminatoru hidrauliskajā presē un iznīcina to. Dažus mēnešus vēlāk, nu jau gaidībās, Sāra ceļo caur Meksiku, ierakstīdama audio kasetes savam vēl nedzimušajam dēlam. Kamēr degvielas uzpildes stacijā viņa apsver, cik daudz atklāt Džonam par viņa tēvu, mazs zēns uzņem polaroīda fotoattēlu ar Sāru — attēlu, kuru nākotnē Džons pasniegs Rīzam. «The Terminator (1984)». Box Office Mojo. Skatīts: 2012. gada 27. augusts. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)