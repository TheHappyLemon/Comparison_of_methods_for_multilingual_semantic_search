Sidnijs Luiss Valters Merlins (angļu: Sidney Louis Walter Merlin; dzimis 1856. gada 26. aprīlī, miris 1952. gadā) bija britu botāniķis un sporta šāvējs. Viņš bija 1896. gada Atēnu un 1900. gada Parīzes vasaras olimpisko spēļu dalībnieks. Startējis 1906. gada neoficiālajās olimpiskajās spēlēs, kur šaušanā izcīnījis gan zelta, gan bronzas medaļu. Merlina ģimene jau kopš 18. gadsimta 30. gadiem dzīvoja Grieķijā, kur viņa tēvs Čārlzs Viljams Merlins bija Lielbritānijas konsuls Pirejā. Viņa māte Izabella (dzimusi Grīna) bija nozīmīga figūra Atēnu britu kopienā. Merlins ir dzimis Grieķijas pilsētā Pirejā un apprecējies ar premjerministra Georgija Teotokisa meitu Zairu Teotoki. Vēlāk gan viņš no viņas izšķīrās un apprecījās ar Katju, grieķieti no aristokrātiskas ģimenes, kura pirms revolūcijas bija dzīvojusi Krievijas Impērijā. Sidnijam un Katjai bija viens bērns, Edvīns, kurš Otrā pasaules kara laikā dienēja Anglijas Karaliskajos gaisa spēkos. Merlini bija lieli zemes īpašnieki Korfu, Krētā, Lamijā un Atikā. Sidnijs Merlins startējis divās vasaras olimpiskajās spēlēs — 1896. gada Atēnu un 1900. gada Parīzes olimpiskajās spēlēs, kā arī 1906. gada neoficiālajās olimpiskajās spēlēs, kur izcīnīja zelta un bronzas medaļas šaušanā pa trapu. 1896. gada vasaras olimpiskajās spēlēs Atēnās viņš startēja piecās šaušanas disciplīnās. Labāko rezultātu viņš ieguva 200 metru šaušanā ar militāro šauteni, kur ar 1156 punktiem ieguva 10. vietu. Pārējās disciplīnās viņa rezultāts nav zināms. 1900. gada vasaras olimpiskajās spēlēs Parīzē viņš startēja tikai vienā šaušanas disciplīnā — tranšejas šaušana ar bisi. Šajā disciplīnā viņš, iegūstot 12 punktus, kopā vēl ar citiem pieciem sportistiem ieņēma 7. līdz 12. vietu. 1906. gada neoficiālajās olimpiskajās spēlēs Merlins startēja 11 šaušanas disciplīnās. Labāko rezultātu viņš izcīnīja šaušanā pa trapu ar diviem šāvieniem. Šajā disciplīnā viņš ieguva 15 punktus, izcīnot zelta medaļu. Savukārt bronzas medaļu Merlins izcīnīja šaušanā pa trapu ar vienu šāvienu, kur ieguva 23 punktus. Šajā disciplīnā viņš piekāpās britam, savam onkulim, Džeraldam Merlinam (zelta medaļas ieguvējs) un grieķim Joannim Peridim (sudraba medaļas ieguvējs). Kad vācieši Otrā pasaules kara laikā tuvojās Atēnām, Sidnijs Merlins un viņa sieva Katja pārcējās uz muižu Krētas salā, kura zināma jau kopš venēciešu laikiem salā. Muiža bija pazīstama ar nosaukumu Bella Capina. Vēlāk muižā uzturējās arī Grieķijas karalis un premjerminists. Kad vācieši iebruka arī Krētas salā, Sidnijs un Katja turpināja uzturēt muižu kārtībā tā, it kā karalis tur vēl joprojām uzturētos, kaut karalis dažas dienas pirms iebrukuma bija pametis salu. Brīdī, kad vācieši bija pietuvojušies viņu muižai, Sidnijs un Katja neliela skaita citu mājsaimniecības locekļu pavadībā aizbēja uz Sfakijas ciemu salas dienvidos. No šīs vietas viņi ar britu kuģu palīdzību tika aizvesti uz Ēģiptes pilsētu Aleksandriju. Grieķijā Sidnijs Merlins ir labi pazīstams ar saviem botānikas sasniegumiem. Ap 1925. gadu viņš sabā īpašumā Korfu, izveidoja apelsīnu šķirni "Washington Navel". Mūsdienās Grieķijā šai šķirnei ir dots nosaukums "Merlin". Viņš arī Korfu salas iedzīvotājus iepazīstināja ar kumkvatu audzēšanu. «Sidney Merlin Olympic Results». Sports Reference. Arhivēts no oriģināla, laiks: 2020. gada 1. jūnijs. Skatīts: 2020. gada 1. jūnijs. «Shooting at the 1896 Athina Summer Games: Men's Military Rifle, 200 metres». Sports Reference. Arhivēts no oriģināla, laiks: 2020. gada 1. jūnijs. Skatīts: 2020. gada 1. jūnijs. «Shooting at the 1900 Paris Summer Games: Men's Trap». Sports Reference. Arhivēts no oriģināla, laiks: 2020. gada 1. jūnijs. Skatīts: 2020. gada 1. jūnijs. «Shooting at the 1906 Athina Summer Games: Men's Trap, Double Shot, 14 metres». Sports Reference. Arhivēts no oriģināla, laiks: 2020. gada 1. jūnijs. Skatīts: 2020. gada 1. jūnijs. «Shooting at the 1906 Athina Summer Games: Men's Trap, Single Shot, 16 metres». Sports Reference. Arhivēts no oriģināla, laiks: 2020. gada 1. jūnijs. Skatīts: 2020. gada 1. jūnijs. Sidnijs Merlins (SOK profils) (angliski)