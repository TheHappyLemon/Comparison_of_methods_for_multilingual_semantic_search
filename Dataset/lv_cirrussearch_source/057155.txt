Anneli Ota (Anneli Ott; dzimusi 1976. gada 2. maijā) ir Igaunijas politiķe. 2020. un 2021. gadā viņa bija valsts pārvaldes ministre. 2021. gadā no janvāra līdz novembrim Ota bija Igaunijas kultūras ministre. Viņa ir Igaunijas Centra partijas biedre. Anneli Ota piedzima 1985. gada 16. novembrī Tartu. Viņas tēvs Jāks Ots līdz nāvei uz prāmja Estonia 1994. gadā bija Veru mērs. Anneli tēvocis Juri Ots ilgu laiku bija Tallinas pilsētas Centra rajona vecākais. 1994. gadā Anneli Ota absolvēja Veru apriņķa Parksepas vidusskolu. Augstāko izglītību viņa ieguva 1999. gadā Tartu Universitātes Fiziskās audzināšanas fakultātē specialitātē "Kustības un sports"; 2000. gadā viņa ieguva arī diplomu pedagoģijā. Anneli Otas politiskā karjera sākās 2005. gadā, kad pašvaldību vēlēšanās viņa tika ievēlēta Lasvas pagasta domē, pārstāvot Igaunijas Tautas savienību. Viņa 2009. gada 9. augustā iestājās Sociāldemokrātiskajā partijā. Ota tika ievēlēta Veru pilsētas domā, un no 2009. līdz 2010. gadam bija Veru mērs. 2011. gada 25. aprīlī Anneli Ota iestājās Igaunijas Centra partijā. No 2011. līdz 2014. gadam viņa strādāja Tallinā par Nemmes rajona vecākā vietnieku. Viņa ir strādājusi arī par Veru apriņķa partnerības padomes izpilddirektoru. 2015. gada Rīgikogu vēlēšanās Ota kandidēja Centra partijas rindās Veru, Valgas un Pelvas apgabalā, bet neiekļuva parlamentā. 2015. gada 19. novembrī viņa tomēr kļuva par Rīgikogu deputāti, aizstājot Prītu Tobalu. Viņa bija speciālās komisijas cīņai ar korupciju priekšsēdētāja. 2019. gada vēlēšanās Ota kandidēja tajā pašā vēlēšanu apgabalā, un tika ievēlēta. Viņa vadīja Eiropas Savienības lietu komiteju un bija Nacionālās aizsardzības komitejas locekle. 2020. gada 25. novembrī Anneli Ota kļuva par valsts pārvaldes ministri Jiri Ratasa valdībā. 2021. gada 26. janvārī Ota kļuva par kultūras ministri Kajas Kallasas valdībā. 2021. gada 2. novembrī viņa paziņoja par atkāpšanos no ministra amata, pamatojot to ar domstarpībām ar valdības partneriem, konkrētāk, pretojoties Reformu partijas vadītās valdības noteiktajiem COVID-19 pandēmijas ierobežojumiem kultūras jomā un pasākumiem šīs jomas atbalstam. Divas nedēļas pirms atkāpšanās no amata Otas rīcību (bezdarbību) kultūras ministra amatā kritizēja Igaunijas Skatuves mākslas asociācija. 8. novembrī par kultūras ministru apstiprināja citu Centra partijas biedru Tītu Teriku. Anneli Ota ir šķīrusies; viņai meita un dēls. Kes on tulevane riigihalduse minister Anneli Ott? err.ee, 2020-11-24 Atkāpusies Igaunijas kultūras ministre TVNET/LETA/BNS, 2021-11-02 Informācija Igaunijas Kultūras ministrijas vietnē Arhivēts 2021. gada 7. maijā, Wayback Machine vietnē.