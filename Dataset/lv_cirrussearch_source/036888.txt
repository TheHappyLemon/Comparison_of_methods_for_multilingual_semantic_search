Makss Džads (angļu: Max Judd, piedzimis kā Maksimilians Judkevičs (poļu: Maksymilian Judkiewicz); 1851. gada 27. decembris Krakova — 1906. gada 7. maijs Sentluisa) bija ebreju tautības mūsdienu Polijā dzimis ASV uzņēmējs, diplomāts un šahists. Piedzimis ebreju ģimenē tagadējās Polijas teritorijā netālu no Krakovas. 1862. gadā kopā ar vecākiem emigrējis uz ASV, kur apmeties Sentluisā. Šeit kļuvis par veiksmīgu uzņēmēju, kas strādājis apģērbu ražošanas jomā. Bijis Sentluisas pilsētas šaha kluba dibinātājs un prezidents. 1893. gadā toreizējais ASV prezidents Grovers Klīvlends iecēlis Džadu par ASV ģenerālkonsulu Austroungārijā. Lai gan Austroungārijas oficiālie pārstāvji iebilduši pret ebreju tautības konsulu un draudējuši pasliktināt abu valstu attiecības, tomēr Džads nostrādājis šajā amatā četrus gadus. Bijis viens no sava laika vadošajiem ASV šahistiem. 1881. gadā zaudējis Džordžam Makenzijam maču par ASV šaha čempiona titulu (+5, -7, =3). 1887. gadā uzvarējis mačā Albertu Hodžesu (+5, -2, =2). 1888. gadā palicis pēdējais pirmajā ASV šaha savienības turnīrā Sinsinati (uzvarējis Džeksons Šovalters). 1890. gadā uzvarējis mačā ASV šaha čempionu Džeksonu Šovalteru (+7, -3, =0), tomēr šis mačs nav bijis oficiālais mačs par ASV čempiona titulu. 1892. gadā zaudējis atkārtotu maču Džeksonam Šovalteram (+4, -7, =3). 1899. gadā zaudējis maču Harijam Pilsberijam (+1, -4, =0). 1903. gadā uzvarējis ASV atklātajā šaha čempionātā Čikāgā. Sekmīgi piedalījies sešos ASV šaha kongresos: 2. kongresā 1871. gadā Klīvlendā — 4. vieta (uzvarējis Džordžs Makenzijs); 3. kongresā 1874. gadā Čikāgā — 3. vieta (uzvarējis Džordžs Makenzijs); 4. kongresā 1876. gadā Filadelfijā — 2. vieta (uzvarējis Džeimss Meisons); 5. kongresā 1880. gadā Ņujorkā — 5. vieta (uzvarējis Džordžs Makenzijs); 6. kongresā 1889. gadā Ņujorkā — 8. vieta (uzvarējuši Makss Veiss un Mihails Čigorins); 7. kongresā 1904. gadā Sentluisā — 2. vieta (uzvarējis Frenks Māršals). 2nd American Chess Congress (1871) 3rd American Chess Congress (1874) 4th American Chess Congress (1876) 5th American Chess Congress (1880) «The Sixth American Chess Congress». Arhivēts no oriģināla, laiks: 2016. gada 8. jūnijā. Skatīts: 2017. gada 11. janvārī. 7th American Chess Congress (1904) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)