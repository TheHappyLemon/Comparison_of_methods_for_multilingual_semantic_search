Kālija perhlorāts ir perhlorskābes kālija sāls ar ķīmisko formulu KClO4. Tas ir stiprs oksidētājs. Bezkrāsaina, kristāliska viela (rombiski vai kubiski kristāli), kas kūst aptuveni pie 610 °C. Viens no pazīstamākajiem oksidētājiem, kas tiek lietots pirotehnikā, šāviņu kapselēs u.c. KClO4 piemīt zemākā šķīdība no visiem perhlorātiem (1,5 grami 100 mililitros ūdens pie 25 °C). Kālija perhlorāts tiek iegūts jonu apmaiņas reakcijā starp ūdens šķīdumā esošu nātrija perhlorātu un kālija hlorīdu. Sliktās šķīdības dēļ kālija perhlorāts izkrīt nogulsnēs. Kā oksidētājs, KClO4 reaģē ar daudzām degvielām. Pazīstamākais piemērs ir glikoze, C6H12O6. 3KClO4 + C6H12O6 → 6H2O + 6CO2 + 3KCl Sajauktu ar niedru cukuru, to var pielietot kā vāju sprāgstvielu, ja maisījums ir ievietots pienācīgi noslēgtā korpusā. Pretējā gadījumā tas vienkārši sadegs ar violetu liesmu. Lieto pirotehnikā, kā cietās raķešu degvielas komponentu, kā arī sprāgstvielu - perhloratītu - sastāvdaļu. Medicīnā lieto vairogdziedzera slimību ārstēšanā, parasti kombinācijā ar citām ārstēšanas metodēm.