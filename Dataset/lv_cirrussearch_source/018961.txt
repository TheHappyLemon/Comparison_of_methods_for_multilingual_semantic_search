Salnavas muiža jeb Saļņevas muiža (no krievu: Сальнево) bija Latgales muiža (18. - 20. gadsimta sākumā) tagadējā Ludzas novada Salnavas pagasta teritorijā. Muižas kungu māja atrodas Skolas ielā 6 Salnavā. Pēc 1920. gada agrārās reformas Salnavas muižu sadalīja 80 vienībās 2237 ha kopplatībā. Muižas kungu mājā ilgstoši atradās Salnavas pamatskolas internāts. 2021. gada 18. janvārī Kārsavas novada domes izsludinātajā nekustamā īpašuma izsolē Salnavas muižas ēkas pārdeva par nepilniem 11 tūkstošiem eiro. Salnavas (Saļņevas) muižas senais nosaukums bija Cecina, kas kopš 1730. gadiem piederēja Šadursku dzimtai. No muižas apbūves ansambļa līdz mūsu dienām saglabājusies tikai 1785. gadā celtā kungu māja un atsevišķas saimniecības ēkas. Ksaverijs Šadurskis 1764.-1765. gadā par galveno dzimtas mītni izveidoja Malnavas muižu. Ksaverija Šadurska dēli Nikolajs un Vincents 1842. gadā īpašumu sadalīja divās daļās - Malnavas un Cecinas (Saļņevas) muižās. Muižas platība sasniedza gandrīz 3200 hektārus, pārsvarā meži, krūmāji un purvi. Muižā dzīvoja 264 dzimtcilvēki. 1868. gadā Vincents Šadurskis Saļņevu pārdeva Matvejam Solugubam, kurš to dāvināja savai meitai. 1870. gados muižu kā dāvinājumu savā īpašumā ieguva J. Vulfiuss, un viņa pēcnācēji te nodzīvoja līdz pat Otrā pasaules kara beigām. 1945. gadā izveidoja Salnavas, Ruskulovas un Kūkovas ciema padomes. Salnavas ciema padome 1950. - 1962. gadā ietilpa Kārsavas rajonā. Muižas kungu māja būvēta 1785. gadā klasicisma stilā, iespējams, koka konstrukcijā. Pašreizējo ēkas apjomu veido senākais centrālais korpuss, kuram 19. gadsimta vidū sānos piebūvēti divi nelieli korpusi. Pie galvenās ieejas bijis ieejas portiks ar koka kolonām. Ēkā ir koka kāpnes ar virpotiem balustriem, krāsnis, plastiskas griestu dzegas. Saimniecības ēkas būvētas attālāk, kūts un stallis celti 1900. gadā. Attālāk no kungu mājas ir kapliča - neogotiska ķieģeļu un akmens būve. Muižas kungu mājas iekštelpās ir saglabājušies daži interjera objekti- podiņu krāsnis, kuras rotātas ar ornamentālām dzegām u.c. Kungu mājas otrajā stāvā ir savākta senlietu kolekcija, kurā ietilpst liecības par Salnavas un Kārsavas novada vēsturi, Salnavas skolas vēsturiskie dati un senlietas, ko vietējie iedzīvotāji ir savākuši no dažādiem laika posmiem. Salnavas muiža, 09.07.2011. attēli no www.geolocation.ws Salnavas muiža no www.vietas.lv Nekustamā īpašuma “Salnavas muiža” izsole Salnavas muižu savā īpašumā iegādājusies daudzbērnu ģimene Iveta Čigāne lsm.lv 2021. gada 14. martā Salnavas pagasts Arhivēts 2011. gada 28. decembrī, Wayback Machine vietnē. no Latvijas pagasti. 2. sēj.-R.: Preses nams,2002.-325.-327. lpp. un Trojanovskis Viktors. Ludzas zeme.- Ludza: Ludzas rajona padome, 2004.-264.-273. lpp. Salnavas muiža[novecojusi saite] no www.pilis.lv Salnavas muiža un parks[novecojusi saite] no www.latvia.travel/lv Koordinātas: 56°48′54″N 27°33′12″E﻿ / ﻿56.81500°N 27.55333°E﻿ / 56.81500; 27.55333