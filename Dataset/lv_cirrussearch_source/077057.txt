Šis raksts ir par hokejistu. Par ikonu gleznotāju skatīt rakstu Sergejs Fjodorovs (gleznotājs). Sergejs Fjodorovs (krievu: Сергей Викторович Фёдоров; dzimis 1969. gada 13. decembrī Pleskavā) ir bijušais krievu hokejists, centra uzbrucējs, Krievijas hokeja izlases dalībnieks. 2015. gadā uzņemts Hokeja slavas zālē. Pašlaik (2021) Fjodorovs ir Kontinentālās hokeja līgas kluba Maskavas CSKA galvenais treneris. Arī Sergejs brālis Fjodors ir profesionāls hokejists. Savu profesionālā spēlētāja karjeru Fjodorovs uzsāka 1985. gadā, kad spēlēja PSRS hokeja līgas klubā Minskas "Dinamo". Jau nākamajā sezonā Sergejs pievienojās Maskavas "CSKA" vienībai, kuras rindās kļuva par trīskārtējo PSRS čempionu. 1989. gada NHL draftā viņu ar kopējo 74. numuru izvēlējās Detroitas "Red Wings" vienība. Detroitas kluba rindām viņš pievienojās gan vien 1990.—91. sezonā. Kluba rindās viņš vēlāk spēlēja līdz pat 2003. gadam. Šinī laika posmā Sergejs kļuva par trīskartējo Stenlija kausa ieguvēju, 1994. gadā ieguva Frenka Zelkes, Lestera Pīrsona, kā arī Harta balvu, kuru pasniedz līgas vērtīgākajam spēlētājam. Frenka Zelkes balvu Fjodorovs izcīnīja arī 1996. gadā. Šinī laika posmā Sergejs spēlēja arī sešās NHL Visu zvaigžņu spēlēs. Deviņdesmito gadu nogalē Detroitas kluba treneri izmēģināja Fjodorova spējas aizsardzībā, iespēlējot viņu vienā pārī ar Leriju Mērfiju. Kluba viceprezidents pat izteicās, ka, ja Fjodorovs spēlētu vienīgi aizsardzībā, viņš būtu spējīgs izcīnīt Džeimsa Norisa balvu, bet pats Fjodorovs labprātāk spēlēja uzbrukumā, tādēļ tika atgriezts savā ierastajā pozīcijā. "Red Wings" sastāvā viņš vairākas sezonas spēlēja tā dēvētajā krievu maiņā kopā ar aizsargiem Vjačeslavu Fetisovu un Vladimiru Konstantinovu, kā arī uzbrucējiem Vjačeslavu Kozlovu un Igoru Larionovu. Pēc 2002.—03. sezonas Fjodorovam bija beidzies līgums ar Detroitas vienību, kura ilgstoši nepiekrita Fjodorova noteiktajiem līguma nosacījumiem, tādēļ viņš parakstīja līgumu ar citu NHL klubu - Anahaimas "Mighty Ducks", kura rindās aizvadīja visu 2003.—04. sezonu. 2003.—04. sezonā Fjodorovs kļuva par pirmo Krievijā un piekto Eiropā dzimušo spēlētāju, kurš savā NHL karjerā ticis pie 1000 rezultativitātes punktiem. 2004.—05. sezonas NHL lokauta laikā Fjodorovs nespēlēja nevienā klubā, bet 2005.—06. sezonas ievadā aizvadīja vien piecas spēles Anahaimas kluba rindās, kad tika aizmainīts uz Kolumbusas "Blue Jackets". Kolumbusas klubā viņš aizvadīja savu 1000. spēli NHL. 2008. gada 26. februārī Fjodorovs tika aizmainīts uz Vašingtonas "Capitals", kura rindās noslēdza 2007.—08., kā arī aizvadīja 2008.—09. sezonu. 2009. gada 25. jūnijā Fjodorovs parakstīja divu gadu līgumu ar Magņitogorskas klubu. Presei viņš atzina, ka vienmēr vēlējies spēlēt vienā komandā ar savu brāli. 2010.—11. sezonā Sergejs kopā ar klubu sasniedza līgas izslēgšanas kārtas konferences finālu, kurā gan klubs piekāpās Ufas "Salavat Julajev" vienībai. 2011.—12. sezonā, kas bija pēdējā Fjodorova karjerā, viņš pildīja arī komandas kapteiņa pienākumus. PSRS hokeja izlases rindās spēlējis 1988. un 1989. gada Pasaules čempionātos junioriem, pirmajā izcīnot sudraba, bet otrajā - zelta medaļu. Fjodorovs spēlēja arī 1991. gada Kanādas kausa izcīņā, kā arī 1989. un 1990. gada Pasaules čempionātos, kļūstot par divkārtējo pasaules čempionu. Krievijas izlases rindās spēlējis 1998., 2002. un 2010. gada olimpiskajās spēlēs, 1998. gadā izcīnot sudraba, bet 2002. gadā - bronzas medaļu. 2008. gadā Fjodorovs kļuva jau par trīskārtējo pasaules čempionu, taču 2010. gada Pasaules čempionātā palīdzēja izlasei izcīnīt sudraba medaļas. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski) «Wings of Legend: Sergei Fedorov».[novecojusi saite] detroitredwings.com (angliski) [novecojusi saite] «Fedorov: "I Always Wanted to Play on the Same Team With My Brother"». japersrink.com 2009. gada 25. jūnijā (angliski)