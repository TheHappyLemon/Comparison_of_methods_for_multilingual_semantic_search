Vītne ir uz rotācijas ķermeņiem esošu spirālē izvietotu izciļņu un rievu kopums. Iedalījums pēc novietojuma uz rotācijas ķermeņa: ārējā vītne atrodas uz objekta ārējās virsmas, iekšējā vītne atrodas uz objekta iekšējās virsmas. Iedalījums pēc vītnes virsmas kustības: labās vītnes izcilnis, griežoties pulksteņa rādītāja kustības virzienā, virzās prom no skatītāja; kreisās vītnes izcilnis virzās prom no skatītāja, griežoties pretēji pulksteņa rādītāja kustības virzienam. Iedalījums pēc parametru mērvienības: metriskā vītne — parametri norādīti milimetros; collu vītne — parametri norādīti collās. Iedalījums pēc profila: trijstūrvītne, trapecvītne, taisnstūrvītne un citas. Iedalījums pēc virsmas, uz kuras atrodas vītne: cilindriskā vītne, koniskā vītne. Iedalījums pēc izmantojuma: gaitas vītne, sastriprinājuma un citas. Vītnes ārējais diametrs d ir iedomāta ap ārējās vītnes izciļņu virsotnēm apvilkta vai iekšējās vītnes rievās ievilkta cilindra diametrs. Vītnes iekšējais diametrs d1 ir iedomāta ārējās vītnes rievās ievilkta vai iekšējās vītnes izciļņiem apvilkta cilindra diametrs. Vītnes vidējais diametrs d2 ir iedomāta cilindra diametrs, kura veidules krusto vītnes profilu tā, ka rievu platums ir vienāds ar pusi no vītnes nominālā izmēra. Vītnes profils ir vītnes šķēluma laukums ar plakni, kas iet caur vītnes asi. Profila leņķis ir leņķis starp profila sānu malām. Vītnes solis P ir attālums, mērīts paralēli vītnes asij, starp profila divām blakusesošām vienāda nosaukuma sānu malām. Koniskās vītnes solis P ir projekcija uz vītnes ass nogrieznim, kas savieno vītnes profila divas blakusesošas šaurleņķa virsotnes. Koniskās vītnes pamatplakne I2 ir aprēķina šķēlums dotajā attālumā no konusa bāzes. Vītnes gājiens Ph ir attālums, kas mērīts paralēli vītnes asij starp profila divām tuvākajām vienāda nosaukuma malām, kuras pieder vienai skrūves virsmai. Parasti visas vītnes, izņemot vītnes ar taisnstūra profilu, ir standartizētas. Vītnes ārējo vai iekšejo diametru mēra ar bīdmēru. Vītnes soli nosaka ar vītņmēru komplektu, kas ir sakopoti metāla šabloni ar zāģveida izgriezumiem. Atrodot to šablonu, kura zobi cieši ieguļas vītnes rievās, no šī šablona nolasāmais skaitlis norāda vītnes soļa lielumu milimetros. Lielām vītnēm soli var vienkārši izmērīt ar lineālu. Vēl vītnes soli var noteikt pēc tā nospieduma uz papīra. Jānis Auzukalns, Modris Dobelis, Genevefa Fjodorova, Ieva Jurāne, Ella Leja, Veronika Stroževa, Gaļina Veide, Zoja Veide. Inženiergrafika. Rīgas Tehniskā universitāte, 2008. 218.—228. lpp. ISBN 978-9984-32-147-9. Vikikrātuvē par šo tēmu ir pieejami multivides faili. Skatīt: Vītne. Encyclopædia Britannica raksts (angliski)