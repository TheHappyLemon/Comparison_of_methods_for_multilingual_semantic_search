Viljards Kerols "Vills" Smits jaunākais (angļu: Willard Carroll "Will" Smith, Jr.; dzimis 1968. gada 25. septembrī Filadelfijā, Pensilvānijas štatā, ASV) ir amerikāņu aktieris, kino producents un popreperis. Guvis panākumus mūzikā, TV un kinojomā. Vills Smits nominēts sešām Zelta globusa balvām un četrām Amerikas Kinoakadēmijas balvām, no kurām pa vienai ieguvis par Ričarda Viljamsa lomu filmā "Uzvarētāju ģimene" (King Richard, 2021). Par šo lomu ieguvis arī BAFTA kino balvu. Smits astoņas reizes nominēts Grammy balvai, ko ieguvis četras reizes. 1980. gados viņš guva slavu kā reperis ar skatuves vārdu The Fresh Prince. 1990. gadā Smita popularitāte strauji pieauga pēc filmēšanās seriālā The Fresh Prince of Bel-Air. Seriālu translēja sešus gadus līdz 1996. gadam. Pēc tam viņš pievērsās kinoaktiera karjerai, filmējies vairākās asa sižeta filmās. Vills Smits kļuva par pirmo aktieri, kurš filmējies pēc kārtas astoņās filmās, kuru ieņēmumi ASV pārsniedza 100 miljonus ASV dolāru. Pavisam 19 fantastikas filmas, kurās filmējies Vills Smits, guvušas lielākus ieņēmumus par 100 miljoniem dolāru. Pazīstamākās filmas ar Smita piedalīšanos ir "Sliktie puiši" (1995), "Sliktie puiši 2" (2003), "Sliktie puiši uz mūžu" (2020), "Neatkarības diena" (1996), "Vīri melnā" (1997), "Vīri melnā II" (2002), "Vīri melnā 3" (2012), "Es, robots" (2004), "Tiesības uz laimi" (2006), "Es esmu leģenda" (2007), "Henkoks" (2008), "Mežonīgie rietumi" (1999), "Valsts ienaidnieks" (1998), "Haizivs stāsts" (2004), "Hičs" (2005), "Septiņas dzīves" (2008) un "Aladins" (2019). Vills Smits izdevis četrus studijas albumus: Big Willie Style (1997), Willennium (1999), Born to Reign (2002) un Lost and Found (2005). Vikikrātuvē par šo tēmu ir pieejami multivides faili. Skatīt: Vills Smits. IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski) Encyclopædia Britannica raksts (angliski)