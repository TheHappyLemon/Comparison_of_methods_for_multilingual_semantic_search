Šis raksts ir par enerģētikas kompāniju. Par terminu "Before Present" skatīt rakstu Pirms mūsdienām. BP plc, iepriekš pazīstama kā British Petroleum, ir starptautiska Lielbritānijas enerģētikas kompānija. Kompānijas galvenā mītne atrodas Londonā. Kompānijas sākums saistās ar britu uzņēmēja Viljama Noksa Dersija (William Knox D'Arcy) vārdu, kurš 1901. gadā no Irānas šaha ieguva naftas koncesiju. 1908. gadā tika atklāta pirmās naftas atradnes Tuvajos Austrumos un tās ieguvei tika nodibināta Anglo-Persian Oil Company, kura 1935. gadā tika pārdēvēta par Anglo-Iranian Oil Company. 1951. gadā toreizējā Irānas valdība Muhameda Mosadika vadībā nacionalizēja Anglo-Iranian Oil Company, un tas bija viens no galvenajiem iemesliem, kāpēc Lielbritānija un ASV 1953. gada 19. augustā noorganizēja apvērsumu un nodibināja šaha Mohamada Rezā Pehlevī režīmu Irānā. Kompānija tika atgūta, to nosauca par British Petroleum Company, tomēr daļa no kompānijas tika piešķirta citām rietumu naftas kompānijām. Pēc 1979. gada Islāma revolūcijas kompānija atkal tika nacionalizēta, tomēr, tā kā British Petroleum Company tolaik bija bizness arī Ziemeļjūrā un Aļaskā, tā spēja saglabāt savu ietekmi tirgū. XX gasimta astoņdesmitajos gados, kad Lielbritānijā premjerministre bija Mārgarita Tečere British Petroleum Company tika privatizēta. 1998. gadā British Petroleum sastāvā iekļāvās ASV kompānija Amoco un tā līdz 2000. gadam saucās BPAmoco, līdz ieguva mūsdienu nosaukumu. No 2003. gada BP pieder 50% no Krievijas kompānijas TNK-BP. Pēc Krievijas iebrukuma Ukrainā 2022. gada februārī BP paziņoja, ka pārdos tam piederošo 19,75 % akciju Krievijas uzņēmumā Rosneft. Šī lēmuma pieņemšanas laikā Rosneft darbības veidoja aptuveni pusi no BP naftas un gāzes rezervēm un trešo daļu no tās produkcijas. BP tomēr palika Rosneft akcionārs visu 2022. gadu, izpelnoties kritiku no Ukrainas prezidenta biroja. 2022. gada oktobrī BP paziņoja, ka par 4,1 miljardu ASV dolāru iegādāsies atjaunīgās dabasgāzes ražotāju Archaea Energy Inc. Darījums par 3,3 miljardiem USD tika pabeigts 2022. gada decembrī. BP paziņo par aiziešanu no Rosņeftj LETA--AFP, 28.02.2022 BP 'stands to receive blood money’ from Ukraine war BBC, 2 December 2022 Google Finance