Arnolds Luhaērs (igauņu: Arnold Luhaäär; dzimis 1905. gada 20. oktobrī, miris 1965. gada 19. janvārī) bija igauņu svarcēlājs, sudraba medaļas ieguvējs 1928. gada vasaras olimpiskajās spēlēs Amsterdamā un bronzas medaļas ieguvējs 1936. gada vasaras olimpiskajās spēlēs Berlīnē. Arnolds Luhaērs dzimis Meizakilā. Mācījies Pērnavas ģimnāzijā. Ar sportu sācis nodarboties 1919. gadā Meizakilā, turpinājis Pērnavā, bet no 1926. gada klubā "Tallinna Sport". Startējot 1928. gada Amsterdamas olimpisko spēļu svarcelšanas sacensībās smagajā svarā, ieguvis sudraba medaļu, trīscīņā paceļot 360 kg (100 + 110 + 150) un 1936. gada Berlīnes olimpiskajās spēlēs — bronzas medaļu, trīscīņā sasniedzot 400 kg (115 + 120 + 165). 1938. gada pasaules čempionātā ieguvis bronzas un 1933. gada Eiropas čempionātā sudraba medaļu. No 1926. līdz 1938. gadam 8 reizes bijis Igaunijas čempions svarcelšanā un 1931. gadā arī grieķu - romiešu cīņā. Divas reizes svarcelšanā labojis pasaules, septiņas reizes olimpisko un 40 reizes Igaunijas rekordu. Personīgie rekordi svarcelšanas disciplīnās: spiešanā — 127,5 kg, raušanā — 122,5 kg, grūšanā — 167,5 kg, trīscīņā — 412,5 kg. No 1928. līdz 1938. gadam bijis Igaunijas valstsvienības dalībnieks. Pēc 2. Pasaules kara no 1946. līdz 1948. gadam bijis Tallinas sporta kluba "Spartaks" prezidents, bet no 1949. līdz 1952. gadam — Igaunijas PSR Svarcelšanas federācijas tiesnešu kolēģijas vadītājs. Miris 1965. gadā Tallinā. Apglabāts Tallinas Meža kapos. No 1992. gada Meizakilā notiek Luheēra piemiņas sacensības. «LUHAÄÄR, ARNOLD» (igauņu). ESBL. 2018-04-19. Skatīts: 2018-10-20. Vikikrātuvē par šo tēmu ir pieejami multivides faili. Skatīt: Arnolds Luhaērs. Olympedia profils (angliski) «Top Olympic lifters of the 20th century. Arnold Luhaaar» (angļu). chidlovski.net. Skatīts: 2018-10-20. *Profile (angliski)