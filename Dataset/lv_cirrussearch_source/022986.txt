"Sidra nama likumi" (angļu: The Cider House Rules) ir 1999. gada ASV drāmas filma, kas veidota pēc Džona Ērvinga romāna "Sidra nama likumi" (1985) motīviem. Scenāriju filmai sarakstījis pats romāna autors. Filmas režisors ir Lase Halstrēms, galvenās lomas atveido Tobijs Magvairs, Maikls Keins, Šarlīze Terona, Pols Rads, Delrojs Lindo, Erika Badu un Kīrans Kalkins. Filmu nominēja Amerikas Kinoakadēmijas balvai septiņās kategorijās, no kurās ieguva balvas divās kategorijās — Džons Ērvings par labāko adaptēto scenāriju un Maikls Keins kā labākais aktieris otrā plāna lomā. Scenārija autors Džons Ērvings savā dokumentālajā grāmatā My Movie Business aprakstījis darbu pie scenārija šai filmai, kā arī notikumus, kas saistīti ar filmēšanu. Uzmanību! Turpmākajā tekstā var tikt atklātas nozīmīgas detaļas par filmas saturu! Filmas galvenais varonis ir Homērs Velss (Tobijs Magvairs) — bārenis, kas uzaudzis bērnu namā. Savulaik viņu pāris reizes mēģināja nodot adopcijai, bet neveiksmīgi. Bērnu nama vadītājs ir ārsts Vilburs Lārčs (Maikls Keins). Viņš bērnu nama klīnikā dažkārt pieņem dzemdības, kad ierodas sievietes, kas izlēmušas atteikties no jaundzimušajiem. Nepieciešamības gadījumos viņš veic abortus, kas gan nav oficiāli atļauts. Lārčs apmācījis akušiera prasmēs arī Homēru, kurš Lārčam bieži palīdz (izņemot abortu veikšanā, ko viņš neatbalsta). Bērnu nama klīnikā ierodas jauns pāris — Kendija Kendala (Šarlīze Terona) un Villijs Vērtingtons (Pols Rads). Kendija nolēmusi veikt abortu. Pēc tam Kendija un Villijs paspēj sadraudzēties ar Homēru un uzaicina viņu sev līdz. Homērs atstāj bērnu namu un sāk jaunu dzīvi. Viņam atrodas darbs Villija vecāku augļu dārzos, kur katru sezonu tiek novākta raža un gatavots sidrs. Sākoties Otrajam pasaules karam, Villijs tiek iesaukts armijā. No viņa ilgu laiku nav ziņu, un Kendija uzsāk attiecības ar Homēru. Homērs strādā augļu dārzos kopā ar sezonas strādniekiem — afroamerikāņu strādnieku komandu, kuras vadītājs ir Arturs Rozs (Delrojs Lindo). Kopā ar viņu ir arī viņa meita Roza (Erika Badu). Atklājas, ka Roza ir stāvoklī no sava tēva, kas viņu izvarojis. Homērs palīdz Rozai kā ārsts. Pēc tam Roza satiek savu tēvu, ar nazi viņu nopietni ievaino un dodas projām. Arturs mirst, lūdzot saviem biedriem policijai teikt, ka viņš izdarījis pašnāvību. Homērs uzzina, ka doktors Lārčs ir miris. Lārčam bija izveidojusies atkarība no ētera, un viņš ir pārdozējis. Homērs atgriežas bērnu namā. Izrādās, ka Lārčs jau laikus ir noorganizējis Homēram dokumentus par medicīnisko izglītību un pārliecinājis bērnu nama valdi, ka Homērs ir īstais cilvēks, kam uzticēt bērnu nama vadību. Beigās Homērs kļūst par direktoru un ārstu bērnu namā, un uzņemas rūpes par bērniem, tāpat kā savulaik to darījis Lārčs. Filmas ierobežotais laiks lika scenārija autoram Džonam Ērvingam atteikties no diviem ļoti nozīmīgiem tēliem, kas bija viņa romānā "Sidra nama likumi". Viens tēls ir Melonija, Homēra draudzene no bērnu nama. Romānā parādīta viņas spēcīgā personība, notikumi viņas dzīvē pēc bērnu nama atstāšanas līdz pat nāvei no elektrības trieciena (viņa bija kļuvusi par elektriķi). Otrs nozīmīgs tēls romānā, kas nav minēts filmā, ir Kendijas un Homēra dēls Endžels, kura patieso izcelsmi vecāki turējuši noslēpumā 15 gadus, uzdodot viņu par Homēra adoptētu bāreni no bērnu nama. «THE CIDER HOUSE RULES». Britu filmu klasifikācijas padome. 2000-02-04. The Cider House Rules IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)