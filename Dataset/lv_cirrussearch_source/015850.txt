Frānsiss Skots Ficdžeralds (angļu: Francis Scott Key Fitzgerald; dzimis 1896. gada 24. septembrī, miris 1940. gada 21. decembrī) bija amerikāņu romānu un īso stāstu rakstnieks. Viņš tiek uzskatīts par vienu no 20. gadsimta izcilākajiem amerikāņu rakstniekiem, tāpat tiek pieskaitīts pie zudušās paaudzes rakstniekiem. No 1913. līdz 1917. gadam studējis Prinstonas Universitātē, no 1924. līdz 1930. gadam galvenokārt dzīvojis Francijā. 1920. gadu sākumā uzsācis literāro darbību. Ir pabeidzis četrus romānus: "Šaipus paradīzes" (This Side of Paradise; 1920), "Skaistie un nolādētie" (The Beautiful and Damned; 1922), "Lielais Getsbijs" (The Great Gatsby; 1925) un "Ir maiga nakts" (Tender Is the Night; 1934). Piektais, nepabeigtais romāns "Pēdējais magnāts" (The Love of the Last Tycoon) tika izdots pēc rakstnieka nāves 1941. gadā. Sarakstījis arī vairākus īsos stāstus, tai skaitā "Bendžamina Batona neparastais dzīves stāsts" (The Curious Case of Benjamin Button; 1922), pēc kura motīviem tika uzņemta filma 2008. gadā. Ekranizēti tikuši arī citi Ficdžeralda darbi. Pēc "Lielā Getsbija" sižeta ir tikušas uzņemtas vairākas filmas vairāk nekā 90 gadu garumā, no kurām pēdējā — 2013. gadā. Paša rakstnieka dzīve no 1937. līdz 1940. gadam tikusi attainota filmā Beloved Infidel (1959). Latvijas padomju enciklopēdija. 3. sējums. Rīga : Galvenā enciklopēdiju redakcija. 288. lpp. Vikikrātuvē par šo tēmu ir pieejami multivides faili. Skatīt: Frānsiss Skots Ficdžeralds. Project Gutenberg profils (angliski) Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Zinātniskās fantastikas enciklopēdijas raksts (angliski) Enciklopēdijas Krugosvet raksts (krieviski)