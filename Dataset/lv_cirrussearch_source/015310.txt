Ūve Krups (vācu: Uwe Krupp; dzimis 1965. gada 24. jūnijā) ir bijušais vācu hokejists, aizsargs, kurš lielāko daļu savas karjeras aizvadīja Nacionālajā hokeja līgā, 1996. gadā izcīnot arī Stenlija kausu. Pēc spēlētāja karjeras beigām Krups kļuva par treneri, pašlaik (2020) ir Vācijas hokeja līgas kluba Ķelnes "Haie" galvenais treneris. Profesionāļa karjeru Krups uzsāka 1982.—83. gada sezonā, kad pievienojās Rietumvācijas hokeja līgas kluba Kölner EC rindām. Tā rindās Krups aizvadīja nākamās četras sezonas, 1986. gada vasarā pārceļoties uz Ziemeļameriku. 1986.—87. gada sezonā hokejists pievienojās NHL klubam Bufalo "Sabres", daļu sezonu gan aizvadot AHL vienībā Ročesteras "Americans" rindās. Nākamajā sezonā Krups jau bija nostiprinājies "Sabres" sastāvā. 1991.—92. gada sezonas ievadā aizsargs tika aizmainīts uz Ņujorkas "Islanders" vienību, ātri kļūstot par vienu no komandas vadošajiem spēlētājiem. Pēc 1993.—94. gada sezonas Krups tika aizmainīts uz Kvebekas "Nordiques" vienību. "Nordiques" franšīze 1995. gada vasarā pārcēlās uz Denveru, nākamajā sezonā Krupam pārstāvot jau Kolorādo "Avalanche" krāsas, kopā ar komandu izcīnot Stenlija kausu un gūstot arī sērijas izšķirošo vārtu guvumu. 1998. gada vasarā Krups pievienojās Detroitas "Red Wings", kuras sastāvā gan vairāku smagu traumu dēļ nākamo četru sezonu laikā aizvadīja vien 32 spēles. 2002.—03. gada sezonā Krups aizvadīja četras spēles Atlantas "Thrashers" rindās, taču tad paziņoja par karjeras beigšanu. Rietumvācijas hokeja izlases sastāvā spēlēja 1986. un 1990. gada Pasaules čempionātos, Vācijas izlases sastāvā — 1998. gada olimpiskajās spēlēs. 2005. gadā Krups uzsāka trenera karjeru, uzreiz tiekot apstiprināts par Vācijas hokeja izlases galveno treneri. Viņš strādāja ar komandu līdz 2010.—11. gada sezonas noslēgumam. 2011. gadā Ūve kļuva par Ķelnes "Haie" galveno treneri. "Haie" Krups vadīja līdz pat 2014. gada oktobrim, kad tika atlaists. Decembrī Krups kļuva par Berlīnes "Eisbären" galveno treneri. 2018. gadā kopā ar komandu sasniedza Vācijas hokeja līgas finālu, taču tajā zaudēja. Rudenī uzsāka darbu kā Prāgas "Sparta" galvenais treneris. Vikikrātuvē par šo tēmu ir pieejami multivides faili. Skatīt: Ūve Krups. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)