Žozefs Fernāns Anrī Ležē (Joseph Fernand Henri Léger, dzimis 1881. gada 4. februārī Aržantānā, miris 1955. gada 17. augustā Žifā pie Ivetas) bija franču gleznotājs un tēlnieks. Piedalījies vairāku filmu uzņemšanā. Dzimis Aržentanā, Normandijā, lopkopja ģimenē. 1900. gadā devās uz Parīzi. Pēc dienesta armijā no 1902. līdz 1903. gadam centās iestāties Nacionālajā Daiļo mākslu augstskolā (École Nationale Supérieure des Beaux-Arts), tomēr netika uzņemts. Ležē tomēr apmeklēja lekcijas kā brīvklausītājs, ko vēlāk pats raksturoja kā "trīs tukšus un nelietderīgus gadus". 1909. gadā Ležē pārcēlās uz Monparnasu un satika tādus avangarda māksliniekus kā Arhipenko, Lipšicu, Šagālu un Delonē. 1910. gadā kopā ar Delonē, Villonu, Pikabiu un citiem māksliniekiem, attālinoties no kubisma, izveidoja orfismu. Piedalījās Pirmajā pasaules karā un pie Verdenas gandrīz gāja bojā vāciešu ķīmiskajā uzbrukumā. Pēc kara sākās Ležē "mehāniskais periods", kad gleznās priekšmeti parasti tika attēloti caurulēm vai mehānismiem līdzīgās formās. 1920. gadā iepazinās ar arhitektu Lekorbizjē, kurš kļuva par Ležē draugu un domubiedru. 2. pasaules kara gadus pavadīja ASV. Pēc atgriešanās Francijā iestājās Francijas Komunistiskajā partijā. Arī Ležē māksla kļuva reālistiskāka. Miris 1955. gadā Žifā pie Ivetas, netālu no Parīzes. Mozaīka Liela parāde uz sarkana fona (1958.g.) Vitrāža Venecuēlas centrālajā universitātē. (1954.g.) Vikikrātuvē par šo tēmu ir pieejami multivides faili. Skatīt: Fernāns Ležē. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Pirmā pasaules kara enciklopēdijas raksts (angliski) Enciklopēdijas Krugosvet raksts (krieviski) Fernāna Ležā Nacionālais mākslas muzejs (franču valodā)