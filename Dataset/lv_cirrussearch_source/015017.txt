Krišjānis Rēdlihs (dzimis 1981. gada 15. janvārī Rīgā) ir profesionāls latviešu hokejists, spēlē aizsarga pozīcijā, Latvijas hokeja izlases dalībnieks. Pašlaik (2024) pārstāv Latvijas čempionāta vienību HK Mogo, pilda komandas kapteiņa funkcijas. Viņam ir trīs brāļi, no kuriem divi arī ir pazīstami hokejisti: Jēkabs Rēdlihs un Miķelis Rēdlihs. Profesionālā spēlētāja karjeru K. Rēdlihs uzsāka 1998. gadā, kad spēlēja Latvijas hokeja līgas klubā Rīgas "Dinamo 81'", bet nākamās trīs sezonas aizvadīja Liepājas Metalurga rindās, kas spēlēja arī Austrumeiropas hokeja līgā, 2001.—2002. gada sezonā kļūstot par tās čempioni. 2002. gada NHL draftā viņu izraudzījās Ņūdžersijas "Devils" ar kopējo 154. numuru. K. Rēdlihs devās uz Ziemeļameriku un nākamās četras sezonas aizvadīja "Devils" fārmklubā AHL klubā Olbani "River Rats". 2006. gada martā tika izsaukts uz Ņūdžersijas "Devils", taču nevienu spēli NHL tā arī neaizvadīja. 2006. gadā viņš atgriezās Eiropā, pievienojoties Šveices klubam HC Fribourg-Gottéron, bet lielāko sezonas daļu aizvadīja Krievijas Superlīgas kluba Habarovskas "Amur Tigers" rindās. 2007.—2008. gada sezonu K. Rēdlihs uzsāka Zviedrijas Elitsērijas klubā HK Linkopinga, bet tad pēc tur aizvadītām deviņām spēlēm pārcēlās uz DEL līgas klubu Hamburgas "Freezers". No kluba izveidošanas 2008. gadā līdz pat 2018. gadam Rēdlihs spēlēja Rīgas "Dinamo" sastāvā. Kopā 413 spēlēs atzīmējās ar 129 rezultativitātes punktiem. 2018. gada augustā noslēdza līgumu ar HK Kurbads. 2020.—21. gada sezonā spēlēja HK Mogo sastāvā un nākamās divas sezonas pēc kārtas tika atzīts par Latvijas čempionāta labāko aizsargu. Latvijas izlases sastāvā viņš piedalījies deviņos Pasaules čempionātos, 2006., 2010. un 2014. gada Olimpiskajās spēlēs. Albany River Rats. «Redlihs Returned to River Rats». AlbanyRiverRats.com, 2006-03-09. Arhivēts no oriģināla, laiks: 2014-05-30. Skatīts: 2010-05-01. SportsNews.lv. «Rēdlihs izsaukts no Ņūdžersijas 'Devils' fārmkluba». delfi.lv, 2006-03-04. Skatīts: 2017-02-13. Vikikrātuvē par šo tēmu ir pieejami multivides faili. Skatīt: Krišjānis Rēdlihs. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)