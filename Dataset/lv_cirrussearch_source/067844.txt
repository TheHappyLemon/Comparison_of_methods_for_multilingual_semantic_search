Dybowskyia reticulata ir vairogblakšu suga. Sastopama Palearktikas reģionā. Latvijā pirmo reizi atklāta 2022. gadā, kā ziņo portāls dabasdati.lv. Barojas ar čemurziežu dzimtas augu sēklām. Reta suga, lokāli izplatīta Eiropā un Āzijā. Krievijā sastopama Kurgānas apgabalā, Austrumsibīrijas dienvidos un Tālajos Austrumos. Āzijā sastopama Kazahstānā, Ziemeļķīnā, Korejas pussalā un Japānā. Eiropā šī suga ir viena no retākajām vairogblaktīm. Katrā valstī, kur blakts ir sastopama, ir tikai daži ziņojumi. Ziņojumi par pirmo atradumu šajās valstīs ir nosacīti neseni: Austrijā 1971. gadā, Bulgārijā 1972. gadā, Igaunijā 1987. gadā, Slovēnijā 1989. gadā, Somijā 2001. gadā un Latvijā 2022. gadā. Sastopama arī Slovākijā. Par šīs sugas bioloģiju un attīstību ir zināms tikai no Japānas avotiem, jo Eiropā šī suga ir reti novērojama. Dybowskyia reticulata pieaugušas blakts ķermeņa garums ir 4,5 — 5,5 mm. Ķermeņa krāsa mainīga katram indivīdam; var būt no gaiši brūnas līdz gandrīz melnai. Uz ķermeņa ir diezgan lieli punktiņi. Galva gandrīz vertikāla. Pronotums ar asiem stūriem. Uz pronotuma un skutelluma ir balti tulznveidīgi pauguri. Skutellums ir stipri izspīlēts, un gandrīz sasniedz vēderiņa galotnes. Dybowskyia reticulata sastopama lokāli un apdzīvo mezofitu pļavas un atklātas vides priežu-platlapu mežos. Barojas uz čemurziežu augu sēklām, piemēram, uz tādām sugām, kā Sibīrijas latvānis, Japānas sārtburkšķis un Torilis scabra. Vladimír Hemala & Michal Rindos, 2018. Phenology, distribution and first observation of the larva of the rare stink bug Dybowskyia reticulata (Hemiptera: Heteroptera: Pentatomidae) in Europe. Klapalekiana, 54: 183–196. ISSN 1210-6100 Vairogblakts Dybowskyia reticulata. DabasDati Keiji Nakamura & Hideharu Numata, 1998. Alternative life cycles controlled by temperature and photoperiod in the oligophagous bug, Dybowskyia reticulata. Phisiological Entomology. Volume 23, Issue 1. Pages 69-74. doi:https://doi.org/10.1046/j.1365-3032.1998.2310069.x Красная книга Курганской области. Издание 2-е. – Курган: Изд-во Курганского гос.ун-та, 2012. – 448 с.