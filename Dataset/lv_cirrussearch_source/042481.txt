Sers Konstantīns Novosjolovs (krievu: Константи́н Серге́евич Новосёлов, angļu: Konstantin Sergeevich Novoselov; 1974. gada 23. augustā) ir krievu izcelsmes britu fiziķis. Kopā ar Andre Geimu 2010. gadā ieguvis Nobela prēmiju fizikā par novatoriskiem eksperimentiem, kuros iegūts divdimensionāls materiāls grafēns. 2012. gadā par ieguldījumu zinātnē Novosjolovam piešķirts bruņinieka bakalaura nosaukums. Konstantīns Novosjolovs dzimis Ņižņijtagilā, Krievijas PFSR. 1997. gadā pabeidzis Maskavas fizikāli-tehniskā institūta fizikas un kvantu elektronikas fakultāti nanoelektronikas specialitātē, iegūstot maģistra grādu. Pēc mācībām uzsāka darbu zinātniskā institūtā Maskavas apgabalā. 1999. gadā Novosjolovs pārcēlās uz Nīderlandi un sāka strādāt Neimegenas Universitātē Andre Geima vadībā. 2001. gadā abi zinātnieki pārcēlās uz Apvienoto Karalisti un zinātniskos pētījumus turpināja Mančestras Universitātē. 2004. gadā Novosjolovs ieguva doktora grādu Neimegenas Universitātē, aizstāvot disertāciju Development and Applications of Mesoscopic Hall Microprobes. Novosjolovs veicis pētījumus galvenokārt mezoskopiskās fizikas un nanotehnoloģiju jomās. 2004. gadā Novosjolovs kopā ar Andre Geimu atklāja oglekļa alotropisko modifikāciju grafēnu. Novosjolovs ir viens no Mančestras Universitātes Nacionālā Grafēna institūta direktoriem. No 2011. gada Novosjolovs ir Londonas Karaliskās biedrības biedrs. «The Nobel Prize in Physics 2010». Nobel Foundation. «Knighthoods for Nobel-winning graphene pioneers». BBC. «Development and applications of mesoscopic hall microprobes». repository.ubn.ru.nl. «Electric Field Effect in Atomically Thin Carbon Films». science.sciencemag.org. Vikikrātuvē par šo tēmu ir pieejami multivides faili. Skatīt: Konstantīns Novosjolovs. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Konstantīna Novosjolova biogrāfija Nobela prēmijas mājaslapā (angliski)