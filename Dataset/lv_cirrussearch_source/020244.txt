Mihals Handzušs (slovāku: Michal Handzuš; dzimis 1977. gada 11. martā) ir bijušais slovāku hokejists, centra uzbrucējs, Slovākijas hokeja izlases dalībnieks. No 2014-2017 Handzušs spēlēja Slovākijas Ekstralīgas kluba HK Banska Bistrica rindās. 2017.Gadā beidza profesionālā spēlētāja karjeru. Profesionāļa karjeru Handzušs sāka 1995.—96. gada sezonā, kad debitēja Slovākijas Ekstralīgas kluba HC Banska Bystrica sastāvā. Nākamo sezonu hokejists aizvadīja HK Popradas rindās, taču tad pārcēlās uz Ziemeļameriku. 1997.—98. gada sezonu uzbrucējs aizvadīja AHL, taču 1998.—99. gada sezonā prata izcīnīt vietu NHL kluba Sentluisas "Blues" pamatsastāvā. 2000.—01. gada sezonas vidū Handzušs gan tika aizmainīts uz Fīniksas "Coyotes" vienību. 2002. gada vasarā uzbrucējs tika aizmainīts vēlreiz, šoreiz — uz Filadelfijas "Flyers" vienību. "Flyers" rindās Handzušs aizvadīja arī savu rezultatīvāko sezonu, 2003.—04. gada sezonā atzīmējoties ar 58 punktiem 82 spēlēs. 2004.—05. gada NHL sezonas lokauta laikā spēlēja Slovākijas Ekstralīgas klubā HKm Zvolen, taču tad atgriezās Filadelfijā. 2006. gada vasarā Handzušs tika aizmainīts uz Čikāgas "Blackhawks" vienību, tās sastāvā gan aizvadot tikai vienu sezonu, jo pēc gada uzbrucējs noslēdza četru gadu līgumu ar Losandželosas "Kings". 2011. gada vasarā, beidzoties līgumam ar "Kings", Handzušs pievienojās Sanhosē "Sharks" rindām, kas hokejistu 2012.—13. gada sezonas nogalē aizmainīja uz Čikāgas "Blackhawks", Handzušam kopā ar komandu izcīnot Stenlija kausu. 2014. gada vasarā jaunu līgumu ar klubu viņš nenoslēdza. 2014. gada decembrī uz pārbaudes laiku pievienojās HK Banska Bistrica. Slovākijas hokeja izlases sastāvā kļuvis par 2002. gada Pasaules čempionu, kā arī izcīnījis divas sudraba medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)