Oskars Pauls Dirlevangers (vācu: Oskar Paul Dirlewanger; 1895. gada 26. septembris — 1945. gada 5. jūnijs) bija vācu virsnieks, NSDAP un SS biedrs, valsts zinātnes doktors. Pēc vidusskolas pabeigšanas 1913. gadā kā brīvprātīgais iestājies Vācijas Impērijas armijā. Piedalījies Pirmajā pasaules karā, kur par varonību ieguvis virsnieka dienesta pakāpi, un apbalvots ar II un I pakāpes Dzelzs krustiem. Pēc kara dienējis brīvkorpusos, kuros karojis līdz pat 1921. gadam. Paralēli studējis universitātē, ieguvis doktora grādu valsts zinātnē. 1923. gadā iestājies NSDAP. Apsūdzēts, bet vēlāk (1934. gadā) notiesāts uz diviem gadiem par mazgadīgās izvarošanu, kas viņam maksāja doktora grādu, darbu un NSDAP biedra karti. Pēc cietumsoda izciešanas atkal notiesāts par analoģisku nodarījumu un nokļuvis nacistu koncentrācijas nometnē. Caur augsti stāvošiem nacistu partijas biedriem, ar kuriem viņš bija kopā karojis brīvkorpusos, tiek atbrīvots no koncentrācijas nometnes, lai dotos uz Spāniju, kur Dirlevangers īsu laiku dien Spānijas ārzemnieku leģionā, bet drīz vien jau iestājas Kondora leģionā un nacionālistu pusē piedalās Spānijas pilsoņu karā. 1939. gadā, kad beidzās Spānijas pilsoņu karš, atgriezies dzimtenē. Otrā pasaules kara laikā komandējis viņa vārdā nosauktu zonderkomandu, kas vēlāk pārtapa par 36. Ieroču SS grenadieru divīziju. Šīs vienības tika formētas no cietumniekiem, koncentrācijas nometnēs ieslodzītajiem un karavīriem, kas bija nokļuvuši soda vienībās. Turklāt Dirlevangera komandētās vienības primāri tika iesaistītas represijās pret civiliedzīvotājiem un partizāniem. Piedalījies pretpartizāņu akcijās Baltkrievijā un Varšavas sacelšanās apspiešanā. Vikikrātuvē par šo tēmu ir pieejami multivides faili. Skatīt: Oskars Dirlevangers.