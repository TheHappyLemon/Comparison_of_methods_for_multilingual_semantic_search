Andrēass Engkvists (zviedru: Andreas Engqvist; dzimis 1987. gada 23. decembrī) ir bijušais zviedru hokejists, centra uzbrucējs, Zviedrijas hokeja izlases dalībnieks. Karjeras laikā aizvadījis 15 spēles Nacionālajā hokeja līgā, karjeras lielāko daļu aizvadījis Zviedrijas hokeja līgas komandā Djurgårdens IF. Profesionāļa karjeru Engkvists uzsāka 2005.—06. sezonā, kad aizvadīja savu debijas spēli Zviedrijas Elitsērijas kluba Djurgårdens IF rindās. Nākamajā sezonā kluba sastāvā uzbrucējs aizvadīja jau 43 spēles, pamazām nostiprinoties komandas rindās. Djurgårdens IF hokejists spēlēja līdz 2010. gada vasarai, kad pārcēlās uz Ziemeļameriku. 2010.—11. gada sezonu Engkvists pamatā aizvadīja AHL kluba Hamiltonas "Bulldogs" sastāvā, taču sezonas gaitā debitēja arī NHL, aizvadot trīs spēles Monreālas "Canadiens" rindās. Nākamajā sezonā Engkvists "Canadiens" sastāvā laukumā izgāja 12 spēlēs. 2012. gada vasarā hokejists pievienojās KHL vienībai Mitišču "Atlant", tās rindās spēlējot līdz 2014. gada decembrim, kad tika aizmainīts uz Maskavas CSKA. 2015. gada vasarā noslēdza divu gadu līgumu ar Ufas "Salavat Julajev", savukārt 2017. gadā pievienojās Zviedrijas hokeja līgas vienībai Djurgårdens IF. 2019.—20. gada sezonu uzsāka kā komandas kapteinis, taču vien pēc divām aizvadītām spēlēm Engkvists paziņoja par karjeras beigšanu, lēmumu saistot ar nespēju atgūties pēc vairākiem karjeras laikā gūtiem smadzeņu satricinājumiem. Zviedrijas hokeja izlases sastāvā spēlējis 2010. gada Pasaules čempionātā, tajā kopā ar izlasi izcīnot bronzas medaļas. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)