Kreigs Remzijs (angļu: Craig Ramsay; dzimis 1951. gada 17. martā) ir kanādiešu hokeja treneris un bijušais hokejists. No 1971. līdz 1985. gadam spēlējis NHL kluba Bufalo "Sabres" sastāvā malējā uzbrucēja pozīcijā. Kopš 2017. gada ir Slovākijas hokeja izlases galvenais treneris. 1971. gada NHL draftā tika izvēlēts otrajā kārtā ar kopējo 19. kārtas numuru. Visu savu NHL karjeru aizvadīja Bufalo "Sabres" komandā. 1976. gadā piedalījās NHL Visu zvaigžņu spēlē. 1985. gadā Remzijam tika piešķirta Frenka Selkes balva kā labākajam aizsardzības tipa uzbrucējam. NHL karjeras laikā aizvadīja 1070 spēles, guva 252 vārtus un atdeva 420 rezultatīvas piespēles. Pēc spēlētāja karjeras beigām kļuva par treneri. 1986.—1987. gada sezonā strādāja par trenera asistentu Bufalo "Sabres", uz laiku kļūstot arī par galvenā trenera pienākumu izpildītāju. Vēlāk līdz 1993. gadam turpināja darbu klubā kā ģenerālmenedžera asistents. Karjeras turpinājumā bijis trenera asistents Floridas "Panthers" (1993—1995, 2011—2013), Otavas "Senators" (1996—1998) un Bostonas "Bruins" (2007—2010). 2000. gadā kļuva par galvenā trenera pienākumu izpildītāju Filadelfijas "Flyers", aizvietojot Rodžeru Nilsonu, kurš nevarēja turpināt darbu veselības problēmu dēļ. Galvenā trenera amatā uzsāka arī nākamo sezonu, bet pēc 28 spēlēm tika atlaists. Kā Tampabejas "Lightning" trenera asistents 2004. gadā izcīnījis Stenlija kausu. 2010.—2011. gada sezonā bija Atlantas "Thrashers" galvenais treneris. 2017. gada augustā noslēdza divu gadu līgumu, kļūstot par Slovākijas hokeja izlases galveno treneri. «Ramsay to coach Slovakia». IIHF. 2017. gada 10. augustā. Skatīts: 2018. gada 22. janvārī. Vikikrātuvē par šo tēmu ir pieejami multivides faili. Skatīt: Kreigs Remzijs. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)