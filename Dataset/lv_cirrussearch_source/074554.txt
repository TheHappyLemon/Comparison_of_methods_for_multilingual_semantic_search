Amēlija Mērija Ērhārta (angļu: Amelia Mary Earhart; dzimusi 1897. gada 24. jūlijā, pazudusi 1937. gada 2. jūlijā, atzīta par mirušu 1939. gada 5. janvārī) bija amerikāņu aviatore un aviācijas propagandētāja. Agrīnā feminisma ikona. Pirmā sieviete, kas vienatnē veikusi transatlantisko lidojumu. Pazudusi bez vēsts, veicot lidojumu apkārt pasaulei. Dzimusi 1897. gadā Kanzasā jurista ģimenē. 1907. gadā ģimene pārcēlās uz Demoinu Aiovā, kur tēvs bija dabūjis darbu dzelzceļa kompānijā. Pirmā pasaules kara un Spāņu gripas epidēmijas laikā Amēlija Ērhārta strādāja par medmāsu. 1920. gada 28. decembrī Longbīčā Kalifornijā Ērhārta pirmoreiz pacēlās gaisā lidmašīnā un saprata, ka viņa grib iemācīties to vadīt. Sakrājusi naudu un pabeigusi apmācību, 1923. gada 15. maijā viņa ieguva lidotājas apliecību un kļuva par 16. sievieti — lidotāju. Pēc tam, kad Čārlzs Lindbergs 1927. gadā veica pirmo lidojumu pāri Atlantijas okeānam, 1928. gadā Ērhārta kļuva par pirmo sievieti — lidmašīnas pasažieri, kas pārlidojusi okeānu. Rezultātā viņa kļuva par slavenību, par viņu daudz rakstīja, Ērhārta piedalījās dažādās reklāmas kampaņās, kas ļāva uzlabot finansiālo stāvokli. 1932. gada 20. maijā Amēlija Ērhārta kļuva par pirmo sievieti, kas vienatnē pārlidojusi Atlantijas okeānu. Lidojums ilga 14 stundas 56 minūtes no Harborgreisas Ņūfaundlendā līdz Londonderi Ziemeļīrijā. 1935. gada 11. janvārī Ērhārta kļuva par pirmo personu, kura vienatnē veica lidojumu no Honolulu Havajās līdz Oklendai Kalifornijā. 1937. gada 17. martā Ērhārta kopā ar trim apkalpes locekļiem devās lidojumā apkārt pasaulei, izlidojot no Oklendas Kalifornijā, un nosēdās Honolulu. Šeit lidmašīnai atklājās tehniskas problēmas, un lidojumu nācās pārtraukt. Tomēr 1. jūlijā Ērhārta kopā ar pilotu Fredu Nūnenu vēlreiz devās lidojumā apkārt pasaulei, šoreiz austrumu virzienā no Maiami Floridā. 1937. gada 2. jūlijā viņas lidmašīna no Laes Jaungvinejā devās uz Haulenda salu. Tuvojoties Haulenda salai, tika nodibināti radiosakari, kas tomēr pazuda, un lidmašīna salā nenolaidās. Turpmākie apkalpes meklējumi bija nesekmīgi. Bija divas galvenās versijas par iespējamo lidmšīnas katastrofas vietu — izbeidzoties degvielai, lidmašīna iekritusi okeānā netālu no Haulenda salas vai arī tā mēģināta nosēdināt neapdzīvotajā Nikumaroro atolā (Fēniksa salas, tagad Kiribati Republikā). Ir arī vairākas citas vairāk vai mazāk fantastiskas teorijas par Ērhārtas likteni. 2018. gadā ASV zinātnieks Ričards Jancs publicēja rakstu par 1940. gadā Nikumaroro atolā atrasto kaulu atkārtotu analīzi, kas ļāva izdarīt secinājumu, ka Ērhārta ir gājusi bojā lidmašīnas katastrofā šajā salā. Richard Jantz. Amelia Earhart and the Nikumaroro Bones: A 1941 Analysis versus Modern Quantitative Techniques. Forensic Anthropology, 2018; 1 DOI: 10.5744/fa.2018.0009 Vikikrātuvē par šo tēmu ir pieejami multivides faili. Skatīt: Amēlija Ērhārta. Encyclopædia Britannica raksts (angliski) Encyclopædia Universalis raksts (franciski) Amēlijas Ērhārtas arhīvs (angliski)