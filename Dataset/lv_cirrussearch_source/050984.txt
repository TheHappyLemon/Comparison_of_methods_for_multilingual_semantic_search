Luiss Volters Alvaress (angļu: Luis Walter Alvarez, 1911. gada 13. jūnijs — 1988. gada 1. septembris) — bija ASV fiziķis. 1968. gada Nobela prēmijas fizikā laureāts "par rezonanses stāvokļu atklāšanu, kas kļuva iespējams, viņam pilnveidojot ūdeņraža pūslīšu kameras izmantošanu un par šo datu apstrādi". Dzimis pazīstama ārsta ģimenē. Beidzis Čikāgas Universitāti. Gandrīz visu savu mūžu nostrādājis Kalifornijas Universitātē, Bērkli. Otrā pasaules kara laikā piedalījies Manhetenas projektā un izstrādāja atombumbas detonatoru. Bija Hirosimas atomborbardēšanas zinātniskais novērotājs uz pavadošās lidmašīnas The Great Artiste. Pēc kara Alvaress nodarbojās ar radaru sistēmu pilnveidošanu, kā arī deva ieguldījumu sinhrotronu attīstīšanā. 1965. gadā Alvaress piedāvāja projektu Ēģiptes piramīdu izpētei ar mērķi atklāt tajās kādas noslēptas telpas. Izpētes medode bija kosmiskā starojuma mērīšana ar tajā laikā radiācijas mērījumos izmantotajām dzirksteļu kamerām. Mēriekārtas tika ievietotas telpā otrās lielākās Gizas piramīdas iekšienē, lai pēc dažādos virzienos veiktajiem kosmiskā starojuma mērījumiem varētu konstatēt tukšumus piramīdas struktūrā. 1967. gadā pētījumusus pārtrauca Sešu dienu karš, tomēr vēlāk tie tika atsākti un turpinājās līdz 1969. gadam. Tika izpētīts 19% no piramīdas apjoma, bet slēptas telpas netika atklātas. 1980. gadā kopā ar dēlu, ģeologu Volteru Alvaresu izvirzīja hipotēzi par to, ka zemes virskārtā sastopamā irīdija anomālija liecina par liela asteroīda ietriekšanos Zemē, kas noveda pie dinozauru izmiršanas. Izvirzījis savu, atšķirīgu hipotēzi par Džona Kenedija nogalināšanas apstākļiem, pamatojoties uz atentāta fotoattēlu un filmēto materiālu izpēti. «The Nobel Prize in Physics 1968». Nobel Foundation. Vikikrātuvē par šo tēmu ir pieejami multivides faili. Skatīt: Luiss Alvaress. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Astronomu biogrāfiskās enciklopēdijas raksts (angliski) Enciklopēdijas Krugosvet raksts (krieviski) Luisa Alvaresa biogrāfija Nobela prēmijas mājaslapā (angliski) Biography and Bibliographic Resources, from the Office of Scientific and Technical Information, United States Department of Energy (angliski)