Džons Karlsons (angļu: John Carlson; dzimis 1990. gada 10. janvārī) ir amerikāņu hokejists, aizsargs. Pašlaik (2020) Karlsons spēlē Nacionālās hokeja līgas kluba Vašingtonas "Capitals" sastāvā. Profesionāļa karjeru Karlsons uzsāka 2008.—09. gada sezonā, kad tās izskaņā debitēja Amerikas hokeja līgas kluba Hēršijas "Bears" sastāvā. "Bears" rindās aizsargs spēlēja nākamajā sezonā, tās gaitā 29 spēlēs laukumā gan izejot arī Vašingtonas "Capitals" sastāvā. 2010.—11. gada sezonā Karlsons "Capitals" rindās jau bija nostiprinājies, to noslēdzot kā komandas rezultatīvākais aizsargs. 2014.—15. gada sezonu noslēdza ar 55 punktiem, tādējādi būdams sestais visas līgas rezultatīvākais aizsargs. 2018. gadā kopā ar "Capitals" izcīnīja Stenlija kausu. 2020. gadā Karlsons tika iekļauts līgas simboliskajā izlasē. ASV hokeja izlases rindās spēlējis 2014. gada olimpisko spēļu turnīrā. Junioru vecumā spēlējis arī 2010. gada Pasaules čempionātā junioriem, tajā kopā ar izlasi izcīnot zelta medaļas un Karlsonam gūstot arī uzvaru nesošos vārtus turnīra finālā. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)