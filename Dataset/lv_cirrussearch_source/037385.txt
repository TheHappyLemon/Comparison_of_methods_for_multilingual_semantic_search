Kaspars Astašenko (dzimis 1975. gada 7. februārī Rīgā, miris 2012. gada 20. novembrī) bija latviešu hokejists, aizsargs. Karjeras laikā aizvadīja 23 spēles Nacionālajā hokeja līgā, Latvijas izlases sastāvā spēlējis 2002. gada Olimpiskajās spēlēs. Profesionāļa karjeru Astašenko uzsāka 1991. gadā, spēlējot Latvijas hokeja līgas kluba Vendenieki sastāvā. Nākamo pusotru sezonu viņš aizvadīja HK Rīgas "Pārdaugava" sastāvā. 1993.—94. gada sezonas otrajā pusē viņš spēlēja Hokeja Centrs "Rīga" sastāvā, bet tad atgriezās "Pārdaugavas" rindās. 1995. gada vasarā Astašenko devās uz Krievijas Superlīgas kluba Maskavas CSKA vasaras nometni. Hokejistam izdevās sevi apliecināt, nākamo sezonu sākot CSKA kluba pirmajā aizsargu paŗī. CSKA Astašenko nospēlēja trīs sezonas, līdz 1998. gadā devās uz Ziemeļameriku. Tur viņš aizvadīja divas sezonas, spēlējot četros dažādos IHL un ECHL līgas klubos, līdz 1999.—00. gada sezonā, pēc tam, kad tika izvēlēts 1999. gada NHL draftā, aizvadīja astoņas spēles NHL kluba Tampabejas "Lightning" sastāvā. NHL viņš debitēja 2000. gada 26. martā. Lielāko daļu 2000.—01. gada sezonas Astašenko aizvadīja IHL klubā Detroitas "Vipers", bet "Lightning" sastāvā viņš aizvadīja vēl 15 spēles. Nākamās divas sezonas viņš aizvadīja AHL līgas klubos Springfīldas "Falcons" un Lovellokas "Monsters". Spēlējot "Monsters" rindās, 2003. gada 1. aprīlī tika arestēts par heroīna glabāšanu. Pats hokejists gan vēlāk izvirzīja versiju, ka viņš esot ticis iegāzts, kādai nezināmai personai narkotikas ieliekot Kaspara kabatā. Tā kā tobrīd Astašenko bija traumēts, viņš atgriezās Latvijā. 2003. gada vasarā uzbrucējs pievienojās Krievijas klubam Novosibirskas "Sibirj" uz pārbaudes laiku, taču nostiprināties komandas sastāvā viņam tā arī neizdevās, pievienojoties HK Rīga 2000 rindām, tā sastāvā aizvadot 11 spēles. Pēc tam Astašenko devās uz Somijas hokeja līgas klubu Tamperes "Ilves", kurā aizvadīja atlikušo sezonu. 2004.—05. gada sezonu viņš uzsāka Dānijas hokeja līgas klubā Esbjergas IF, bet sezonu pabeidza ASK/Ogres rindās. 2005.—06. gada sezonas sākumu viņš aizvadīja Krievijas Superlīgas kluba Voskresenskas "Khimik" rindās, bet tad devās uz Somiju, kur pievienojās Hēmenlinas HPK vienībai un kļuva par Somijas čempionu. 2006.—07. gada sezonu Astašenko uzsāka Slovākijas Ekstralīgas klubā Bratislavas "Slovan", bet pēc tajā aizvadītajām 11 spēlēm tika atlaists, un pievienojās ASK/Ogre, kuras sastāvā arī pabeidza sezonu. No 2007. līdz 2009. gadam Astašenko spēlēja Itālijā. 2009.—10. gada sezonu hokejists izlaida, taču 2010.—11. gada sezonu aizvadīja Kazahstānas līgas klubā Atirau "Beibarys" un EIHL klubā Belfāstas "Giants". 2011.—12. gada sezonā Astašenko aizvadīja astoņas spēles Somijas 4. līgā. Latvijas hokeja izlases rindās spēlējis 2002. gada Olimpiskajās spēlēs, 2001. un 2006. gada Pasaules čempionātos, kā arī 1994. un 1995. gada Pasaules čempionātos junioriem C divīzijā. Kopā 21 spēlē guvis 7 vārtus un atdevis 7 rezultatīvas piespēles. «Miris hokejists Astašenko». LETA. 2012. gada 22. novembrī. Arhivēts no oriģināla, laiks: 2016. gada 4. martā. Skatīts: 2012. gada 22. novembrī. Vilciņš, Egīls (07.04.2003). "Hokejists Astašenko arestēts par narkotiku glabāšanu". Neatkarīgā Rīta Avīze. Lasmanis, Jānis (15.04.2003). "Hokejistu Astašenko ar narkotikām iegāzuši". Vakara Ziņas. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)