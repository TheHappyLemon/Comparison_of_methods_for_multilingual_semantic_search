Parīzes miera konference 1919. gadā bija Pirmā pasaules kara uzvarētājvalstu rīkota konference Parīzē ar mērķi noslēgt miera līgumus starp Sabiedrotajiem un sakautajām Centrālajām lielvalstīm. Konference sākās 1919. gada 18. janvārī Versaļas pilī un ar dažiem pārtraukumiem ilga līdz 1920. gada 21. janvārim. Konferencē tika dibināta Tautu Savienība. Pirmajam pasaules karam beidzoties un noslēdzot pamieru ar Vāciju, uzvarētājvalstis Lielbritānija, Francija, ASV un Itālija sasauca Miera konferenci, lai vienotos par miera noteikumiem un lemtu par to, kāda būs pēckara Eiropa. Parīzes Miera konferencē nepiedalījās uzvarētās valstis. Pēckara miers, kam vajadzēja izbeigt visus karus, neiekļāva Vāciju un Krieviju, kurās abās kopā dzīvoja lielākā daļa Eiropas iedzīvotāju. Ar šo faktu vien pietiktu, lai Versaļas sistēma būtu lemta neveiksmei. Parīzes Miera konferences lēmumus apvienoja viena ideja - zaudētāju sodīšana. Par kara izraisītāju tika atzīta Vācija, Versaļas līgums bija uzvarētājvalstu diktāts tai. Versaļas sistēmas miera līgumi bija uzvarētājvalstu līgumi ar Vāciju (Versaļas līgums), 1919. gada 28. jūnijā; ar Austriju (Sanžermēnas līgums), 1919. gada 10. septembrī, Vācijai un Austrijai bija aizliegts apvienoties; ar Ungāriju (Trianonas līgums), 1920. gada 4. jūnijā, Ungārijai bija jāatdod Čehoslovākijai, Rumānijai un Serbu-horvātu-slovēņu karalistei lielākā daļa no savas teritorijas, 3,3 miljoni ungāru nonāca citās valstīs; ar Bulgāriju (Neijī līgums) 1919. gada 27. novembrī, Bulgārijai atjaunoja 1914. gada robežas; ar Turciju (Sevras līgums), 1920. gada 10. augustā, kuru Turcijas Nacionālā sapulce neratificēja. 1923. gadā tika noslēgts Lozannas līgums, tajā Turcija ieguva tagadējās robežas un atsacījās no citām Osmāņu impērijas zemēm. Latvijas delegācija Parīzes Miera konferencē Latvijas atzīšana de iure Vikikrātuvē par šo tēmu ir pieejami multivides faili. Skatīt: 1919. gada Parīzes miera konference. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski)