Mukešs Dhirubhai Ambani (angļu: Mukesh Dhirubhai Ambani; dzimis 1957. gada 19. aprīlī) ir Indijas uzņēmējs miljardieris. Viņš ir bagātākais cilvēks Āzijā un viens no 20 bagātākajiem pasaulē, viņa bagātības aplēstā neto vērtība 2023. gada augustā bija 91,2 miljardi ASV dolāru. Ambani ir Indijas vērtīgākā uzņēmuma pēc tirgus vērtības Reliance Industries priekšsēdētājs un izpilddirektors. Uzņēmuma grupa darbojas enerģētikas, naftas ķīmijas, dabasgāzes, mazumtirdzniecības, telesakaru, plašsaziņas līdzekļu un tekstilizstrādājumu nozarē. Mukešs Ambani piedzima 1957. gada 19. aprīlī Britu kroņa kolonijā Adenā (tagadējā Jemenā) gudžaratiešu hinduistu Dhirubhai Ambani un Kokilabenas Ambani ģimenē. Viņam ir jaunāks brālis Anils Ambani un divas māsas: Nina Bhadrašjama Kothari un Dipti Dataradža Salgaonkara. Jemenā Mukešs Ambani dzīvoja īsu brīdi, jo viņa tēvs 1958. gadā nolēma atgriezties Indijā, lai uzsāktu tirdzniecības biznesu, kas koncentrējās uz garšvielām un poliestera dzija. Uzņēmums vēlāk attīstījās par poliestera audumu ražotāju Reliance Textiles Industries (tagad Reliance Industries). Poliestera audumi tika pārdoti ar zīmolu Vimal. Pārceļoties uz Indiju, ģimenes finansiālais stāvoklis nedaudz uzlabojās, taču viņi joprojām dzīvoja komūnas sabiedrībā, izmantoja sabiedrisko transportu un nekad nesaņēma pabalstu. Līdz 1970. gadiem ģimene dzīvoja pieticīgā divistabu dzīvoklī Mumbajas piepilsētā Bhulešvarā. Vēlāk tēvs iegādājās 14 stāvu daudzdzīvokļu namu ar nosaukumu Sea Wind piepilsētā Kolābā, kur līdz nesenam laikam Ambani un viņa brālis ar ģimenēm dzīvoja dažādos stāvos. Mukešs Ambani kopā ar brāli un Anandu Džeinu, kurš vēlāk kļuva par viņa tuvu līdzgaitnieku, mācījās Hill Grange vidusskolā Mumbajā. Pēc vidusskolas beigšanas viņš mācījās Svētā Ksaverija koledžā Mumbajā. Pēc tam viņš Ķīmijas tehnoloģiju institūtā Mumbajā ieguva bakalaura grādu ķīmijas inženierijā. Vēlāk Ambani iestājās Stenforda Universitātē ASV, lai iegūtu maģistra grādu, bet 1980. gadā pārtrauca studijas, lai palīdzētu tēvam uzņēmumā Reliance, kas tolaik vēl bija neliels, bet strauji augošs uzņēmums. Viņa tēvs uzskatīja, ka reālās dzīves prasmes var apgūt, gūstot pieredzi, nevis sēžot klasē, tāpēc viņš izsauca dēlu no Stenfordas atpakaļ uz Indiju, lai viņš uzņēmumā vadītu dzijas ražošanas projektu. 1980. gadā Indiras Gandijas vadītā Indijas valdība atvēra poliestera pavedienu dzijas (PFY) ražošanu privātajam sektoram. Dhirubhai Ambani iesniedza pieteikumu licences saņemšanai PFY rūpnīcas izveidei. Licences saņemšana bija ilgstošs process, kas prasīja ciešus sakarus birokrātiskajā sistēmā, jo valdība tajā laikā ierobežoja liela mēroga ražošanu, padarot neiespējamu tekstilmateriālu dzijas importu. Pēc atgriešanās no ASV 1981. gadā 24 gadu vecumā Mukešs Ambani palīdzēja izveidot PFY rūpnīcu Patalgangā. Viņš bija atbildīgs par Reliance vertikālo integrāciju — no tekstilizstrādājumiem uz poliestera šķiedrām un tālāk uz naftas ķīmijas produktiem, no kuriem tika ražota dzija. Pēc pievienošanās uzņēmumam Mukešs katru dienu atskaitījās toreizējam izpilddirektoram Rasikbhai Mesvani. Uzņēmums bija veidots, ievērojot principu, ka ikviens dod savu ieguldījumu uzņēmējdarbībā un nav lielā mērā atkarīgs no atsevišķiem cilvēkiem. Dhirubhai pret Mukešu izturējās kā pret biznesa partneri, ļaujot viņam brīvi dot savu ieguldījumu pat ar nelielu pieredzi. Šis princips sāka darboties, kad 1985. gadā nomira Rasikbhai Mesvani un 1986. gadā Dhirubhai Ambani pārcieta insultu, tādējādi visa atbildība pārgāja uz Mukešu un viņa brāli Anilu. 1985. gadā uzņēmumu Reliance Textiles Industries Ltd. pārdēvēja par Reliance Industries Ltd., jo uzņēmums bija paplašinājies un nodarbojās arī ar naftas pārstrādi un naftas ķīmiju. 1991. gadā Hazirā sāka darbu rūpnīcas komplekss, kas ražoja plašu naftas ķīmijas produktu, polimēru, poliesteru un poliesteru starpproduktu klāstu. 1995. gadā uzņēmums ienāca telesakaru nozarē, izveidojot kopuzņēmumu ar ASV uzņēmumu NYNEX, kā arī veicināja Reliance Telecom Private Ltd. darbību Indijā. Ambani vadīja pasaulē lielākās naftas pārstrādes rūpnīcas izveidi Džāmnagarā, kas sāka darbu 1999. gadā un sākotnēji varēja saražot 660 000 barelu dienā (33 miljonus tonnu gadā), apvienojot to ar naftas ķīmijas produktiem, elektroenerģijas ražošanu, ostu un saistīto infrastruktūru. 2002. gada 6. jūlijā pēc otrreizēja insulta nomira Mukeša tēvs. Palielinājās spriedze brāļu starpā, jo Dhirubhai nebija atstājis testamentu par iecerēto biznesa impērijas sadali 2004. gadā. Iejaucās viņu māte, lai pārtrauktu nesaskaņas, sadalot uzņēmumu divās daļās. Mukešs Ambani ieguva kontroli pār Reliance Industries Limited un Indian Petrochemicals Corporation Limited, ko 2005. gada decembrī apstiprināja Bombejas Augstā tiesa. Savukārt Anils Ambani saņēma daļu no Reliance grupas telesakaru, izklaides, finanšu pakalpojumu, enerģētikas un infrastruktūras jomā. Mukešs Ambani arī pievienojās telesakaru jomai, 2010. gadā Reliance Industries iegādājoties telesakaru uzņēmuma Infotel Broadband Services Limited 95 % kapitāldaļu (tagad Reliance Jio Infocomm Limited), kas 2023. gadā bija otrais lielākais mobilo sakaru operators Indijā un trešais lielākais mobilo sakaru operators pasaulē. 2014. gada februārī pret Mukešu Ambani tika iesniegts pirmais informatīvais ziņojums (FIR) par iespējamiem pārkāpumiem Krišnas Godavari baseina dabasgāzes cenu noteikšanā. Arvinds Kedžrivals, kurš neilgu laiku bija Deli galvenais ministrs un bija izdevis rīkojumu par FIR, apsūdzēja dažādas politiskās partijas klusēšanā par gāzes cenu jautājumu. Kedžrivals apgalvoja, ka centrālā valdība ir pieļāvusi gāzes cenas uzpūšanu līdz astoņiem dolāriem par vienību, lai gan Mukeša Ambani uzņēmums vienas vienības ražošanai tērēja tikai vienu dolāru, kas valstij nozīmēja 540 miljardu rūpiju zaudējumus gadā. 2016. gadā Mukešu Ambani ievēlēja par Nacionālās inženierzinātņu akadēmijas locekli par inženierzinātņu un uzņēmējdarbības vadību naftas pārstrādes rūpniecībā, naftas ķīmijas produktu ražošanā un saistītajās nozarēs. 2016. gada februārī Ambani kontrolētais uzņēmums Jio izlaida 4G viedtālruņu zīmolu LYF, kas jūnijā tas bija trešais visvairāk pārdotais mobilo tālruņu zīmols Indijā. 2018. gada februārī Bloomberg "Robina Huda indekss" lēsa, ka Ambani personīgās bagātības pietika, lai finansētu Indijas federālās valdības darbību 20 dienu garumā. Mukeša Ambani trīs bērni pievienojās Reliance valdei 2023. gada augustā. Dēls Akašs vada Jio, meita Iša pārrauga mazumtirdzniecību un finanšu pakalpojumus, bet jaunākais dēls Anants darbojas enerģētikas nozarē. Largest Telecom Companies In The World 2023 Evolve Techie Arvind Kejriwal asks Narendra Modi to come clean on gas pricing DNA Web Team, 2014-02-14 Vikikrātuvē par šo tēmu ir pieejami multivides faili. Skatīt: Mukešs Ambani. Chairman & Managing Director Reliance Industries Limited Mukesh Ambani Forbes