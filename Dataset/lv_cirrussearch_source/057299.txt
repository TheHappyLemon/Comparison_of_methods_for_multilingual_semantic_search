Ivica Zubacs (horvātu: Ivica Zubac; dzimis 1997. gada 18. martā Mostarā, Bosnijā un Hercegovinā) ir horvātu basketbolists, spēlē centra pozīcijā. 2023. gadā pārstāv Nacionālās basketbola asociācijas (NBA) klubu Losandželosas "Clippers". Starptautiskās sacensībās pārstāv Horvātijas basketbola izlasi. I. Zubacs ir dzimis horvātu ģimenē Bosnijā un Hercegovinā pie pašas Horvātijas robežas un kļuvis par Horvātijas pilsoni. I. Zubacs sācis trenēties Horvātijas kluba Zagrebas "Cibona" sistēmā, bet pirmā profesionālā komanda, kurā spēlējis bija "Zrinjevac" nacionālajā otrajā līgā. 2016. gadā, kad "Cibona" piedzīvoja finansiālas grūtības, pārcēlās uz Serbijas klubu Belgradas "Mega Basket". 2016. gada NBA drafta otrajā kārtā I. Zubacu ar kopējo 32. kārtas numuru izraudzījās Losandželosas "Lakers". Pirmajās divās NBA sezonās daudz spēlējis "Lakers" D Līgas un G Līgas komandās. 2019. gada februārī I. Zubacs kopā ar Maiklu Bīzliju tika aizmainīts uz otru Losandželosas komandu "Clippers" pret Maiku Muskalu. "Clippers" sastāvā uzreiz kļuva par pamatsastāva centra spēlētāju, saglabājot šo pozīciju arī nākamajās sezonās. 2022. gada 27. novembrī I. Zubacs aizvadīja karjeras produktīvāko spēli, gūstot 31 punktu un savācot 29 atlēkušās bumbas zem groziem uzvarētā spēlē pret Indiānas "Pacers" (114—110). I. Zubacs ir spēlējis dažāda vecuma Horvātijas jaunatnes izlasēs. 2015. gada Pasaules čempionātā U19 izlasēm, kas notika Grieķijā, kopā ar Horvātijas izlasi izcīnīja sudraba medaļu, gūstot 15,8 punktus un 12,9 atlēkušās bumbas vidēji spēlē. «Clippers' Ivica Zubac has historic night with 31 points and 29 rebounds in 114-110 win over Pacers». CBSSports.com (angļu). Skatīts: 2022-11-29. Vikikrātuvē par šo tēmu ir pieejami multivides faili. Skatīt: Ivica Zubacs. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)