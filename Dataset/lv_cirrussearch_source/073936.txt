Roberts Džeimss Ričijs (angļu: Robert James Ritchie; dzimis 1971. gada 17. janvārī, Romeo, Mičiganā, ASV), plašāk zināms ar vārdu Kids Roks (angļu: Kid Rock), ir amerikāņu mūziķis un aktieris. Savā mūzikā apvieno roku, repu, blūzu un kantrimūziku. Šobrīd pārdevis 25 miljonus albumu kopiju. Pirmo lielo uzmanību mūziķis pievērsa sev ar debijas albumu Grits Sandwiches for Breakfast, kas iznāca 1990. gadā. Tomēr viņa toreizējā izdevējkompānija Jive Records atteicās turpmāk ar viņu sadarboties, tādēļ viņš noslēdza līgumu ar Continuum Records. Šī kompānija pēc pāris gadiem bankrotēja, tādēļ viņš kļuva neatkarīgs, izveidojot Top Dog kompāniju. 1997. un 1998. gadā, kad repmetālu populāru padarīja tādas grupas kā Rage Against the Machine, Korn un Limp Bizkit, arī Roks ieguva lielu popularitāti ar savu ceturto albumu Devil Without A Cause, kas tika pārdots 11 miljonu eksemplāros, bet dziesmas Bawitdaba, Only God Knows Why un Cowboy kļuva par hitiem. 2000. iznāca albums The History of Rock, kas bija viņa labāko dziesmu izlase. Par hitu kļuva dziesma American Bad Ass. kas bija viena no divām jaunajām dziesmām albumā. Pēc gada tika izlaists Cocky. Tas tika pārdots 4 miljonu eksemplāros galvenokārt dziesmas Picture dēļ, ko Roks iedziedāja kopā ar Šerilu Krovu. 2003. gada albums Kid Rock izgāzās un neieguva augstas vietas topos. 2006. gadā tika izdots Live Trucker, ar labāko dziesmu dzīvajām versijām. Rock N Roll Jesus, kas iznāca 2007. gadā, populārākā dziesma bija All Summer Long, kas kļuva par Kida Roka pirmo vispasaules hitu. Ričija karjera sākās 11 gadu vecumā, kad viņš iesaistījās skolasbiedra Rendija Handlovska breakdance grupā the Furious Funkers. Viņi par naudu dejoja visur, kur vien varēja. Pēc tam viņš pievienojās Bo Wisdom, lai uzstātos ballītēs. Viņam maksāja 30 dolārus par vienu uzstāšanos. Tajā laikā viņš arī ieguva savu skatuves vārdu Kids Roks, jo reiz viņa šova vērotāji izteicās "That White Kid Rock". Vēlāk Roks sāka repot un iesaistījās hip-hopa grupā The Beast Crew. Viņš sadraudzējās ar leģendārās hip-hopa grupas Boogie Down Productions producentu, kurš pēc tam, kad Roks kādā pasākumā iesildīja Boogie Down Productions, piedāvāja viņam veikt ierakstu Jive Records studijā. Lai arī vecāki bija pret, Roks 17 gadu vecumā parakstīja savu pirmo līgumu. Viņš aizgāja no The Beast Crew un pievienojās apvienībai Straight From The Underground Tour. 1990. gada decembrī Kids Roks izlaida savu pirmo albumu Grits Sandwiches for Breakfast. Galvenā albuma singla teksta dēļ Jive Records atlaida Roku jau nākamajā gadā, jo viņiem nācās samaksāt 23,750 dolāru lielu soda naudu. Pēc pievienošanās Continuum Records Roks 1993. gadā izlaida savu otro albumu The Polyfuze Method, kas bija vairāk orientēts uz rokmūziku. Dziesma "Back From The Dead" sasniedza samērā labus panākumus vietējā radio topā, tomēr vadošais singls "U Don't Know Me" izgāzās, bet mūzikas video saņēma ļoti mazu raidlaiku mūzikas video kanālos. 1994. gadā Roks izlaida minialbumu Fire It Up! (EP), bet pēc tam Continuum Records bankrotēja un mūziķis atkal palika bez ierakstu kompānijas. Viņš pārvācās atpakaļ uz Detroitu, kur pēc viņa attiecībām ar Kelliju Soutu piedzima Roka dēls, kurš tika nosaukts par Robertu Džeimsu Ričiju jaunāko. Roks ieguva aizbildniecību par dēlu un nolēma darīt kaut ko ar savu mūziku, lai palīdzētu viņam. Viņš nodibināja pats savu ierakstu kompāniju Top Dog Records. Viņš izdeva divas demo kasetes, kurās sadarbojās ar Detroitas reperiem. Apmēram tajā laikā Roks izveidoja arī savu pavadošo grupu, nosaucot to par Twisted Brown Trucker. 1995. gadā Roks iekārtojās darbā par šveicaru, lai varētu segt studijas izdevumus. Laikā, kad nestrādāja, Kids Roks veica ierakstus studijā savam jaunajam albumam Early Morning Stoned Pimp. Tas iznāca 1996. gadā un Roks no savas mašīnas un pēc koncertiem pārdeva 14 000 kopiju. Roks bija kļuvis populārs Mičiganā un kontrolēja savu ierakstu kompāniju, tomēr nolēma mēģināt saņemt uzmanību no ASV galvenajām kompānijām. Endijs Karps no Atlantic Records ieradās Klīvlendā, lai vērotu Roka koncertu kādā mazā klubā. 1997. gada 30. martā Kids sniedza koncertu tieši ierakstu kompāniju pievilināšanai. Spriedzi palielināja arī tas, ka tikai pirms pāris stundām Twisted Brown Trucker bija pievienojies Džeisons Krauze. Lai arī bija ielūgti daudzi pārstāvji, par Roku ieinteresējās tikai Karps un Lava/Atlanic Records prezidents Džeisons Floms. Pēc koncerta viņi Rokam paziņoja, ka viņš ir tiem iepaticies, tomēr viņiem rodas šaubas par Roka dziesmu spēcīgumu. Kids atgriezās studijā un izveidoja demo kaseti no sešām dziesmām, no kurām pirmās divas bija "Somebody's Gotta Feel This" un "I Got One For Ya". Pēc šo divu dziesmu noklausīšanās Floms piekrita noslēgt līgumu ar Roku par 100 000 dolāru, pat neklausoties atlikušās dziesmas. 1997. gadā Roks pieņēma savā grupā bundzinieci Stefāniju Eulinbergu. 1998. gada augustā iznāca ceturtais Kida Roka albums Devil Without a Cause. Tā popularizēšanai Roks devās uz Vans Warped Tour, kas ir mūzikas un ekstrēmo sporta veidu festivāls. Pirmais singls "Welcome 2 the Party" izgāzās un var teikt, ka albuma kopijas veikalos pārklājās ar putekļu kārtu. Pirmā lielā interese par Kidu Roku sākās Masačūsetsā, pēc tam, kad viņš tur bija uzstājies Warped Tour ietvaros. 1998. gada beigās Roks tika uzaicināts uzstāties MTV pasākumā Maiami. Pēc tam MTV viņu uzaicināja uzstāties vēlreiz, tāpat Kids bija dīdžejs "Spring Break Special" un tiesnesis "Say What Karaoke" pasākumā. 1999. gada aprīlī albums sasniedza zelta statusu. Tad viņš nolēma sevi pierādīt arī Apvienotajā Karalistē. Maijā tika izdots singls Bawitdaba un jau jūnijā albums sasniedza platīna statusu. Roks devās savā pirmajā lielajā tūrē, sniedzot koncertu arī "Woodstock 1999" festivālā 1999. gada 27. jūlijā. Tajā brīdī albums sasniedza jau dubultplatīna statusu. Par vēl lielāku hitu kļuva nākamais singls Cowboy. Šo southern roka un repa apvienojumu pats Roks aprakstīja kā "Lynyrd Skynyrd satikšanos ar Run-D.M.C.." Mūziķis arī palīdzēja izveidot vienu no neaizmirstākamajiem mirkļiem mūzikā, kad jau pieminētie Run-D.M.C. kopā ar Aerosmith izveidoja dziesmas Walk This Way reproka versiju un nospēlēja to MTV Balvu pasniegšanas ceremonijā. Augstas vietas topos bija arī nākamajam singlam Only God Knows Why. Pēc pēdējā singla Wasting Time izlaišanas Devil Without a Cause bija sasniedzis septiņus platīna statusus un nominēts trim Grammy balvām. 2003. gadā albums bija sertificēts kā platīna jau vienpadsmit reizes. 2000. gadā Kids Roks izlaida albumu The History of Rock, kurā tika no jauna ierakstītas un samiksētas dziesmas no iepriekšējiem albumiem, kā arī divi jauni skaņdarbi. American Bad Ass bija viens no tiem. Šī dziesma tika izdota kā singls un Apvienotās Karalistes dziesmu topā sasniedza 25. vietu, kas bija labākais Roka sasniegums šajā topā. American Bad Ass tika izmantoti elementi no Metallica dziesmas Sad But True, un vēlāk cīkstonis The Undertaker to izmantoja izejot ringā. "American Bad Ass" bija nominēta Grammy balvai kā gada labākā smagā roka dziesma. Balvu ieguva Rage Against The Machine ar dziesmu "Guerilla Radio". 2000. gada vidū Roks koncertēja kopā ar Metallica, Korn, Powerman 5000 un System of a Down "Summer Sanitarium" tūrē. Tā kā Metallica vokālists un ģitārists Džeimss Hetfīlds bija savainojis muguru un nevarēja piedalīties trīs šovos, pārējo grupu dalībnieki pārmaiņus dziedāja viņa vietā. Roks dziedāja dziesmās "Enter Sandman", "Sad But True" un "Nothing Else Matters", kā arī spēlēja skaņu manipulatoru dziesmā "Fuel". Tolaik viņš pāris koncertos Las Vegasā sadarbojās ar grupu Phish. Roks ierakstīja arī vairākas dziesmas ar blūza leģendu Robertu Bredliju. Twisted Brown Trucker dalībnieks Joe C. jeb īstajā vārdā Džozefs Kalejua nomira 2000. gada 16. novembrī 26 gadu vecumā. Kalejua cieta no slimības, kas traucēja viņa augšanai, līdz ar to pieaudzis viņš bija tikai 114 centimetrus garš. 2001. gadā Roks ievadīja Aerosmith uzņemšanu Rokenrola Slavas Zālē, izpildot viņu dziemu "Sweet Emotion". Tāpat togad viņš uzsāka savu aktiera karjeru, spēlējot lomu komēdijā "Joe Dirt". 2001. gadā mūziķis sāka satikties ar modeli un aktrisi Pamelu Andersoni. 2002. gada aprīlī viņi saderinājās, tomēr vēlāk saderināšanās tika atsaukta. Novembrī tika izdots albums Cocky. Pirmais singls "Forever" bija Roka standarta reproka dziesma, tomēr nākamais singls "Lonely Road of Faith" parādīja, ka šajā albumā Roks ir arī nedaudz pievērsies citiem mūzikas stiliem. Albuma veiksmīgākā dziesma bija "Picture", ko Roks ierakstīja kopā ar Šerilu Krovu. Tās popularitātes dēļ pārdošanas apjoms sasniedza 4 miljonus kopiju. 2001. gada decembrī kantrimūzikas TV kanāls "CMT" savā rubrikā, kurā kantrimūziķi satiekas ar citu žanru dziedātājiem, pārraidīja Roka sarunu ar Henku Vilijamsu Junioru. Šo epizodi noskatījās 2,1 miljoni skatītāju, kas ir "CMT" rekords. 2002. gada beigās skaņu operators Uncle Kracker atstāja grupu. Viņu aizstāja Paradime. Roks piedalījās savā otrajā filmā "Biker Boyz". "Cocky" kopumā sasniedza 5 platīna statusus. 2003. gadā Roks izdeva savā vārdā nosauktu albumu Kid Rock, atkāpjoties no reproka skaņas. Jaunajā albumā dominēja southern roks, blūzroks un kantri balādes, kas tika iekļautas albumā "Picture" panākumu iespaidā. Tomēr tos atkārtot nespēja neviens. Galvenais albuma singls bija "Feel Like Makin' Love", kas ir rokgrupas Bad Company dziesmas kaverversija. Mūziķim šis bija neveiksmīgs albums, tika pārdoti tikai 1.4 miljoni ieraksta kopiju. 2004. gadā Roks uzstājās Superkausa izcīņas puslaika pārtraukuma šovā. Viņš saņēma kritiku no kara veterāniem, jo valkāja ASV karogu kā pončo. Togad Roks ievadīja Boba Sīgera uzņemšanu Rokenrola slavas zālē. 2006. gadā Kids Roks izdeva savu pirmo koncertalbumu Live Trucker, apvienojot ierakstus no koncertiem 2000. un 2004. gadā. Albumā tika iekļautas pēdējās divas Joe.C uzstāšanās pirms viņa nāves un Roka duets ar kantri zvaigzni Gretčenu Vilsoni. Roks uzstājās kopā ar Bobu Sīgeru koncertos Detroitā, kas Sīgeram bija pirmie pēc pārtraukuma viņa mūziķa karjerā. Roks un Pamela Andersone ik palaikam izšķīrās un atkal sagāja kopā, līdz 2006. gada jūlijā viņi apprecējās. Pirms tam bija ziņots, ka Andersone ir stāvoklī. Laulība tika šķirta pēc pieciem mēnešiem, jo Roks apgalvoja, ka sieva viņam ir melojusi par spontāno abortu. Albums Rock N Roll Jesus tika izdots 2007. gada oktobrī. Šis ieraksts Rokam pirmo reizi atnesa 1. vietu albumu topos un jau pirmajā nedēļā tika pārdots 172.000 eksemplāros. Grits Sandwiches for Breakfast (1990) The Polyfuze Method (1993) Fire It Up! (EP) (1994) Early Mornin' Stoned Pimp (1996) The Polyfuze Method atkalizdošana (1997) Devil Without a Cause (1998) The History of Rock (2000) Cocky (2001) Kid Rock (2003) Live Trucker (2006) Rock N Roll Jesus (2008) «Kid Rock Celebrates 2 Million Album Sold:». VividSeats. Arhivēts no oriģināla, laiks: 2008. gada 18. decembrī. Skatīts: 2008. gada 14. novembrī. «State University of New York, WSUC(FM), Cortland, NY Notice of Apparent Liability:». Arhivēts no oriģināla, laiks: 2008. gada 5. decembrī. Skatīts: 2008. gada 16. novembrī. «Interview — Andy Karp, Vice President of A&R at Lava/Atlantic in New York:». AtlanticRecordsContact.com. Arhivēts no oriģināla, laiks: 2008. gada 5. jūlijā. Skatīts: 2008. gada 22. jūlijā. «RIAA Certifications for albums by Kid Rock: Gold and Platinum:». RIAA.com. Arhivēts no oriģināla, laiks: 2013. gada 15. septembrī. Skatīts: 2008. gada 24. novembrī. «Kid Rock: “I was the kid with the vial full of rocks...:». Bens Maiers. Trash Hits. «Hetfield Rejoins Metallica After Back Injury:». MTV.com. «Pamela Anderson, Kid Rock Tie the Knot:». Rubin, Courtney; Dana Kennedy and Nancy Wilson. People. Arhivēts no oriģināla, laiks: 2008. gada 25. jūlijā. Skatīts: 2008. gada 22. jūlijā. Arhivēts 2008. gada 25. jūlijā, Wayback Machine vietnē. «Kid Rock revives the basics of rock ... but he's still got some rap in his repertoire:». Timotijs Finns. The Kansas City Star. «Gold and Platinum: Top 100 Albums:». RIAA. Arhivēts no oriģināla, laiks: 2015. gada 18. oktobrī. Skatīts: 2008. gada 21. decembrī. «Kid Rock Rolls to No. 1 Album Chart Debut:». Džonatons Kohens. Billboard.com. Arhivēts no oriģināla, laiks: 2008. gada 25. septembrī. Skatīts: 2009. gada 21. janvārī.