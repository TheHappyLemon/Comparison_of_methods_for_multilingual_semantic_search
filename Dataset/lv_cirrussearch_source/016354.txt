Mērija Daglasa (angļu: Mary Douglas; dzimusi 1925. gada 25. martā, mirusi 2007. gada 16. maijā) bija britu antropoloģe, simboliskās antropoloģijas pārstāve. Daglasa ir zināma ar riska kultūras teorijas koncepta (Cultural Theory of Risk) izveidošanu. Iespaidojusies no Emīla Dirkema un sava skolotāja Evana-Evansa Pričarda. Plaši pētījusi reliģiju, vislielākā interese par salīdzinošās reliģijas studiju novirzienu. Daglasas reliģijas un rituāla pētījumi galvenokārt atspoguļojas divos svarīgākajos darbos: Purity and Danger un Natural Symbols. Darbā Purity and Danger Daglasa apskata vārda „netīrība” dažādās nozīmes, izvirzot secinājumu, ka netīrība dažādās sabiedrības un kultūrās saistās ar to, „kas nav tā, kā tam būtu jābūt”. Daglasa pārskata arī attiecības starp tīro, netīro un svēto (sacred) dažādās sabiedrībās, dažādos laikos, cenšoties pierādīt, ka lai antropologs „nolasītu” precīzi reliģiskās, rituālās un ar dzīvesveidu saistītās darbības, tam svarīgi saprast šo darbību sociālo kontekstu un vēsturisko attīstību, pētniecības objektu (sabiedrības un tās pārstāvju) vēsturi. Darbā Natural Symbols Daglasa ievieš divus savstarpēji saistītus jēdzienus „grupa” un „tīkls”, kas bija kā pamats vēlākajam riska kultūras teorijas konceptam. „Grupa” apzīmē to, cik skaidri indivīda vieta ir noteikta sev piederošās sociālās grupas robežās vai ārpus tām, bet „tīkls” apzīmē to, kāda ir indivīda loma saistībā ar kopumu, ko veido sociālās privilēģijas, tiesības un pienākumi.