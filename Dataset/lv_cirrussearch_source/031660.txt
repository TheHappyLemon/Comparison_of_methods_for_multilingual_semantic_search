Ieva Ilvesa (dzimusi Ieva Kupče 1977. gada 13. septembrī Rīgā) ir latviešu diplomāte, kiberdrošības politikas eksperte un bijusī Igaunijas pirmā lēdija, Igaunijas eksprezidenta Tomasa Hendrika Ilvesa dzīvesbiedre. Bijusi Latvijas Aizsardzības ministrijas Nacionālās kiberdrošības politikas koordinācijas nodaļas vadītāja, strādājusi dažādās institūcijās ārlietu un drošības politikas jomā Latvijā un NATO, pievēršoties drošības, demokrātijas un cilvēktiesību jautājumiem. Ilvesa dzimusi Rīgā, bet bērnību pavadījusi Salacgrīvā. Vidējo izglītību ieguvusi Limbažos. Pēc mācībām pārcēlusies uz Rīgu studēt Latvijas Universitātes starptautisko attiecību studiju nodaļā, kur ieguvusi maģistra grādu politikas zinātnē. Jau studiju laikā 1997. gadā sāka strādāt Ārlietu ministrijā. 2012. gadā ieguva otro maģistra grādu, absolvējot profesionālās pilnveides programmu Džonsa Hopkinsa universitātē Vašingtonā. Šajā laikā viņa kopā ar bijušo ASV vēstnieku NATO Kurtu Volkeru (Kurt Volker) sastādīja un rediģēja grāmatu “Nordic-Baltic-American Cooperation: Shaping the U.S.-European Agenda”. Diplomātes karjeru Ieva Ilvesa uzsāka 1997. gadā. Strādājusi pie Latvijas iestāšanās NATO un 2006. gada NATO samita organizēšanas Rīgā. Latvijas valsts Ilvesas darbību novērtējusi, viņai 2007. gadā pasniedzot Atzinības krustu par pašaizliedzīgo ieguldījumu Rīgas NATO samita norises nodrošināšanā. Strādājusi arī Latvijas pārstāvniecībā NATO Briselē. Bijusi Eiropas Savienības pārstāvniecības Dienvidkaukāzā vadītāja Pītera Semnebi padomniece, strādājusi Azerbaidžānas galvaspilsētā Baku un nodarbojusies ar Azerbaidžānas un ES attiecībām. Kopš 2012. gada bijusi Latvijas Aizsardzības ministrijas Nacionālās kiberdrošības politikas koordinācijas nodaļas vadītāja. Bijusi Aizsardzības ministrijas valsts sekretāra padomniece. Ilvesa arī koordinējusi NATO Stratēģiskās komunikācijas izcilības centra ("StratCom") izveidi Rīgā. 2015. gada novembrī Ilvesa saderinājās ar tābrīža Igaunijas prezidentu Tomasu Hendriku Ilvesu, ar kuru laulības noslēdza 2016. gada 2. janvārī Hallistes baznīcā, Vīlandes apriņķī. Ilvesai ir trīs bērni — dēls Ralfs Jānis (dzimis 2002. gadā), meita Isabella (dzimusi 2014. gadā). 2016. gada 28. novembrī Ievai Ilvesai un Tomasam Hendrikam Ilvesam piedzima dēls Hanss Hendriks. 2023. gada decembrī Ilvesa paziņoja par laulības šķiršanu. Kā Igaunijas pirmā lēdija Ilvesa bija iesaistījusies vairākās sabiedriskās aktivitātēs, piemēram, kļuvusi par Igaunijas SOS ciemata patronesi, kā arī pavadījusi dzīvesbiedru vairākās ārvalstu vizītēs, to skaitā apmeklējusi ANO Ģenerālās asamblejas 71. sesiju, kur tikusies ar tā brīža ASV prezidentu Baraku Obamu un pirmo lēdiju Mišelu Obamu. «Ieva Kupce kļuvusi par Igaunijas pirmo lēdiju». www.diena.lv. Skatīts: 2019-02-20. Ingus Bērziņš. «Mani dzīvē mazāk interesē forma, vairāk saturs. Ieva Kupce intervijā 'Delfi'». delfi.lv (latviešu), 2015-12-11. Skatīts: 2019-02-20. Kurt Volker, Ieva Kupce. Nordic-Baltic-American Cooperation: Shaping the U.S.-European Agenda. Center for Transatlantic Relations, 2012. ISBN 9780984854479. «Ordeņu kapitula paziņojums par Atzinības krusta piešķiršanu». www.president.lv (latviešu). Skatīts: 2019-02-20. «Igaunijas prezidenta līgava Ieva Kupce piedzīvojusi ģimenes traģēdiju». Jauns.lv (latviešu). Skatīts: 2019-02-20. DELFI Izklaide. «Pasaulē nācis Ilvesu pāra dēliņš Hanss». delfi.lv (latviešu), 2016-11-28. Skatīts: 2019-02-20. «Ieva Ilvesa kļūs par Igaunijas SOS bērnu ciematu patronesi». www.diena.lv. Skatīts: 2019-02-20. DELFI Izklaide. «Igaunijas pirmā lēdija tikusies ar Mišelu Obamu». delfi.lv (latviešu), 2016-09-22. Skatīts: 2019-02-20. Mājaslapa (angliski)