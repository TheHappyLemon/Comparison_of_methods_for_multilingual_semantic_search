Azavāda (tuaregu: ⴰⵣⴰⵓⴷ, Azawd; arābu: أزواد , Azawād; franču: Azawad vai Azaouad) ir teritorija Mali ziemeļos, kā arī īslaicīgi pastāvējusi valsts, ko 2012. gadā pēc tuaregu sacelšanās pasludināja Azavādas Nacionālās atbrīvošanas kustība (ANAK). Azavādā ir ietverti Mali reģioni Tombuktu, Kidala, Gao, kā arī daļa Mopti reģiona, kas ir aptuveni 60% Mali platības. Teritorijas lielākā pilsēta ir Gao, tā bija arī pagaidu galvaspilsēta, savukārt pēc tam par galvaspilsētu tika iecerēta Tombuktu, otra lielākā pilsēta. 2012. gada janvārī Mali ziemeļu daļā sākās tuaregu sacelšanās Azavādas Nacionālās atbrīvošanas kustības vadībā. Līdz aprīļa beigām ANAK bija ieņēmusi visu Mali ziemeļu daļu. 6. aprīlī ANAK pasludināja Azavādas neatkarību, taču drīz sākās konflikts starp ANAK un islāmistiem, kuri bija palīdzējuši uzvarēt Mali valdības spēkus. Jūlijā islāmistiem izdevās ieņemt lielāko daļu Azavādas teritorijas, kas noveda pie Francijas iejaukšanās karadarbībā 2013. gada janvārī. Mēneša laikā Francijas un Mali bruņotie spēki bija atkarojuši lielāko daļu valsts ziemeļu daļas. 2013. gada jūnijā ANAK sarunās ar Mali valdību atteicās no neatkarības plāniem apmaiņā pret plašāku autonomiju. «Mali Tuareg rebels control Timbuktu as troops flee». BBC News. 2012. gada 1. aprīlis. Skatīts: 2012. gada 3. aprīlis. «Tuaregs claim 'independence' from Mali». Al Jazeera. 2012. gada 6. aprīlis. Skatīts: 2012. gada 6. aprīlis. «Mali: A scramble for power». The Muslim News. 2012. gada 8. aprīlis. Arhivēts no oriģināla, laiks: 2012. gada 26. maijā. Skatīts: 2012. gada 8. aprīlis.