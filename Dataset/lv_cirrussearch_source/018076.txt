Vīts Rimkus (dzimis 1973. gada 21. jūnijā Rīgā) ir lietuviešu izcelsmes bijušais Latvijas futbolists, uzbrucējs. Pārstāvējis Latvijas izlasi, kā arī Latvijas Virslīgas un ārvalstu čempionātu klubus. 2016. gadā beidzis karjeru. Savu profesionālo karjeru viņš sāka FK Pārdaugava sastāvā 1992. gadā, vēlāk nonāca DAG, bet 1995. gadā — Amstrig komandā. 1995. gada maijā Rimkus debitēja Latvijas izlasē un jau rudenī bija kļuvis par izlases uzbrukuma līderi. Piecās Eiro—1996 kvalifikācijas turnīra spēlēs Rimkus guva 5 vārtus, tostarp divus izbraukumā pret Portugāles izlasi. 1996. gadā Vīts Rimkus nonāca Šveicē, bet vēlāk turpināja spēlēt Vācijā. 1998. gadā viņš savu vietu izlasē jau bija pazaudējis un vasarā atgriezās Latvijā, šoreiz Skonto FC sastāvā, ar kuru kopā pirmoreiz kļuva par Latvijas čempionu. 1999. un 2000. gadā viņš spēlēja FK Valmiera sastāvā, bet 2001. gadā nonāca Ventspilī. Šajā komandā viņš kļuva par uzbrukuma līderi un atkal atgriezās Latvijas izlasē. Eiro-2004 kvalifikācijas turnīrā Rimkus atkal kļuva par pamatsastāva uzbrucēju līdzās Mārim Verpakovskim. 2004. gada vasarā Rimkus kopā ar izlasi piedalījās Eiro—2004 finālturnīrā, kur gan piedalījās tikai vienā spēlē, jo bija zaudējis savu vietu pamatsastāvā Andrejam Prohorenkovam. 2005. gadu Vīts Rimkus iesāka Krievijas Premjerlīgas klubā FK Rostov, taču pēc pussezonas atgriezās Ventspils sastāvā. 2008. gada augustā Rimkus paziņoja, ka ir beidzis savu karjeru Latvijas izlasē. 2009. gada rudenī klubs viņu kopā ar Denisu Kačanovu diskvalificēja no komandas sastāva, sabiedrībai plašāk nepaskaidrojot iemeslus. 2010. gada sākumā viņš pameta FK Ventspils, bet 2010. gada aprīlī tika publiskota informācija par viņa iespējamo saistību ar likmēm totalizatoros un negodīgu spēli. 2010. gada sezonas sākuma viņš pievienojās Lietuvas klubam Panevēžas "Ekranas". 2011. gada janvārī viņš pievienojās Kipras klubam Doxa Katokopias F.C.. 2011. gada jūlijā viņš pievienojās Latvijas klubam FC Jūrmala, kur spēlēja līdz 2013. gadam, kad pievienojās FB Gulbene ar ko izcīnīja 2. vietu 1. līgas turnīrā, taču pārspēlēs par vietu Virslīgā, piekāpās Metta/LU komandai. 2014. gadā pārgāja uz citu 1. līgas klubu — AFA Olaine. Pēdējais pārstāvētais klubs bija Skonto FC, kurš nu jau spēlēja 1. līgā. Askolds Uldriķis. «LFF: SA: Rimkus - rezultatīvais tīrasiņu lietuvietis ar Latvijas pasi». arhivs.lff.lv, 2007-11-27. Skatīts: 2019-09-05. Rimkus aiziet no izlases, I.Grīslis, eSports.lv, publicēts 2008. gada 15. augustā Rimkus un Cilinšeks organizējuši totalizatora vadoņa ierašanos Rimkus spēlēs "Ekranas", vairāki mūsējie cer palikt Baltkrievijā un Ukrainā Grebis un Rimkus karjeras turpinās Kipras augstākajā līgā Rimkus pievienojas FC "Jūrmala" National-Football-Teams profils (angliski) Transfermarkt spēlētāja profils (angliski) Eu-football.info profils (angliski) FBref spēlētāja profils (angliski)