Jiržijs Pelikāns (čehu: Jiří Pelikán; spāņu: Jorge Pelikan; 1906. gada 23. aprīlis Častolovice — 1984. gada jūlijā Buenosairesas province) bija Čehoslovākijas un Argentīnas starptautiskais meistars šahā (1965). Pirms Otrā pasaules kara bijis viens no spēcīgākajiem Čehoslovākijas šahistiem. Daudzu starptautisko šaha turnīru laureāts, tostarp divas reizes uzvarējis turnīrā Prāgā (1935, 1936). Pārstāvējis Čehoslovākijas (arī kā Bohēmijas un Morāvijas protektorātu 1939. gadā) komandu lielākajos komandu šaha turnīros: Pasaules šaha olimpiādēs piedalījies 3 reizes (1935-1939). Individuālajā vērtējumā izcīnījis sudraba (1935) medaļu; neoficiālajā Pasaules šaha olimpiādē piedalījies 1936. gadā. 1939. gada septembrī pēc Pasaules šaha olimpiādes Buenosairesā nolēmis neatgriezties Otrā pasaules kara pārņemtajā Eiropā un mūža atlikušo daļu nodzīvojis Argentīnā. Mainījis savu vārdu no "Jiržijs" uz "Horhe". Regulāri piedalījies dažādos Argentīnas šaha turnīros. 1960. gadā bijis trešais Argentīnas šaha čempionātā, bet 1966. gadā šajā turnīrā izcīnījis sudraba medaļu. Pēdējo reizi Argentīnas šaha čempionāta finālā piedalījies 1972. gadā un dalījis 11.-12. vietu. Bijis pazīstams kā korespondencšahists. 1957. gadā uzvarējis pirmajā Argentīnas korespondencšaha čempionātā. Par panākumiem turnīros FIDE 1965. gadā Pelikānam piešķīrusi starptautiskā meistara (IM) nosaukumu. Devis ieguldījumu šaha atklātņu teorijā. Bijis viens no tagadējā sicīliešu aizsardzības Čeļabinskas varianta pirmatklājējiem: 1. e4 c5 2. Zf3 Zc6 3. d4 cxd4 4. Zxd4 Zf6 5. Zc3 e5. OlimpBase :: Men's Chess Olympiads :: Jiří Pelikán OlimpBase :: unofficial Chess Olympiads :: Jiří Pelikán ECO B33: Sicilian, Pelikan (Lasker/Sveshnikov) variation Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)