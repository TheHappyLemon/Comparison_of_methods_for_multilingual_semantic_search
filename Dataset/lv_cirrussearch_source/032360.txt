Anri Rinks (franču: Henri Rinck; 1870. gada 10. janvāris, Liona — 1952. gada 17. februāris, Badalona) bija Francijas šahists. Piedzimis franču alus darītāju ģimenē. Absolvējis Minhenes tehnoloģiju institūtu kā ķīmijas inženieris, vēlāk strādājis kā asistents Lionas universitātē. 1897. gadā atklājis jaunu rafinēšanas procesu olīveļļas izstrādē. 1900. gadā izveidojis olīveļļas fabriku Spānijas pilsētā Badalonā un pārvācies tur dzīvot kopā ar ģimeni. Spānijas pilsoņu kara laikā bijis spiests pārcelties uz Marseļu, taču vēlāk atgriezies Spānijā. 1902. gadā vācu žurnālā Deutsche Schachzeitung publicējis savus pirmos šaha galotņu pētījumus. 1909. gadā publicējis savu pirmo šaha kompozīciju apkopojumu 150 fins de partie ("150 partiju fināli"), kurai sekojis otrais izdevums 1913. gadā, bet 1919. gadā iznācis papildināts trešais izdevums (300 fins de partie) un 1927. gadā jau papildināts ceturtais izdevums (700 fins de partie). 1947. gadā Rinks publicējis darbu Las sorpresas de la teoría ("Teorijas pārsteigumi"), kurā bija 111 šaha galotnes par dažādām tēmām. Bijis viens no ražīgākajiem šaha problēmistiem, kurš savas dzīves laikā sastādījis vairāk nekā 1670 šaha kompozīcijas, no kurām 58 ir guvušas uzvaras dažādos konkursos. Sešas dienas pirms savas nāves saņēmis savas pēdējās grāmatas 1414 fins de partie ("1414 partiju fināli") pirmo eksemplāru, ar kuru pēc savas beidzamās gribas ticis apglabāts. RINCK Henri Anri Rinks šahista kompozīcijas vietnē "Chess Problem Database Server"