Tutanhamons (ēģiptiešu: twt-ꜥnḫ-jmn — ‘Amona dzīvais tēls’; dzimis ap 1341. gadu p.m.ē., miris ap 1323. gadu p.m.ē.) bija Senās Ēģiptes 18. dinastijas 13. faraons. Viņš valdīja laika posmā aptuveni no 1332. līdz 1323. gadam pirms mūsu ēras, kas pazīstams kā Jaunās valsts laika posms. 1922. gadā angļu ēģiptologs Hovards Kārters atklāja Tutanhamona kapenes, bet trīs gadus vēlāk arī Tutanhamona mūmiju. Šajās kapenēs Kārters atklāja arī daudzus citus priekšmetus. No tiem viens no ievērojamākajiem ir Tutanhamona mūmijas maska, kas glabājas Ēģiptes muzejā. Pastāv vairākas teorijas par faraona nāves iemesliem. 2010. gada sākumā vairāku valstu zinātnieki par viņa miršanas iemeslu pieņēma pārciesto malāriju. Vēl pastāv teorija, ka Tutanhamons cietis no smagas, sāpīgas un deformējošas kaulu slimības. Tutanhamona tēvs bija Ehnatons, kas centās Ēģiptē ieviest monoteisku reliģiju, godinot tikai vienu dievu Atonu. Tāpēc Tutanhamona sākotnējais vārds bija Tutanhatons (‘Atona dzīvais tēls’), bet pēc tēva nāves Ēģiptē tika atgriezta iepriekšējā kārtība un arī Tutanhamons ieguva savu jauno vārdu, kas nozīmē ‘Amona dzīvais tēls’. Tutanhamona māte bija “Jaunā dāma” (mūmija KV35YL), kuras vārds vēl nav noskaidrots, bet ir zināms, ka viņa bija māsa Enhatonam. Iepriekš tika pieļauts, ka Tutanhamona māte bija Nofretete. Tutanhamona sieva bija Anhesenamona, kas bija arī viņa pusmāsa (abiem tēvs bija Ehnatons). Ir atrastas divu meitenīšu mūmijas (317a un 317b mūmijas) — neiznēsāts auglis un tikko pēc dzemdībām miris bērns —, kurus uzskata par Tutanhamona bērniem. Apzeltītā Tutanhamona maska ir viens no atpazīstamākajiem artefaktiem saistībā ne tikai ar Tutanhamonu, bet arī ar visu Seno Ēģipti. 1925. gadā to reizē ar Tutanhamona mūmiju Valdnieku ielejā kapenēs KV62 atrada angļu ēģiptologs Hovards Kārters. Maska ir 54 cm gara un 39,3 cm plata. Maskas masa ir 10,23 kg. Uz maskas ir daži pusdārgakmeņi. Maskai ir pievienota tāda pati bārda, kā ēģiptiešu pēcnāves dievam Ozīrisam. Uz maskas pleciem ir uzgravēts teksts hieroglifos no “Nāves grāmatas”. Maska glabājas Ēģiptes muzejā, Kairā. Ne mazāk nozīmīgs artefakts ir pati Tutanhamona mūmija. Mūmijas izpēte ļauj spriest par Tutanhamona dzīvi, veselības problēmām un nāves apstākļiem. «Archaeologists enter tomb of King Tut». «Tutanhamons nomira no malārijas». kasjauns.lv. 2010. gada 17. janvāris. Skatīts: 2011. gada 26. februāris. Vikikrātuvē par šo tēmu ir pieejami multivides faili. Skatīt: Tutanhamons. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Pasaules vēstures enciklopēdijas raksts (angliski) Enciklopēdijas Krugosvet raksts (krieviski) «Tutanhamons». aliens.lv.