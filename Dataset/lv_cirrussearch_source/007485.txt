Peka Rautakallio (somu: Pekka Rautakallio; dzimis 1953. gada 25. jūlijā Pori, Somijā) ir bijušais somu hokejists un tagadējais hokeja treneris, spēlējis aizsarga pozīcijā, bijis Somijas hokeja izlases dalībnieks. Trīs sezonas aizvadījis Nacionālās hokeja līgas klubu Atlantas "Flames" un Kalgari "Flames" sastāvos. Profesionāļa karjeru uzsācis 1970. gadā vietējās līgas klubā Pori "Ässät". Tā sastāvā viņš aizvadīja četras sezonas, pēc tam P. Rautakallio divas sezonas pārstāvēja Fīniksas "Roadrunners" komandu WHA čempionātā. Pirmajā sezonā aizvadīja 73 spēles, kurās guva 50 punktus. Vēlāk atgriezās Pori "Ässät" klubā, lai SM līgā nospēlētu vēl divas sezonas. Abās sezonās viņš tika atzīts par līgas labāko aizsargu (kopumā par līgas labāko aizsargu ticis atzīts trīs reizes). 1979. gadā viņš uzsāka karjeru NHL. 1982. gadā piedalījās Visu zvaigžņu spēlē. Viņš kļuva par pirmo somu hokejistu, kurš spēlējis NHL Visu zvaigžņu spēlē. Taču pēc sezonas nolēma neturpināt veiksmīgi uzsākto NHL karjeru un atgriezās Eiropā. Eiropā viņš turpināja spēlēt Somijas čempionātā, šoreiz HIFK komandā. 1987. gadā beidza profesionālā hokejista karjeru. Karjeras laikā trīs reizes kļuvis par Somijas čempionu, divas reizes to paveicis kā "Ässät" spēlētājs un vienreiz HIFK sastāvā. 1979. gadā tika atzīts par Somijas labāko hokejistu. Viņa vārdā nosaukta balva, kas katras sezonas beigās tiek pasniegta SM līgas labākajam spēlētājam aizsardzībā. 1993. gadā viņš tika uzņemts Somijas hokeja slavas zālē. Somijas izlases sastāvā spēlējis septiņos Pasaules čempionātos (1972, 1973, 1975, 1977, 1978, 1979, 1983), kā arī divās Kanādas kausa izcīņās (1976, 1982). Pēc karjeras beigām uzsāka strādāt par treneri. Divas reizes ir bijis komandas galvenais treneri, abas reizes tas bija SM līgas Espo "Blues". 2011. gadā kļuva par KHL kluba Rīgas "Dinamo" galveno treneri. To vadīja līdz 2012. gada novembrim. P. Rautakallio bija vecākais bērns ģimenē, viens brālis ir spēlējis SM līgā, savukārt cits brālis ir bijis hokejs tiesnesis, māsas skolas līmenī nodarbojušās ar mākslas vingrošanu. Kopā ar sievu viņam ir vīnu bizness Somijā. Kreipāns, Anatolijs (2011. gada 3. maijā). "«Somu Bobijs Ors» atgriežas Rīgā". Sporta Avīze (Rīga: SIA "Mediju nams") 18 (793): 20.—22. lpp. ISSN 1691-0451. "Dinamo" galvenais treneris - soms Rautakalio, sportacentrs.com «"Dinamo" atlaiž Rautakallio». Sportacentrs.com. 2012. gada 5. novembrī. Skatīts: 2012. gada 5. novembrī. Āzens, Dainis (2011. gada septembris). "Prasīgais soms Peka Rautakalio". Sporta Avīze pielikums "Hokejs" (Rīga: SIA "Mediju nams"): 14.—41. lpp. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) NHL Finns profils (angliski) Eurohockey profils (angliski) Legends of Hockey profils (angliski)