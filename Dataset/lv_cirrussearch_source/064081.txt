Djego Martins Alonso Lopess (spāņu: Diego Martín Alonso López; dzimis 1975. gada 16. aprīlī Montevideo) ir urugvajiešu futbola treneris un bijušais futbolists. Spēlējis uzbrucēja pozīcijā, bijis Urugvajas futbola izlases spēlētājs. Karjeru sāka dzimtās pilsētas Montevideo klubā Bella Vista. 1997. gadā ar to uzvarēja Urugvajas otrajā divīzijā. No 1999. līdz 2000. gadam pārstāvēja Argentīnas klubu Laplatas "Gimnasia". Pēc tam pārcēlās uz Spāniju un spēlēja tādos klubos kā Valencia, Madrides "Atletico", Santanderas "Racing", Málaga un Murcia. 2001.—2002. gada sezonā Atletico komandas sastāvā guva 22 vārtus sezonā, palīdzot tai uzvarēt Otrajā divīzijā un atgriezties La Liga. No 2004. līdz 2005. gadam spēlēja Meksikas klubā UNAM. 2004. gadā uzvarēja Apertura čempionātā. 2006. gadā atgriezās Urugvajā un pievienojās klubam Nacional. Pēc tam neilgu laiku uzspēlēja Ķīnā. No 2008. līdz 2009. gadam vēlreiz pārstāvēja Laplatas "Gimnasia", bet karjeru noslēdza Urugvajas klubā Peñarol. 2010. gadā tā sastāvā kļuva par Urugvajas čempionu, bet 2011. gadā spēlēja Copa Libertadores finālā. Urugvajas izlasē debitēja 1999. gada 17. jūnijā draudzības spēlē pret Paragvaju. Tajā pašā gadā piedalījās Copa América, kur komanda izcīnīja otro vietu. Alonso realizēja pēcspēles 11 metru sitienus gan ceturtdaļfinālā, gan pusfinālā. Finālspēlē, kurā Urugvaja ar 0:3 piekāpās Brazīlijai, Alonso nepiedalījās. 2011. gadā kļuva par savas pirmās komandas Bella Vista galveno treneri. Vēlāk strādāja ar Paragvajas klubiem Guaraní un Olimpia, bet pa vidu neilgu laiku bija Peñarol galvenais treneris. 2014. gada decembrī tika apstiprināts par Meksikas kluba Pachuca galveno treneri. Alonso vadībā komanda kļuva par Meksikas līgas čempioniem, uzvarot 2016. gada Clausura čempionātā. 2017. gadā Alonso aizveda klubu līdz uzvarai CONCACAF Čempionu līgā. Tajā pašā gadā spēlēja arī FIFA Klubu Pasaules kausā, ieņemot 3. vietu. 2018. gada maijā kļuva par cita Meksikas kluba Monterrey galveno treneri. 2019. gadā arī ar šo klubu uzvarēja CONCACAF Čempionu līgā, kļūstot par pirmo treneri, kas tajā uzvarējis ar divām dažādām komandām. 2019. gada septembrī pēc nesekmīga snieguma Meksikas līgā, komandai atrodoties 12. vietā, Alonso tika atbrīvots no amata. Tā paša gada decembrī Alonso kļuva par MLS kluba Maiami "Inter" galveno treneri. 2021. gada 14. decembrī Alonso tika iecelts par Urugvajas izlases galveno treneri, aizvietojot Oskaru Tavaresu, kurš šajā amatā bija pavadījis iepriekšējos 15 gadus. 2022. gada martā Alonso vadītā Urugvajas izlase kvalificējās 2022. gada FIFA Pasaules kausa finālturnīram. Pēc Pasaules kausa, kurā komanda nespēja izkļūt no grupas, izteica vēlmi amatu atstāt. Urugvajas izlasi vadīja līdz 2023. gada februārim. 2023. gada 10. oktobrī Alonso tika apstiprināts par La Liga kluba Sevilla galveno treneri. «Diego Alonso, el único técnico en ganar la Concachampions con dos clubes». marca.com (spāņu). 2019. gada 2. maijs. Skatīts: 2022. gada 27. oktobrī. «Despiden a Diego Alonso de Monterrey». milenio.com (spāņu). 2019. gada 30. septembris. Skatīts: 2022. gada 27. oktobrī. «Djego Alonso tiek iecelts par jauno Urugvajas izlases galveno treneri». sportacentrs.com. 2021. gada 15. decembrī. Skatīts: 2022. gada 27. oktobrī. «Diego Alonso confirmed as our new coach». sevillafc.es (angļu). 2023. gada 10. oktobris. Skatīts: 2023. gada 11. oktobrī. WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) FBref spēlētāja profils (angliski)