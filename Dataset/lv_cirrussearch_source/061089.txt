Ciņu grīslis (latīņu: Carex cespitosa) ir grīšļu dzimtas suga. Savvaļā tā ir plaši sastopama Eirāzijā (neiekļaujot Eiropas rietumu un dienvidu daļu). Bieži sastopama visā Latvijas teritorijā. Ciņu grīslis ir daudzgadīgs, 20-50 cm garš grīšļu dzimtas lakstaugs, kurš pieder dažādvārpu grīšļu grupai, jo tam ir sievišķie ziedi ar 2 drīksnām. Augs veido blīvu ceru, pazemes dzinumu nav. Stublāja un lapu krāsa ir gaišzaļa. Stublājs ir raupjš un trīsšķautņains. Lapas ir 0,15-0,3 cm platas ar īsi smailu galu, tās ir īsākas nekā stublājs. Lapu makstis ir tumšsarkanas un šķeldrainas. Ziedkopa ir blīva. Stublāja galotnē viena vīrišķo ziedu vārpiņa, zem tās tuvu 2-3 iegarenas sievišķo ziedu vārpiņas. Visas vārpiņas ir stāvas. Seglapa pie apakšējās vārpiņas ir īsa, nepārsniedz vārpiņu. Augļa pūslītis dzeltenzaļš, ieapaļš, bez dzīslojuma, garāks nekā strupā, tumšbrūnā segplēksne ar gaišu joslu vidū. Knābītis ir ļoti īss, gandrīz vesels. Zied maijā, jūnija sākumā. «ciņu grīslis - Carex cespitosa L. - Augi - Latvijas daba». www.latvijasdaba.lv. Skatīts: 2022-04-06.