Šis raksts ir par vācu mūziķi. Par latviešu mūziķi skatīt rakstu Niko (mūziķis). Niko (vācu: Nico, dzimusi Krista Pefgena (vācu: Christa Päffgen) 1938. gada 16. oktobrī, mirusi 1988. gada 18. jūlijā) bija vācu mūziķe, modele un aktrise. Viņa ir zināma, pateicoties sadarbībai ar grupu The Velvet Underground un vēlāk uzsāktajai solokarjerai. Niko bija profesionāla modele. 1965. gadā viņa ierakstīja singlu sadarbībā ar The Rolling Stones ģitāristu Braienu Džonsu, taču tas neguva panākumus. Pārcēlusies uz Ņujorku, viņa nokļuva mākslinieka Endija Vorhola uzmanības lokā un dziedāja kopā ar viņa protežēto grupu The Velvet Underground, taču šī sadarbība nebija ilga. Drīz viņa izdeva arī pirmo soloalbumu Chelsea Girl (1967). Nākamajam albumam The Marble Index (1968) viņa dziesmu vārdus un mūziku jau rakstīja pati. Pēc tam sekoja albumi Desertshore (1970) and The End... (1974), Drama of Exile (1981), Camera Obscura (1985). Attēlojusi lomas vairākās filmās, tai skaitā Federiko Fellīni "Saldā dzīve" (La Dolce Vita, 1960), Endija Vorhola Chelsea Girls (1966), Filipa Garela filmās The Inner Scar (1972) un Le berceau de cristal (1976). 1988. gada 18. jūlijā atvaļinājuma laikā Spānijas Vidusjūras salā Ibizā Niko cieta negadījumā — nokrītot no velosipēda, sasita galvu. Garāmbraucošs taksometra vadītājs atrada viņu bezsamaņā. Niko tika nogādāta vietējā slimnīcā, kur viņa nomira no intracerebrālās asiņošanas. «Nico Biography». smironne.free.fr. Vikikrātuvē par šo tēmu ir pieejami multivides faili. Skatīt: Niko. IMDb profils (angliski) AllMovie profils (angliski) Latvijas Nacionālās enciklopēdijas šķirklis Encyclopædia Britannica raksts (angliski)