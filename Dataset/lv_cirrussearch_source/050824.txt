Šis raksts ir par upi. Par pilsētu skatīt rakstu Tereka (pilsēta). Tereka (krievu: Терек; karačaju un balkāru: Терк, Terk; gruzīnu: თერგი, Tergi; osetīnu: Терк, Terk; (kum): Терек-сув, Terek-suv; čečenu: Теркa, Terka) ir lielākā upe Ziemeļkaukāzā. Terekas izteka ir Gruzijā, upe šķērso Lielā Kaukāza kalnus un tālāk tek Krievijas Federācijas teritorijā. Pie ietekas Kaspijas jūrā upe veido plašu deltu. Terekas garums ir 623 km, baseina platība ir 43 200 km². Lielākās pietekas: Gizeldona, Ardona, Uruha, Malka, Sunža. Lielākās pilsētas Terekas krastos ir Vladikaukāza, Mozdoka un Kizļara (pie Terekas vecās gultnes). Uz upes ir uzceltas vairākas hidroelektrostacijas. Divas no tām ir Gruzijā: Darjali HES (jauda 108 MW) un Larsi HES (20 MW). Pārējās ir Krievijā: Ezmi HES (45 MW), Dzaudžikauskas HES (9,2 MW) un Pavlodoļskas HES (2,64 MW). Plānots uzbūvēt vēl vairākas elektrostacijas. Deltā ir ierīkota irigācijas sistēma, ko ar ūdeni apgādā Kargaļinskas hidromezgls, kas tika uzbūvēts 1957. gadā, 105 km attālumā no grīvas. Pirms tā, pie Pavlodoļskas ir uzbūvēts vēl viens aizsprosts, no kurienes pa Terekas — Kumas kanālu tiek piegādāts ūdens Kumas upei. Tereka iztek Gruzijā no Zilgahoha kalna ledāja 2713 m augstumā virs jūras līmeņa. Pirmos 30 km upe plūst austrumu virzienā Truso aizā starp Galveno Kaukāza grēdu un Sānu grēdu. Pie Kazbeka kalna tā pagriežas uz ziemeļiem, tā šķērso Sānu grēdu (Dariali aizā), Klinšu grēdu un Melnos kalnus. Pie Vladikaukāzas Tereka ieplūst priekškalnu Osetijas nolaidenajā līdzenumā un pagriežas uz ziemeļrietumiem; šeit lielākās pietekas ir Gizeldona un Ardona. Tereka šķērso Sunžas grēdu Elhotovas vārtu ielejā un ieplūst Kabardas līdzenumā, kur pagriežas uz ziemeļiem, tad uz ziemeļaustrumiem; šeit lielākās pietekas ir Uruha un Malka. Pēc Malkas ietekas Tereka plūst uz austrumiem pa Terekas — Kumas zemieni, un tās gultne ir smilšaini mālaina, ar daudzām salām, zemes strēlēm un sēkļiem. Aiz Sunžas ietekas, pie Kargalinskas upe sadalās attekās un atzarojumos, izveidojot deltu (aptuveni 4000 — 6000 km², 100 km platumā). Galvenās gultnes stāvoklis deltas posmā vairākkārt mainījies. Vairākas vecupes ir pārveidotas kanālos. Terekas galvenā straume ietek Agrahanas līcī Kaspijas jūrā, Дельта Терека; Почвоведение Река Терек Сальников, Святой источник, 28-02-2009 Vikikrātuvē par šo tēmu ir pieejami multivides faili. Skatīt: Tereka. Encyclopædia Britannica raksts (angliski) Krievijas Lielās enciklopēdijas raksts (krieviski) Austrumeiropas enciklopēdijas raksts (vāciski)