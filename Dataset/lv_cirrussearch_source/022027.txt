Sergejs Boldaveško (dzimis 1970. gada 9. oktobrī Rīgā) ir bijušais Latvijas hokejists, Latvijas hokeja izlases dalībnieks. Ilgus gadus pavadījis Rīgas "Dinamo" un Rīgas "Pārdaugava" sastāvā, vēlāk spēlējis dažādās Vācijas hokeja līgās. Profesionāļa karjeru Boldaveško sāka 1988.—89. gada sezonā PSRS čempionāta klubā Rīgas "Dinamo". Pēc 1991.—92. gada sezonas turpināja spēlēt "Dinamo" mantiniecē Rīgas "Pārdaugava", kas spēlēja Starptautiskajā hokeja līgā. 1993.—94. gada sezonas vidū Boldaveško pārcēlās uz Vācijas 3. līgas klubu EC Peiting. Tā rindās viņš spēlēja līdz 1995.—96. gada sezonas beigām. 1995.—96. gada sezonas gaitā uzbrucējs vienu spēli aizvadīja arī Vācijas hokeja līgas kluba Augsburgas "Panther" sastāvā. 1997.—98. gada sezonā Boldaveško spēlēja Dānijas hokeja līgas vienībā Vojens IK, taču no 1998. līdz 2000. gadam spēlēja Austrumeiropas hokeja līgas vienībā HK Liepājas Metalurgs. No 2000. līdz 2008. gadam Boldaveško spēlēja dažādos Vācijas zemāko līgu klubos, tad beidza profesionāļa karjeru. Latvijas hokeja izlases rindās spēlējis 1993., 1994., 1995., 1996. un 1997. gada Pasaules čempionātos. Eliteprospects profils (angliski)