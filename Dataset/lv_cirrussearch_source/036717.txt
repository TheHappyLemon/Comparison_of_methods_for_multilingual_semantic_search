Rahačova jeb Rogačova (baltkrievu: Рагачо́ў, krievu: Рогачёв) ir pilsēta Baltkrievijā, Gomeļas apgabala ziemeļos, Rahačovas rajona centrs pie Drucas ietekas Dņeprā. Mūsdienās piena pārstrādes centrs, šeit atrodas liela kondensētā piena ražotne. Rakstos pirmoreiz minēta Hipatija hronikā 1142. gadā, kā ietilpstošu Kijivas zemēs. Vēlāk tā iekļāvās Čerņigovas, Turovas, Pinskas kņazistē. 13. gadsimta beigās kā Daumanta īpašums, Rahačova iekļāvās Lietuvas lielkņazistē. Pievienota Krievijas Impērijai pēc Polijas pirmās dalīšanas 1772. gadā. 1781. gadā pilsētai tika piešķirts ģerbonis. 19. gadsimta beigās vairums pilsētas iedzīvotāju bija ebreji. 1918. gada janvāra beigās pilsētā sacēlās 1. poļu korpuss ģenerāļa Dovbora-Musņicka vadībā. Sacelšanās apspiešanai tika novirzīts Latviešu strēlnieku 1. un 4. pulks Jukuma Vācieša vadībā. Poļu pusē citu starpā karoja Vladislavs Anderss. Pilsēta smagi cietusi Otrā pasaules kara laikā, kad 1941. gada 2. jūlijā to ieņēma vācu karaspēks, tomēr Sarkanās armijas pretuzbrukumā 13. jūlijā vācu daļas pilsētu atstāja, to atkal ieņemot 14. augustā. Vācu okupācijā Rahačova bija līdz 1944. gada 24. februārim, un tās laikā holokaustā tika iznīcināti pilsētas ebreju iedzīvotāji. 1991. gadā, sabrūkot PSRS, Rahačova kļuva par neatkarīgās Baltkrievijas pilsētu. Rahačovā dzimusi poļu aktrise Lidija Visocka (Lidia Wysocka, 1916 - 2006). Q125194897. Vikikrātuvē par šo tēmu ir pieejami multivides faili. Skatīt: Rahačova. Rahačova vietnē "Baltkrievijas globuss" (krieviski) Rahačovas piena konservu kombināts Arhivēts 2016. gada 5. decembrī, Wayback Machine vietnē. (krieviski) (angliski)