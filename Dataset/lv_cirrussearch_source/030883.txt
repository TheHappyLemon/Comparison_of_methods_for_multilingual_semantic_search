Lielo pērtiķu projekts (angļu: Great Ape Project, GAP) ir starptautisks projekts, kura mērķis ir aizstāvēt lielo primātu — gorillu, šimpanžu, orangutanu un bonobo — tiesības. Šie primāti ir cilvēkiem radniecīgākās sugas dzīvnieku pasaulē. Organizācijā apvienojušies primatologi, antropologi, ētikas speciālisti un visi tie, kas aizstāv Apvienoto Nāciju Organizācijas Pasaules deklarāciju par lielo pērtiķu pamattiesībām un aizsardzību. Starp lielajiem pērtiķiem un cilvēkiem var pastāvēt tikai 1,2% atšķirība to genomos. Ir pierādīts, ka arī cilvēku un primātu asins sastāvs ir tik līdzīgs, ka, iespējams, nākotnē būs iespējams veikt asins pārliešanu starp šīm sugām. Primatologi un antropologi norāda uz emocionālās uzvedības līdzību starp cilvēkiem un šiem primātiem — tie veido ilglaicīgas attiecības, ne tikai ģimenes, bet arī draudzības saites, tiem ir izteikts un garš sēru periods, tiem ir taisnīguma un atbildības sajūta. To intelekts ir spējīgs risināt uzdevumus un apgūt zīmju valodu — veidot loģiskus un sakarīgus teikumus. Šis spējas ir nedaudz lielākas kā 2 gadus vecam cilvēka bērnam. 1.Tiesības uz dzīvību. Visu lielo primātu dzīvības ir jāaizsargā. Šīs sugas pārstāvjus nedrīkst nogalināt. Kā izņēmumus var uzskatīt ļoti specifiskas situācijas kā, piemēram, pašaizsardzību. 2.Individuālās brīvības aizsardzība. Lielos primātus nedrīkst patvaļīgi šķirt no to brīvības, tiem ir jādzīvo savā dabiskajā vidē. Lielajiem primātiem, kas dzīvo nebrīvē, ir tiesības dzīvot cienīgu dzīvi — plašās telpās, veidot kontaktus ar savas sugas pārstāvjiem, veidot ģimenes un netikt izmantotiem komerciāla labuma iegūšanai. 3.Spīdzināšanas aizliegšana. Tīša sāpju nodarīšana lielajiem primātiem — gan fiziska, gan psiholoģiska — bez iemesla, tiek uzskatīta par spīdzināšanu. Šis ir pārkāpums, no kura lielie primāti ir jāsargā. Organizācijai un kustības aizstāvjiem bieži tiek pārmestas pretrunas šajā programmā. Bieži tiek kritizēta šis organizācijas nostāja par uzstādījumu, ka kāda cita suga, ārpus cilvēku sugas, ir pelnījusi jebkādas tiesības. Tiek kritizēts arī fakts, ka organizācija neatbalsta tiesību piešķiršanu citu sugu dzīvniekiem. 2005. gada 9. septembrī Kongo Demokrātiskās Republikas galvaspilsētā Kinšasā tika parakstīta Apvienoto Nāciju Organizācijas Pasaules lielo pērtiķu deklarācija. Šī deklarācija tika izveidota, lai nodrošinātu lielo pērtiķu eksistenci ilglaicīgā laika periodā, informēt un iesaistīt sabiedrību šo sugu saglabāšanā to dabiskajā vidē. «DNA: Comparing Humans and Chimps». Arhivēts no oriģināla, laiks: 2015. gada 12. oktobrī. Skatīts: 2015. gada 23. oktobrī. «The Great Ape Debate». Arhivēts no oriģināla, laiks: 2015. gada 4. aprīlī. Skatīts: 2015. gada 23. oktobrī. «World declaration on great primates». Arhivēts no oriģināla, laiks: 2015. gada 17. novembrī. Skatīts: 2015. gada 23. oktobrī. «Kinshasa Declaration on Great Apes». Skatīts: 2015. gada 23. oktobrī. Oficiālā tīmekļa vietne