Jaroslava Mahučiha (ukraiņu: Ярослава Олексіївна Магучіх; dzimusi 2001. gada 19. septembrī) ir ukraiņu vieglatlēte, startē augstlēkšanas sacensībās. Viņa ir 2020. gada vasaras olimpisko spēļu bronzas medaļas ieguvēja, 2023. gada pasaules čempione un 2022. gada Eiropas čempione stadionā, kā arī pasaules un Eiropas čempione telpās. 15 gadu vecumā viņa izcīnīja zelta medaļu 2017. gada Pasaules U-18 čempionātā Nairobi ar personisko rekordu 1,92 metri. Dažas nedēļas vēlāk viņa uzvarēja augstlēkšanas sacensībās 2017. gada Eiropas jaunatnes olimpiskajā festivālā. 2018. gada Eiropas U-18 čempionātā pārvarēja 1,94 m un izcīnīja zelta medaļu, uzstādot jaunu čempionāta rekordu. Tā paša gada oktobrī viņa izcīnīja zelta medaļu arī Jaunatnes olimpiskajās spēlēs Buenosairesā. 2019. gada sezonas Dimanta līgas atklāšanas sacensībās Dohā ar rezultātu 1,96 m kļuva par visu laiku jaunāko sportisti, kas uzvarējusi Dimanta līgas posmā 17 gadu un 226 dienu vecumā. Tā paša gada septembrī Pasaules čempionātā Dohā viņa pārvarēja latiņu 2,04 metru augstumā, izcīnot sudraba medaļu un labojot pasaules U-20 rekordu. Mahučiha tajā gadā tika atzīta par Eiropas vieglatlētikas uzlecošo zvaigzni. 2021. gadā sacensībās Banska Bistricā sasniedza rezultātu 2,06 metri, kas bija augstākais, ko kāda augstlēcēja pārvarējusi telpās kopš 2012. gada. Viņa uzvarēja 2021. gada Eiropas čempionātā telpās. Vēlāk kļuva arī par Eiropas U-23 čempioni. 2021. gada augustā izcīnīja bronzas medaļu 2020. gada vasaras olimpiskajās spēlēs Tokijā. 2022. gada martā ieguva zelta medaļu Pasaules čempionātā telpās Belgradā. Tas notika neilgu laiku pēc Krievijas iebrukuma Ukrainā. Viņai bija jāveic trīs dienu 2000 km garš brauciens ar automašīnu no Ukrainas uz Serbiju, lai piedalītos čempionātā. 2022. gada Pasaules čempionātā Jūdžīnā viņa izcīnīja sudraba medaļu. 2022. gada Eiropas čempionātā Minhenē ar rezultātu 1,95 m kļuva par Eiropas čempioni. 2022. gada septembrī Dimanta līgas sacensībās Briselē pārvarēja 2,05 metrus, uzstādot sezonas labāko rezultātu pasaulē un atkārtojot Ukrainas rekordu stadionā. 2023. gada martā Stambulā otro reizi uzvarēja Eiropas čempionātā telpās. Tā paša gada jūnijā izcīnīja zelta medaļu arī Eiropas spēlēs Polijā. 2023. gada Pasaules čempionātā Budapeštā pirmo reizi kļuva par pasaules čempioni stadionā, pārvarot 2,01 metrus. Viņa mēģināja labot arī personisko rekordu 2,07 metru augstumā, bet nesekmīgi. 2024. gada Pasaules čempionātā telpās Glāzgovā ieguva sudraba medaļu, piekāpjoties austrālietei Nikolai Olislagersai. «Stahl sends discus beyond 70 metres in Doha – IAAF Diamond League». worldathletics.org (angļu). Skatīts: 2022. gada 28. jūlijā. «Mahuchikh leaps 2.06m in Banska Bystrica, highest indoor jump in the world for nine years». worldathletics.org (angļu). 2021. gada 2. februāris. Skatīts: 2022. gada 2. jūlijā. «Ukraine's Mahuchikh wins emotional gold». bbc.com (angļu). Skatīts: 2022. gada 28. jūlijā. «Mahuchikh hits the heights in Brussels with world-leading 2.05m». european-athletics.com (angļu). 2022. gada 3. septembrī. Skatīts: 2023. gada 27. augustā. «Olyslagers completes set of global high jump medals in Glasgow». worldathletics.org (angļu). 2024. gada 2. martā. Skatīts: 2024. gada 6. martā. Vikikrātuvē par šo tēmu ir pieejami multivides faili. Skatīt: Jaroslava Mahučiha. Olympedia profils (angliski) Munzüger Sport profils (vāciski) IAAF profils (angliski)