Berehove (ukraiņu: Берегове) jeb Beregsāsa (ungāru: Beregszász) ir pilsēta Ukrainas rietumos, Aizkarpatu apgabalā. Pilsētas iedzīvotāju lielākā etniskā kopiena ir ungāri (48,1% no iedzīvotājiem 2001. gadā), un tā ir galvenais Ukrainas ungāru kultūras centrs. Kopš 2012. gada septembra ungāru valodai pilsētā ir oficiāls statuss. Pilsētā ir ungāru teātris un ungāru augstākā mācību iestāde (Закарпатський угорський інститут імені Ференца Ракоці II/II. Rákóczi Ferenc Kárpátaljai Magyar Főiskola). Pilsētu 1063. gadā kā Lamperthāzu (ungāru: Lampertháza) esot dibinājis Ungārijas karaļa Bēlas I dēls Lamperts. 1240.—1241. gadā pilsētu nopostīja mongoļu hana Batija karaspēks un karalis Bēla IV nometināja šeit sakšu kolonistus. Berehove gadsimtiem (no 1271. gada līdz 1920. gadam) bijusi vēsturiskās Ungārijas sastāvā kā Beregas komitāta centrs. 1919. gadā pilsētu īsu brīdi ieņēma Rumānijas karaspēks, tomēr pēc Trianonas līguma tā kopā ar apkārtnes pilsētām tika iekļauta Čehoslovākijā. Otrā pasaules kara laikā (no 1938. līdz 1944. gadam) - Ungārijas sastāvā. 1944. gada 25. oktobrī to ieņēma Sarkanā armija. Pēc Otrā pasaules kara no Čehoslovākijas tika atdalīta Piekarpatu Rutēnija (Підкарпатьска Русь) un izveidots Aizkarpatu apgabals PSRS (Ukrainas PSR) sastāvā. No 1991. gada - neatkarīgās Ukrainas sastāvā. 1992. gadā pilsētā tika sarīkots vietējais referendums par pilsētas pārsaukšanu par Beregsāsu. Kaut arī vairākums nobalsojušo balsoja "par", referendumam nebija kvoruma. Vikikrātuvē par šo tēmu ir pieejami multivides faili. Skatīt: Berehove. Ukrainas Interneta enciklopēdijas raksts (angliski) Mūsdienu Ukrainas enciklopēdijas raksts (ukrainiski) Ukrainas vēstures enciklopēdijas raksts (ukrainiski) Ungārijas konsulāts Berehovē Arhivēts 2013. gada 9. aprīlī, Wayback Machine vietnē. «Чисельність наявного населення України на 1 січня 2022 року». Q115154676. Q7603543.