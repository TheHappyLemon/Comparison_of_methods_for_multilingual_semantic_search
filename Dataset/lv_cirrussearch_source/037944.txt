Rolands Šmits (dzimis 1995. gada 25. jūnijā Valmierā) ir latviešu basketbolists, spēlē spēka un vieglā uzbrucēja pozīcijā. 2023. gadā pārstāv Lietuvas klubu Kauņas "Žalgiris", ar kuru kļuva par 2023. gada Lietuvas Basketbola līgas čempionu. Iepriekš vairākas sezonas spēlējis Spānijas ACB līgas komandā FC Barcelona Bàsquet, ar kuru 2021. gadā kļuva par ACB līgas čempionu. Pirms tam spēlējis citā Spānijas klubā Fuenlabrada. Latvijas basketbola izlases spēlētājs. Trenēties basketbolā sācis dzimtajā Valmierā, kuras komandā spēlēja Latvijas Jaunatnes basketbola līgā. 2011. gadā pārcēlās no Latvijas uz Spāniju, nonākot Fuenlabrada sistēmā. Spēlējis ar šo komandu saistītos zemāku līgu klubos, bet jau 2012.—2013. gada sezonā arī debitējis pamatkomandas sastāvā ACB līgā. 2016.—2017. gada sezonā R. Šmits tika atzīts par Eirokausa sezonas labāko jauno spēlētāju jeb "uzlēcošo zvaigzni" (divas sezonas iepriekš šādu pat balvu saņēma cits latviešu basketbolists Kristaps Porziņģis). Šajā Eirokausu sezonā viņš guva 9,4 punktus vidēji spēlē, metot ar 55% precizitāti no spēles. Pēc 2017. gada Eiropas čempionāta R. Šmits noslēdza piecu gadu līgumu ar vienu no spēcīgākajām ACB līgas un Eiropas komandām FC Barcelona Bàsquet, kas gan paredzēja, ka līguma pirmo sezonu spēlētājs tiks izīrēts savai iepriekšējai komandai Fuenlabrada. Kopš 2018. gada vasaras spēlē FC Barcelona Bàsquet, tās sastāvā 2019. gada februārī kļuva par pirmo latviešu spēlētāju, kurš ieguvis Karaļa kausu. 2020. gada oktobrī uzvarētā Eirolīgas spēlē pret Valencia R. Šmits bija rezultatīvākais komandā, guva 15 punktus, raidot grozā visus metienus, un savāca 7 atlēkušās bumbas, kas bija spēlētāja rekordi Eirolīgas līmenī. Šajā rudenī viņš pārspējaa iepriekšējo rekordu starp Latvijas basketbolistiem pēc Spānijas ACB līgā aizvadīto spēļu skaita (176), kas piederēja Jānim Blūmam. 2021. gadā kļuva par pirmo latvieti, kas kļuvis par ACB līgas čempionu. 2022. gada jūlijā R. Šmits parakstīja divu gadu līgumu ar Eirolīgas komandu no Lietuvas Kauņas "Žalgiris". 2023. gada februārī kopā ar komandu izcīnījis Lietuvas kausu, bet sezonas noslēgumā kļuva par 2023. gada Lietuvas Basketbola līgas čempionu. Sezonas noslēgumā klubs un spēlētājs vienojās par sadarbības turpināšanu trīs gadu garumā, līdz 2026. gadam. 2023. gada 20. oktobra uzvarā pret Vitorijas "Baskonia" (99:82) R. Šmits guva 21 punktu, kas kļuva par viņa rezultativitātes rekordu Eirolīgā (efektivitāte šajā spēlē +27). Spēlējis vairāku vecumu Latvijas jaunatnes izlasēs, pārstāvējis valstsvienību 2011. gada Eiropas U-16 čempionātā, 2012. gada un 2013. gada Eiropas U-18 čempionātā, 2014. un 2015. gada Eiropas U-20 čempionātā. Latvijas basketbola izlases sastāvā debitēja 2014. gadā, taču pirmajā oficiālajā turnīrā piedalījās vairākus gadus vēlāk, debitējot 2017. gada Eiropas čempionātā, kurā izlase izcīnīja augstāko pēc neatkarības atjuanošanas — 5. vietu. 2016-17 7DAYS EuroCup Rising Star Trophy winner: Rolands Smits, Montakit Fuenlabrada eurocupbasketball.com Izlases basketbolists Šmits paraksta piecu gadu līgumu ar Barselonas «Lassa» LSM «Šmits izskolo Madrides studentus un pārspēj Blūma rekordu». Kauno „Žalgirį“ papildys Barselonoje užsigrūdinęs latvis BC Žalgiris «Zalgiris reaches contract extension with Rolands Smits». Žalgiris (en-US). 2023-05-25. Skatīts: 2023-10-20. Vikikrātuvē par šo tēmu ir pieejami multivides faili. Skatīt: Rolands Šmits. Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) RealGM Basketball profils (angliski)