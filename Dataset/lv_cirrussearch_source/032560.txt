Tisas ezers (ungāru: Tisza-tó) ir lielākā mākslīgā ūdenstilpe Ungārijā. Tā atrodas uz Tisas upes, Hevešas meģes dienvidaustrumu daļā. Ezera būvniecība bija daļa no Tisas upes plūdu kontroles projekta, kura ietvaros 1973. gadā tika izveidots Tisas dambis. Ezera piepildīšana tika pabeigta 1990. gados, kā rezultātā radās 27 km garš, 127 km² liels ezers ar vidējo dziļumu 1,3 m, bet maksimālo — 17 m. Ezerā arī atrodas vairākas nelielas salas ar kopējo platību 43 km². Līdzko ūdenskrātuves būvniecība tika pabeigta, ungāri sāka doties uz ezeru brīvdienu ceļojumu ietvaros, jo tas tika daudz salīdzināts ar ierasto Ungārijas tūrisma galamērķi — cilvēku pārpildīto un dārgo Balatona ezeru. Lielās cilvēku plūsmas dēļ tika izbūvēta tūrisma infrastruktūra un Ungārijas valdība ezeru ir pasludinājusi par oficiālu tūrisma galamērķi. Ezera apkārtnē ir jauna vietējā ekosistēma ar lielu putnu, augu un dzīvnieku dažādību. 2012. gada 27. aprīlī tika atvērts Tisa ezera ekocentrs, kurā ir attēlota Tisas ezera un Tisas upes ielejas flora un fauna. Tisa ezera ekocentra mājaslapa Informācija par Tisa ezeru vietnē funiq.hu