Čakstītes, čakstīšu ģints (Saxicola) ir mušķērāju dzimtas (Muscicapidae) ģints, kas apvieno 15 mūsdienās dzīvojošas dziedātājputnu sugas. Tās ir Vecās Pasaules putni, kas sastopami Eirāzijā, Āfrikā un vairākās okeānu salās. Uzturas atklātā, krūmainā ainavā. Zinātniskais nosaukums Saxicola atvasināts no latīņu valodas un latviski nozīmē akmeņos dzīvojošs. Nesenā pagātnē čakstīšu ģints tika sistematizēta mežastrazdu dzimtā (Turdidae), bet saskaņā ar jaunākajiem ģenētiskajiem pētījumiem tā pārvietota uz mušķērāju dzimtu. DNS atklājumi ir ieviesuši izmaiņas arī sugu sistemātikā. Suga tumšā čakstīte (Saxicola torquata) sadalīta trīs atsevišķās sugās: Āfrikas tumšā čakstīte (Saxicola torquatus), tumšā čakstīte (Saxicola rubicola) un Sibīrijas tumšā čakstīte (Saxicola maurus). Latvijā sastopamas 2 čakstīšu ģints sugas: lukstu čakstīte (Saxicola rubetra) un tumšā čakstīte (Saxicola rubicola). Visas čakstīšu ģints sugas ir neliela auguma kukaiņēdāji. Tām piemīt izteikts dzimumu dimorfisms. Tēviņi ir koši un pamanāmi, mātītes neuzkrītošas. Lielākajai daļai sugu tēviņiem krūtis vai visa pavēdere ir gaiši oranžas vai kanēļkrāsā. Ārpus vairošanās sezonas vēders kļūst gaišs, dažām sugām balts. Mugura melna vai tumši brūna. Lielākajai daļai sugu virs acs balta uzacs. Mātītes ir galvenokārt brūnas ar gaiši oranžu vai smilšbrūnu pavēderi. Čakstīšu ģints (Saxicola) Āfrikas tumšā čakstīte (Saxicola torquatus) Baltastes akmeņčakstīte (Saxicola leucurus) Baltrīkles čakstīte (Saxicola insignis) Baltvēdera čakstīte (Saxicola gutturalis) Garknābja čakstīte (Saxicola macrorhynchus) Kanāriju čakstīte (Saxicola dacotiae) Lukstu čakstīte (Saxicola rubetra) Madagaskaras akmeņčakstīte (Saxicola sibilla) Pelēkā čakstīte (Saxicola ferreus) Reinjonas akmeņčakstīte (Saxicola tectes) Sēmā čakstīte (Saxicola caprata) Sibīrijas akmeņčakstīte (Saxicola stejnegeri) Sibīrijas tumšā čakstīte (Saxicola maurus) Tumšā čakstīte (Saxicola rubicola) Žerdona čakstīte (Saxicola jerdoni) World Bird List: Chats, Old World flycatchers Phylogenetic relationships, biogeography and speciation in the avian genus Saxicola Stonechats, Saxicola Hoyo, J. del, et al., eds. (2005). Handbook of the Birds of the World, vol. 10. Barcelona: Lynx Edicions. p. 786. ISBN 84-87334-72-5. Latvijas Daba: Mušķērāju dzimta Stonechats Putni dabā Xeno-Canto: Genus Saxicola