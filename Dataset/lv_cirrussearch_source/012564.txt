PW-Sat bija Polijas pirmais Zemes mākslīgais pavadonis. Tas orbītā tika palaists nesējraķetes Vega pirmajā lidojumā 2012. gada 13. februārī. Pavadoni izgatavoja augstskolas Varšavas Politehnika studenti. PW-Sat ar masu 1330 g izgatavots CubeSat 1U formā. Pavadonim ir izvēršama metru gara spirāles konstrukcija ar taisnstūra formas šķērsgriezumu, kas no četrām pusēm pārklāta ar saules baterijām. Konstrukcija paredzēta atmosfēras bremzēšanas koncepcijas pārbaudei, kuras rezultātā plānots samazināt pavadoņa orbītas augstumu. PW-Sat tika palaists 2012. gada 13. februārī 10:00 UTC ar nesējraķeti Vega no Gviānas kosmiskā centra. Vega, kas ir vairāku Eiropas valstu kopražojums, šis bija pirmais lidojums. Kopā ar PW-Sat tika palaisti arī pavadoņi LARES, ALMASat-1, XaTcobeo, UniCubeSat-GG, ROBUSTA, e-st@r, Goliat, MaSat-1. Pirmo signālu no pavadoņa uztvēra 12:10 UTC radioamatieri. Polijas PW-Sat komanda signālu uztvēra 12:15 UTC. 2012. gada aprīlī un maijā tika sūtītas komandas, lai pavadonis sāktu izvērst buru, bet PW-Sat neatbildēja. Tika secināts, ka problēma ir sakaru moduļa aparatūrā, kas tika atklāta citos šī modeļa moduļos. PW-Sat bija plānots orbītā atrasties līdz 2013. gadam, kad tas noietu no orbītas. 2014. gada 28. oktobrī PW-Sat iegāja atmosfērā un sadega. PW-Sat vietne (poliski) (angliski) PW-Sat Gunter's Space page (angliski)