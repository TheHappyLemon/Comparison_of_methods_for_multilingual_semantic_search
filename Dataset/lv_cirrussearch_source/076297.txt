Adrians Ņūvijs (angļu: Adrian Newey; dzimis 1958. gada 26. decembrī, Stretfordā uz Evonas, Apvienotajā Karalistē) ir angļu inženieris. Viņš ir Red Bull Formula 1 komandas tehniskais direktors. Ņūvijs ir dzimis Stretfordā uz Evonas. 1980. gadā viņš ieguva pirmās pakāpes grādu aeronautikā un astronautikā. Drīz pēc tam viņš sāka strādāt Fittipaldi F1 komandā Hārvija Postletvaita vadībā. 1981. gadā viņš pievienojās March komandai. Ar laiku Ņūvijs sāka veidot pats savu sacīkšu auto rasējumus. Viņa veidotais "March GTP" modelis divus gadus pēc kārtas izcīnīja IMSA GTP titulu. 1983. gadā Ņūvijs sāka strādāt March IndyCar projektā. Viņa veidotais spēkrats bija ļoti veiksmīgs un 1984. gadā March komanda izcīnīja septiņas uzvaras, tostarp uzvaru Indy 500. Nākamajā sezonā Als Ansers izcīnīja titulu, bet Bobijs Rahals šo panākumu atkārtoja 1986. gadā. Kā dizaineris un sacīkšu inženieris Ņūvijs kļuva par tuvu Rahala draugu. Ņūvijs nolēma atgriezties Eiropā, jo viņa veidotie spēkrati ASV dominēja. Viņš pievienojās FORCE projektam, kas gada beigās bankrotēja un tad atgriezās March. Laikā, kad aerodinamiku Formula 1 čempionātā vēl slikti izprata, Ņūvijs varēja īstenot inovatīvas idejas. 1988. gadā viņa veidotajam modelim izdevās kādu laiku būt Japānas Grand Prix vadībā, tomēr pēc kritiķu domām, Ņūvija idejas aerodinamikā ierobežoja komandu citās jomās. Kad March kļuva par Leyton House, Ņūvijs tika paaugstināts amatā par tehnisko direktoru, tomēr rezultāti bija tik vāji, ka viņu vēlāk atlaida no darba. 1990. gadā Williams komanda nolīga Ņūviju par dizaineri. Viņam palīdzēja tehniskais direktors Patriks Heds. 1991. gada sezonas vidū Williams FW14 bija tikpat dominējoša kā agrākie McLaren, tomēr Airtona Sennas neatlaidība un FW14 neizturība liedza Williams pilotam Naidželam Menselam izcīnīt titulu. 1992. gadā neviens nespēja panākt Williams un Mensels izcīnīja savu vienīgo titulu, savukārt Ņūvijs - savu pirmo konstruktoru kausu. 1993. gadā Alēns Prosts atkārtoja Mensela sasniegumu. 1994. gadā komandas galvenais pilots Airtons Senna gāja bojā sacīkstē, tādēļ par titula pretendentu kļuva viņa komandas biedrs Deimons Hills. Lai gan Williams izcīnīja konstruktoru kausu, par čempionu kļuva Benetton pilots Mihaels Šūmahers. 1995. gadā Ņūvija veidotais Williams FW17 neizcīnīja ne vienu, ne otru titulu. Tā kā inženieris vēlējās kļūt par tehnisko direktoru un šo vietu jau bija aizņēmis Heds, Ņūvijs nolēma pamest komandu. 1996. gadā Ņūvijs sakarā ar līguma nosacījumiem ar Williams bija bez darba, tomēr 1997. gadā pievienojās McLaren. Ņūvijs maz varēja ietekmēt formulas dizainu, tāpēc 1997. gadā McLaren rezultāti neuzlabojās. 1998. gadā McLaren izcīnīja konstruktoru kausu, bet Mika Hekinens kļuva par čempionu. 1999. gadā Hekinens par titulu cīnījās ar Ediju Irvainu un kļuva par čempionu, tomēr konstruktoru kauss tika Ferrari. 2000. gadā McLaren sīvā cīņā zaudēja abus titulus. 2001. gadā Ņūvijs piekrita pievienot Jaguar Racing, kuru vadīja viņa draugs Bobijs Rahals, tomēr pēc pārrunām ar McLaren vadītāju Ronu Denisu nolēma palikt komandā. Rahals dažus mēnešus vēlāk tika atlaists no Jaguar vadītāja amata. Par spīti tam, ka Adrians palika McLaren, turpināja baumot, ka viņš vēlas pamest komandu. 2005. gada aprīlī viņš pagarināja līgumu ar komandu par pusgadu un tika uzskatīts, ka pēc līguma beigām viņš dosies uz citu komandu vai pametīs F1. Par spīti Ņūvija izteikumiem, ka viņš nedomā pamest McLaren, 8. novembrī tika paziņots, ka viņš 2006. gadā pievienosies Red Bull Racing. Tiek ziņots, ka Ņūvijs saņem 10 miljonus ASV dolāru gadā. Sezona sākās slikti, tomēr Monako Grand Prix Deivids Kulthārds, kurš brauca ar Ņūvija formulām Williams un McLaren laikos, izcīnīja 3. vietu. Ņūvijs veido arī Scuderia Toro Rosso (Red Bull meitaskomanda) formulas, kuras maz atšķiras no Red Bull.