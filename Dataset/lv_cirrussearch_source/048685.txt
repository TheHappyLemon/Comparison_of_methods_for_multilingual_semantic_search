Hripsime Huršudjana (armēņu: Հռիփսիմե Խուրշուդյան; dzimusi 1987. gada 27. jūlijā) ir armēņu svarcēlāja, daudzkārtēja Armēnijas čempione (2007—2010, 2014—2016), divkārtēja Eiropas čempione (2007, 2016), pasaules čempionāta bronzas medaļas ieguvēja (2009). Hripsime Huršudjana ir dzimusi Armēnijas PSR Nairijas rajona Kasahas ciemā. 2000. gadā viņa sāka trenēties svarcelšanā Armēnijas Nopelniem bagātā trenera Sarmena Jesajana vadībā. 2006. gada Eiropas čempionāta Polijas pilsētā Vladislavovo Hripsime Huršudjana ieņēma trešo vietu, bet pēc dopinga lietošanā pieķertās Krievijas sportistes Valentīnas Popovas diskvalifikācijas Hripsimei piešķīra sudraba medaļu. 2007. gadā Hripsime Huršudjana ieguva Eiropas un pasaules junioru čempiones titulu un Eiropas čempiones titulu pieaugušo vidū. 2008. gadā viņa cieta neveiksmi Eiropas čempionātā, jo nespēja pacelt pieprasīto sākuma svaru raušanā. Neskatoties uz to, ka viņa uzvarēja grūšanā, šī kļūme neļāva viņai izcīnīt medaļu, bet Armēnijas svarcēlājām iegūt otru ceļazīmi uz olimpiskajām spēlēm. Armēnijas komandas treneri plānoja nosūtīt uz Pekinas olimpiskajām spēlēm Melinu Daluzjanu, bet akūta pankreatīta dēļ šī sportiste bija spiesta atteikties no dalības olimpiskajās spēlēs, un pēdējā brīdī viņu nomainīja Hripsime Huršudjana. Viņa nebija gatavojusies šīm sacensībām un nebija labākajā sportiskā formā, tādēļ ieņēma tikai vienpadsmito vietu. 2009. gadā Hripsime Huršudjana izcīnīja sudraba medaļu Eiropas čempionātā Bukarestē un bronzas medaļu pasaules čempionātā Kojanā. 2010. gadā, tādēļ ka nespēja iekļauties svara kategorijā līdz 75 kg, viņa bija spiesta pāriet uz nākamo, vissmagāko sieviešu svara kategoriju (virs 75 kg). Neskatoties uz to, ka šeit bija jākonkurē ar sportistēm, kas bija ievērojami smagākas, viņa spēja izcīnīt sudraba medaļu 2011. gada Eiropas čempionātā Kazaņā un 2012. gada olimpiskajās spēlēs Londonā. Pēc šī panākuma Hripsimei Huršudjanai bija ar laulībām un dzemdībām saistīts, ilgstošs pārtraukums sporta karjerā. Pēc atgriešanās 2016. gada aprīlī Eiropas čempionātā Ferdē viņa ieguva zelta medaļu, atkārtojot savu pirms deviņiem gadiem sasniegto. 2016. gada 21. novembrī ar SOK lēmumu, pozitīva dopinga testa dēļ, Hripsimei Huršudjanai tika atņemta 2012. gada olimpisko spēļu bronzas medaļa. Tika konstatēts, ka arī 2008. gada olimpiādes dopinga tests ir pozitīvs, un SOK disciplinārā komisija pieņēma lēmumu ieteikt Starptautiskai svarcelšanas federācijai (IWF) anulēt viņas rezultātu arī šajā olimpiādē un savas kompetences ietvaros apsvērt jebkuras turpmākās darbības. Federācija diskvalificējusi Hripsimi Huršudjanu uz četriem gadiem no 2016. gada 17. jūnija līdz 2020. gada 17. jūnijam. Diskvalificēto svarcēlāju uzskaitījums (angliski) Григорян, Александр. "БРОНЗОВАЯ ОЛИМПИАДА" (krieviski). Ноев Ковчег (№ 9 (132)/2008. gada septembris). Imformācija SOK mājaslapā. (angliski) Imformācija SOK lēmumu. (angliski) «Sanctioned Athletes» (angļu). IWF. Skatīts: 2019-05-12. Olympedia profils (angliski) The Sport.org profils (angliski) IWF profils (angliski) IWRP profils (angliski)