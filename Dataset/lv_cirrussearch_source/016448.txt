Fukuoka (japāņu: 福岡市, Fukuoka-shi, izrunā: [ɸɯ̟̊ᵝkɯ̟ᵝo̞ka̠ꜜɕi]) ir pilsēta Japānas dienvidrietumos, Kjusju salas ziemeļos, Fukuokas prefektūras administratīvais centrs. Pilsētā 2020. gadā dzīvoja 1,60 miljoni cilvēku, tādējādi tā ir lielākā pilsēta Kjusju un sestā lielākā valstī. Kopš 1992. gada Fukuoka ir viena no 20 ar Japānas valdības rīkojumu noteiktajām pilsētām. 2019. gadā veidotajā laikraksta Monocle pasaules pilsētu, kurās ir vislabāk dzīvot, sarakstā Fukuoka tika ierindota 22. vietā. Edo periodā no 17. līdz 19. gadsimta beigām mūsdienu Fukuokas teritorijā bija divas pilsētiņas — Hakata un Fukuoka —, kuras savstarpēji vienu no otras atdalīja Nakagvas upe. Rietumos esošā Fukuoka bija administratīva pilsētiņa, bet Hakata bija tirdzniecības pilsētiņa. Hakata bija ļoti noslogota osta, no kuras bija regulāra satiksme ar pārējām Austrumāzijas zemēm, savukārt Fukuoka bija samuraju pārvaldīta teritorija ap pili, kas uzcelta 17. gadsimtā. Cilvēkiem, kuri dzīvoja Hakatā, vajadzēja saņemt atļauju, lai nokļūtu Fukuokā. 1889. gada 1. aprīlī abas apdzīvotās vietas tika apvienotas vienā pilsētā. Sākotnēji bija nevienprātība par jaunizveidotās apdzīvotās vietas nosaukumu. Rezultātā tā tika nosaukta par Fukuoku, lai gan Hakatā dzīvoja vairāk cilvēku. Hakatas nosaukums ir saglabājies ostai un ātrvilcienu sistēmas Shinkansen stacijai. Fukuoka atrodas Kjusju salas ziemeļos, Fukuokas prefektūrā, pie Hakatas līča. Līdz Japānas galvaspilsētai Tokijai taisnā līnijā ir 1100 km (Dienvidkorejas galvaspilsēta Seula taisnā līnijā atrodas divas reizes tuvāk, 540 km). No Fukuokas 65 km uz ziemeļaustrumiem atrodas cita liela pilsēta, Kitakjusju. Lai arī pārsvarā Fukuoka atrodas līdzenumā, to no trim pusēm ieskauj kalni. Vidējais augstums virs jūras līmeņa ir 8 m, bet augstākais punkts ir Sefuri kalns (1055 m), kas atrodas uz Fukuokas un Kandzaki pilsētu robežas. Fukuokā ir bāzēts beisbola klubs Fukuoka Sofutobanku Hōkusu, kas startē Klusā okeāna līgā (viena no Nippon Professional Baseball līgām), kā arī futbola klubs Abisupa Fukuoka. 1995. gadā Fukuokā norisinājās vasaras universiāde, 1998. gadā — pasaules čempionāts sieviešu volejbolā (Fukuoka bija viena no vairākām pilsētām, kurā organizēja čempionātu), bet 1999. gadā — Āzijas čempionāts basketbolā. «福岡県　人口移動調査 第１表　市区町村別人口 - データセット - 自治体オープンデータのCKAN» (japāņu valoda). Skatīts: 23 februāris 2023. «Quality of Life Survey». Monocle.com. Skatīts: 2021. gada 8. augustā. Vikikrātuvē par šo tēmu ir pieejami multivides faili. Skatīt: Fukuoka. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Oficiālā tīmekļa vietne