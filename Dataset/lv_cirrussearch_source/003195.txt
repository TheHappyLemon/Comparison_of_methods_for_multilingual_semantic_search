Birgita Ingeborga Alise ir Zviedrijas un Hoencollernu princese, dzimusi 1937. gada 19.janvārī Hāgas pilī. Viņa ir prinča Gustava Ādolfa un princeses Sibillas ģimenes otrais bērns, kā arī karaļa Kārļa XVI Gustava un princešu Margarētas, Dezirē un Kristīnes māsa. Viņas oficiālais tituls ir Viņas Karaliskā Augstība, Birgita, Zviedrijas un Hoencollernu princese. Birgita 1960. gada 15. decembrī saderinājās ar Hoencollernas—Zigmaringenas princi Johannu Georgu, drīz pēc tam, 1961. gada 25. maijā viņi apprecējās Stokholmas pils karalistes zālē, kā arī piecas dienas vēlāk salaulājās Zigmaringenas pils baznīcā. Pirmām kārtām kā Hoencollernas princese Birgita tiek saukta Viņas Augstība, atšķirībā no savām māsām, kuras arī ir princeses, bet apprecējušās ar nekaraliskām personām, Birgita kā arī Zviedrijas princese ir saglabājusi titulu Viņas Karaliskā Augstība, lai gan praksē viņa tiek titulēta zemē, kurā viņa ir ieprecējusies, tas ir, firstu zemē Vācijā. Hoencollernas prinču pāris ilgu laiku dzīvoja Minhenē, viņi joprojām ir precējušies, bet dzīvo dažādās vietās. Birgita pašlaik dzīvo Spānijā, Maljorkā. Neskatoties uz to, ka Birgita joprojām skaitās Zviedrijas princese, viņa neietilpst sieviešu troņa mantotāju sarakstā, kas saistīts ar konstitucionālajam izmaiņām Zviedrijas pamatlikumos kopš 1980. gada. Birgitai ir trīs bērni: Hoencollernas—Zigmaringenas princis Karls Kristians, dzimis 1962. gadā; Hoencollernas—Zigmaringenas princese Dezirē, dzimusi 1963. gadā; Hoencollernas—Zigmaringenas princis Hubertus, dzimis 1966. gadā. Viņa nodarbojas ar golfu un labdarību, viņa ir nodibinājusi golfa sacensības, kuras ir nosauktas viņas vārdā. Ir beigusi studijas sporta programmā un kļuvusi par vingrošanas direktori. Tradicionāli katru gadu Maljorkā piedalās Zviedrijas Nacionālās dienas un Lūcijas dienas svinībās. Zviedrijas karaliskā ģimene Zviedrijas monarhu uzskaitījums Karaliskā apbedījumu vieta Hāgas pils