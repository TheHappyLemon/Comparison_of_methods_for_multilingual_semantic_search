AS Enefit Green ir Igaunijas uzņēmums, kas nodarbojas ar atjaunīgās enerģijas ražošanu. Tā kapitāldaļu turētājs ir Igaunijas valstij piederošais Eesti Energia. Dibināts 2005. gadā. Galvenais birojs atrodas Tallinā. Uzņēmums iegūst enerģiju no vēja, ūdens, saules un biomasas, kā arī sadzīves atkritumiem. Tam ir vējparki Aulepā, Narvā, Paldiskos un Virtsu, hidroelektrostacija Keila-Joa. Enefit Green ir meitas uzņēmums Latvijā SIA Enefit Power and Heat Valka, kas ražo un pārdod siltumu un elektroenerģiju Valkā. Igaunijas enerģētikas uzņēmums Eesti Energia 2005. gada 9. novembrī dibināja meitas uzņēmumu Aulepa Tuulepargid OÜ ar mērķi izveidot vējparku. 2009. gadā Aulepā Lēnes-Nigulas pagastā darbu sāka 13 vēja ģeneratori. 2011. gadā uzbūvēti vēl trīs ģeneratori, un kopējā vējparka jauda bija 48 MW, gadā saražojot līdz 123 GWh elektroenerģijas. 2010. gada 12. decembrī uzņēmums pārdēvēts par Eesti Energia Aulepa Tuuleelektrijaam OÜ. 2016. gadā Eesti Energia pieņēma jaunu stratēģisko plānu palielināt ieņēmumus un rentabilitāti laikā, kad enerģijas cenas ir zemas. Piecos gados bija paredzēts dubultot alternatīvās enerģijas ražošanu. Īstenojot šo plānu, jūnijā visi Eesti Energia atjaunīgās enerģijas ražotāji (elektrostacijas Iru, Paidē, vējparki Aulepā, Narvā, Paldiskos un Virtsu, kā arī hidroelektrostacija Keila-Joa) apvienoti vienā uzņēmumā Eesti Energia Aulepa Tuuleelektrijaam. 7. jūlijā uzņēmums pārdēvēts par Enefit Taastuvenergia OÜ. 30. novembrī Eesti Energia par 100 tūkstošiem EUR iegādājās 10 % SIA Enefit Power & Heat Valka kapitāldaļu, tādējādi kļūstot par Eesti Energia 100 % piederošu uzņēmumu. Decembrī visas Enefit Power & Heat Valka kapitāldaļas nodotas Enefit Taastuvenergia OÜ. 2017. gada 17. oktobrī uzņēmums pārreģistrēts par akciju sabiedrību Enefit Taastuvenergia AS. 2017. gada 6. decembrī uzņēmums pārdēvēts par Enefit Green AS. 2018. gada 29. maijā paziņots, ka Enefit Green par 289 miljoniem eiro iegādāsies uzņēmumu Nelja Energia (darbojas ar zīmolu 4 Energia). Tam pieder 17 vējparki Igaunijā un Lietuvā, granulu ražotne un koģenerācijas stacija Brocēnos, kā arī mazākuma akcionāra daļas divās Igaunijas biogāzes koģenerācijas stacijās. Nelja Energia kopējā enerģijas ražošanas jauda ir aptuveni 290 megavati. 6. novembrī darījumu atļāva Igaunijas konkurences padome, un Nelja Energia iegāde tika pabeigta. 2019. gada 16. jūnijā AS Enefit Green vienojās no uzņēmuma Solaque Holding iegādāties 20 saules parku projektus Polijā ar kopējo jaudu 19,15 MW. 2019. gada 18. oktobrī kopuzņēmums 4E Biofond OÜ, kas pārvaldīja Vinni un Oisu biogāzes stacijas, tika pārdots investīciju uzņēmumam Infortar AS. 4E Biofond tika iegūts 2018. gadā līdz ar Nelja Energia iegādi; Enefit Green tajā piederēja 69,88 % kapitāldaļu. 2021. gadā Enefit Green veica sākotnējo publisko piedāvājumu, un 21. oktobrī tā akcijas sāka kotēt Nasdaq Tallinn biržas Galvenajā sarakstā. Eesti Energia Annual report 2016 Eesti Energia to establish a renewable energy company Eesti Energia, 20.06.2016 Igaunijas energokompānija Enefit Green iegādājas uzņēmumu Nelja Energia Monta Glumane, Dienas Bizness, 2018. gada 29. maijs Enefit Green vietne