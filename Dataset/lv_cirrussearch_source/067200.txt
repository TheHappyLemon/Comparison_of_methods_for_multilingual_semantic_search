Šis raksts ir par upi Kanādas austrumos. Par citām jēdziena Čērčila nozīmēm skatīt nozīmju atdalīšanas lapu. Čērčila (angļu: Churchill River) ir upe Kanādas austrumos, Ņūfaundlendas un Labradoras provincē. Plūst Labradoras pussalas austrumos no Smolvuda ūdenskrātuves līdz Melvila ezeram Atlantijas okeāna piekrastē. Labradoras inuitu valodā upe tiek dēvēta Mištašipu (Mishta-shipu — ‘Lielā upe’) vai Pačišečuanaušipu (Patshishetshuanau-shipu — ‘Mākoņu straumes (Čērčilas ūdenskrituma) upe’), ko angliski pārlika kā Grandrivera (Grand River). 1821. gadā kapteinis Viljams Mārtins pārdēvēja upi par Hemiltonu (Hamilton River) par godu tā laika Ņūfaundlendas gubernatoram Čārlzam Hemiltonam. 1965. gadā provinces premjerministrs Džozefs Smolvuds upi pirms hidroelektrostacijas projekta īstenošanas uzsākšanas pārdēvēja tagadējā vārdā par godu bijušajam britu premjerministram Vinstonam Čērčilam. Vēsturiski par upes augšteci tika uzskatīta Ašuanipi, kas sākas no Ašuanipi ezera Labradoras pussalas vidienē. Plūst ziemeļu virzienā caur vairakiem ezeriem līdz Daika ezeram, kur pagriežas uz dienvidaustrumiem un caur vairākiem citiem ezeriem noplūst līdz Melvila ezeram Atlantijas okeānam. Upes kopējais garums bija 856 km. 1960.—1970. gados augšpus 75 m augstā Čērčilas ūdenskrituma tika uzbūvēta Smolvuda ūdenskrātuve, kas pārtrauca upes dabīgo tecējumu. Mūsdienās par upes sākumu tiek uzskatīta Džekopi ūdens regulēšanas sistēma 8 km augšpus Čērčilas ūdenskrituma. Čērčilas notece veidojas faktiski tikai no pietekām lejpus ūdenskrātuves, kā arī no Čērčilfolsas HES noteces. Vikikrātuvē par šo tēmu ir pieejami multivides faili. Skatīt: Čērčila. Encyclopædia Britannica raksts (angliski)