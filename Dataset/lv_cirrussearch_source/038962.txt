Makijivka (ukraiņu: Макі́ївка) jeb Makejevka (krievu: Маке́евка) ir rūpniecības pilsēta Ukrainas austrumos, Doneckas apgabalā. Izvietojusies ziemeļaustrumos no Doneckas, ar ko faktiski saplūdusi. Makijivkas municipalitātei pakļauti 17 pilsētciemati un viena ciema padome. Kaut arī pilsētā gandrīz puse no iedzīvotājiem ir ukraiņi (nacionālais sastāvs 2002. gadā: krievi — 51%, ukraiņi — 45%), to dzimtā valoda vairumā ir krievu valoda (2002. gadā krievu valoda bija dzimtā 86% no visiem iedzīvotājiem), tāpēc pilsētas iekšējā dzīvē dominē krievu valoda. Pilsētas saimniecība balstās uz smago rūpniecību. Pilsētā un tās apkārtnē ir daudzas akmeņogļu šahtas. Pilsētas centrā atrodas liels metalurģiskais kombināts. Ilgus gadus par pilsētas dibināšanas gadu uzskatīja 1777. gadu, tomēr pēdējie pētījumi liecina, ka rakstos tā pieminēta jau 1696. gadā kā kazaku apmetne Jasinovka. 1787. gadā izveidojās Makejevkas sloboda. 1875. gadā tika atvērta pirmā šahta, bet 1899. gadā netālu no Makijivkas tika uzcelts liels metalurģiskais kombināts. Ap kombinātu izveidojusies pilsēta tika saukta par Dmitrijevsku. 1923. gadā Makejevkas sloboda un Dmitrijevkas pilsēta tika apvienotas, izveidojot Makejevkas rajonu ar centru Dmitrijevkā, bet 1931. gadā Dmitrijevka tika pārdēvēta par Makejevku. Valsts valodas centrs (2017. gada 19. oktobris). "Par Ukrainas pilsētu nosaukumu atveidi latviešu valodā". Latvijas Vēstnesis (Nr. 208). Vikikrātuvē par šo tēmu ir pieejami multivides faili. Skatīt: Makijivka.