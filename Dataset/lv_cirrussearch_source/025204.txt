Mi-1 (krievu: Ми-1, NATO nosaukums — Hare (zaķis)) bija pirmais padomju sērijveidā ražotais daudzfunkcionālais helikopters. Izstrādāts 1940. gadu beigās Mila (Mi) konstruktoru birojā, pirmie prototipi izgatavoti 1950. gadā. Mi-1 tika prezentēts 1951. gadā, savukārt tā sērijveida ražošana uzsākta 1954. gadā. Padomju Savienībā Mi-1 ražoja līdz 1960. gadam, izgatavojot vairāk kā 1000 helikopterus. Polijas Tautas republikā šī modeļa helikopters ar nosaukumu SM-1 (un nelielā sērijā uzlabotais variants SM-2) tika ražots no 1956. līdz 1965. gadam, kopumā izgatavojot 1594 helikopterus. Lai arī atsevišķi Mi-1 modeļi bija paredzēti civilām vajadzībām, tomēr primāri Mi-1 tika izmantots PSRS Gaisa spēkos, 1958. gadā tika radīts arī šī helikoptera kaujas variants. Mi-1 tika lietots ne tikai Austrumu bloka valstīs, bet arī piegādāts citām valstīm. Mi-1 maksimālais ātrums — 185 km/h, darbības attālums — 430 km, maksimālais pacelšanās augstums — 3500 m. Pilots — 1, pasažieri — 2 (255 kg), garums — 12,09 m, rotora diametrs — 14,35 m, maksimālā celtspēja — 2330 kg, dzinēja (virzuļmotors) jauda — 429 kW (575 zs). Latvijas padomju enciklopēdija. 4. sējums. Rīga : Galvenā enciklopēdiju redakcija. 44. lpp.