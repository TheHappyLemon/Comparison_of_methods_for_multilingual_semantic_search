Amerikas Latviešu apvienība (angļu: American Latvian Association, saīs. ALA) ir 1951. gada 24. februārī Amerikas Savienotajās Valstīs izveidota trimdas latviešu centrālā organizācija, kurā ietilpst 160 dažādas latviešu organizācijas — biedrības, baznīcas un kultūras un citas organizācijas, kas kopumā apvieno gandrīz 6000 biedrus visā ASV. ALA ir bezpeļņas nevalstiskā organizācija. Pēc Otrā pasaules kara beigām un vairākiem dažādās bēgļu nometnēs pavadītiem gadiem trimdas latvieši izceļoja uz dažādām patvēruma zemēm: Amerikas Savienotajās Valstīs (ASV), Anglijā, Austrālijā, Francijā, Kanādā. 1950. gadu sākumā ASV uz dzīvi bija apmetušies aptuveni 100 000 baltiešu — gan laukos, gan pilsētās (atkarībā no viņu galvotājiem un darba iespējām). Lai nezaudētu saites ar citiem baltiešiem un nodotu savas tradīcijas nākamajām paaudzēm, viņi pamazām izveidoja savas organizācijas — biedrības, klubus un kristīgās draudzes. Amerikas Latviešu apvienība (ALA) tika nodibināta pēc Latvijas Republikas sūtņa ASV Jūlija Feldmaņa (1948—1953) ierosinājuma, 1951. gada 24. februārī Vašingtonā notiekošā kongresā ar 115 delegātu dalību. Tās statūtos teikts, ka apvienība "veicinās latviešu nācijas centienus sakarā ar pašnoteikšanās tiesību atjaunošanu latviešu tautai". ALA pirmais priekšsēdis profesors Dr. Pēteris Lejiņš norādīja, ka apvienība "runās visu šīs zemes latviešu vārdā". Amerikas Latviešu apvienībā kā pilntiesīgi locekļi varēja darboties gan organizācijas, gan individuālas personas. ALA ir darbojusies dažādās jomās — kultūras, izglītības, latviešu un amerikāņu sabiedrības informēšanas, aprūpes, sporta un citās nozarēs. Gadu gājumā ALA statūtus mainīja galvenokārt organizatorisku uzlabojumu dēļ, pielāgojoties apstākļiem. Pirmo (un līdz šim vienīgo) idejisko maiņu statūtos pieņēma 1992. gada 8. maijā Mineapolisā, ALA 41. gadskārtējā kongresā. Tajā norādīts, ka ALA "…veicinās latviešu nācijas centienus sakarā ar pašnoteikšanās tiesību nostiprināšanu latviešu tautai". ALA mērķi ir: Uzturēt un vienot latviešu sabiedrību ASV; Aizstāvēt Latvijas valsts un latviešu tautas intereses ASV; Saglabāt latviešu valodu un veicināt kultūras jaundari; Gādāt par skolu programmām, mācību grāmatām un skolotāju semināriem, lai veicinātu latviešu valodas, vēstures un kultūras apguvi; Palīdzēt jauniebraucējiem no Latvijas izprast ASV likumus un sabiedrības normas; Sniegt humanitāru palīdzību grūtdieņiem Latvijā; Atbalstīt Latvijas Valsts centienus būt demokrātiskai, tiesiskai un drošai valstij. Patlaban (2020) ALA priekšsēdētājs ir Pēteris Blumbergs. Anita Terauda. «Amerikas latviešu devums Latvijas brīvības centieniem (1951–1991) - Barikadopēdija». www.barikadopedija.lv. Skatīts: 2020-07-11. Amerikas Latviešu apvienības tīmekļa vietne