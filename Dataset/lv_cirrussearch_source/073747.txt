Svētais Nikolajs jeb Svētais Nikolass (grieķu: Άγιος Νικόλαος; dzimis pēc leģendām apm. 270. gadā, miris pēc leģendām 343. gada 6. decembrī) bija leģendārs kristiešu svētais, Miras bīskaps IV gadsimta sākumā. Krievu pareizticīgajā tradīcijā biežāk saukts par Nikolaju Brīnumdari (krievu: Николай Чудотворец). Daudzās Eiropas tautu tradīcijās — Ziemassvētku vecīša, dažkārt saukta par Santa Klausu (angļu: Santa Claus, nīderlandiešu: Sinterklaas, vācu: Nikolaus, itāļu: Babbo Natale utt.), prototips. Slepenu dāvanu nesējs bērniem tradicionāli 5.—6. decembrī Nīderlandē un Beļģijā, kā arī mazākā mērā citur Centrāleiropā. Citās tradīcijās slepena dāvināšana ir Ziemassvētku vai dažkārt Jaungada svinību sastāvdaļa. Jūrnieku un bērnu svētais aizbildnis. Svētā Nikolaja dzīvesstāsts pamatojas uz tradīcijām un leģendām. Piedzimis turīgā ģimenē Romas impērijas Pataras pilsētā (mūsdienu Turcijas Antaljas ilā). Dzīves laikā veicis dažādus brīnumus, kā arī, būdams bīskaps, materiāli palīdzējis ļaudīm. Dažkārt to veicis slepeni, no kā radusies Ziemassvētku dāvināšanas tradīcija. Vadījis vairāku pagānu tempļu, arī Artemīdas tempļa Efesā nopostīšanu. Esot piedalījies Pirmajā Nīkajas koncilā, kaut arī koncila dalībnieku sarakstā viņa nav, kur sašutumā iesitis Ārijam. Miris Mirā, kur kalpojis par bīskapu. Viens no relatīvi retajiem agrīnajiem kristiešu svētajiem, kuri miruši dziļā vecumā. Svētais Nikolajs tika apglabāts Mirā. 1071. gadā pēc Bizantijas sakāves Mancikertas kaujā un sekojošās politiskās neskaidības, itāļu jūrnieki no Bari 1087. gadā, pretēji vietējo pareizticīgo mūku gribai, pārveda Svētā Nikolaja pīšļus uz Bari, kur tie atrodas joprojām. Vikikrātuvē par šo tēmu ir pieejami multivides faili. Skatīt: Svētais Nikolajs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Katoļu enciklopēdijas raksts (angliski) Enciklopēdijas Krugosvet raksts (krieviski) Prof. I. Misāna lekcija un diskusija Ziemassvētku noskaņās „Svētais Nikolajs un Santa Klauss — no viduslaiku pielūgsmes objekta līdz mūsdienu kičam". Saint Nicholas (angliski) Николай Чудотворец (krieviski)