Philips (pilns nosaukums Koninklijke Philips N.V.) ir Nīderlandē reģistrēts veselības tehnoloģiju uzņēmums. Tā galvenais birojs atrodas Amsterdamā. Uzņēmums ir dibināts 1891. gadā Eindhovenā. Koninklijke Philips N.V. akcijas tiek kotētas Euronext biržā (kods PHIA), Ņujorkas fondu biržā (kods PHG). Pēc 2021. gada martā lielākais akcionārs bija: T. Rowe Price Associates, Inc. (2,74 %). 1891. gadā Nīderlandes pilsētā Eindhovenā inženieris Gerards Filipss kopā ar tēvu baņķieri Frederiku Filipsu dibināja uzņēmumu Philips & Co. Eindhovenā tika nopirkta tukša fabrikas telpa, kurā 1892. gadā sāka ražot spuldzes ar oglekļa kvēldiegu un citus elektrotehnikas izstrādājumus. Uzņēmums piedzīvoja nopietnas finanšu problēmas, līdz 1895. gadā uzņēmumam pievienojās Gerarda jaunākais brālis Antons, kurš labāk pārvaldīja komerciju un pārdošanu nekā brālis. 1907. gadā Philips viens no pirmajiem kvēlspuldzēs ieviesa volframa kvēldiegu. 1907. gadā tika dibināta kapitālsabiedrība Philips Metaalgloeilampfabriek N.V. 1912. gadā uzņēmums tika pārdēvēts par Philips Gloeilampenfabrieken N.V., un tā akcijas sākta kotēt Amsterdamas fondu biržā. 1914. gadā tika izveidota pētnieciskā laboratorija. 1920. gadā tika izveidota Philips grupas pārvaldītājsabiedība N.V. Gemeenschappelijk Benzit van Aandeelen Philips Gloeilampenfabrieken (zināma kā N.V. Benzi). 1920. gadā Philips paplašināja produkcijas klāstu, sākot ražot elektronu lampas. 1922. gadā uzņēmuma vadību pārņēma Antons Filipss. 1927. gada 11. martā raidīt sāka Philips īsviļņu raidstacija PCJJ (vēlāk PCJ). 1930. gadu sākumā izlaisti radiouztvērēji Chapel ar iebūvētu skaļruni . 1939. gadā izlaists pirmais elektriskais skuveklis ar nosaukumu Philishave (ASV tirgū tika izmantots nosaukums Norelco). 1940. gada 9. maijā Philips vadība uzzināja, ka nākamajā dienā plānots Vācijas iebrukums Nīderlandē. Filipsu ģimenes locekļi devās uz ASV. Tur viņi nodibināja North American Philips Company, kas vadīja uzņēmumu kara laikā. Oficiāli uzņēmums tika reģistrēts Nīderlandes Antiļās. Pēc kara uzņēmums atgriezās Nīderlandē, Eindhovenā. 1949. gadā Philips sāka ražot televizorus. 1950. gadā tika izveidota ierakstu studija Philips Records. 1953. gadā Neimegenā tika izveidota pusvadītāju ražotne. 1963. gadā Philips izstrādāja audio kompaktkaseti. Sākotnēji tās izmantoja diktofonos, bet, līdz ar skaņas kvalitātes uzlabošanos, tās sāka plaši izmantot mūzikas ierakstīšanai un atskaņošanai. Philips pirmais apvienoja portatīvo radiouztvērēju un kasešu magnetofonu. 1972. gadā Philips izlaida pasaulē pirmo kasešu videomagnetofonu N1500, kura kasetē varēja ierakstīt līdz 45 minūtēm. Kad Sony izlaida Betamax un parādījās VHS standarts, Philips izlaida N1700 sistēmu, kas ļāva ierakstīt divu stundu filmu. Japānas ražotāji arī izlaida analoģisku sistēmu, kura tiem iznāca lētāka. Philips tad izstrādāja jaunu videokasešu standartu Video 2000, kura tika izmantotas lentes abas puses, un kasetē varēja ierakstīt astoņas stundas. Tā kā Video 2000 varēja pārdot tikai PAL sistēmas televizoriem Eiropā, bet Japānas ražotāji darbojās visā pasaulē, Philips pārtrauca Video 2000 izplatīšanu un pievērsās VHS koalīcijai. 1969. gadā Philips izstrādāja videodisku, bet to vēl nelaida komercpārdošanā. Tas savas iestrādes apvienoja ar MCA, un 1972. gadā publiski tika demonstrēts lāzerdisks. 1970. gadu beigās Philips sāka sadarboties ar Sony kompaktdiska izstrādē, un 1982. gadā tas kļuva pieejams komerciāli. 1975. gadā tika nopirkts ASV integrālo shēmu ražotājs Signetics. 1980. gados Philips nopirka ASV apgaismojuma ierīču ražotāju Westinghouse, ieguva 24,5 % Vācijas sadzīves elektronikas ražotāja Grundig kapitāldaļu. 1983. gadā kopā ar AT&T tika izveidots kopuzņēmums telefonu iekārtu ražošanai un pārdošanai ārpus ASV. 1988. gadā kopā ar ASV Whirlpool izveidots kopuzņēmums Whirlpool International mājas ierīču ražošanai. 1980. gadu beigās tika nolemts koncentrēties uz elektroniskajām ierīcēm. 1989. gadā pārtraukta militāro produktu ražošana. 1991. gadā Gemeenschappelijk Benzit van Aandeelen tika likvidēts, bet Philips Gloeilampenfabrieken N.V. nosaukums mainīts uz Philips Electronics N.V., un tas kļuva par grupas mātes uzņēmumu. 1991. gadā visi 47 % kopuzņēmuma Whirlpool International kapitāldaļu tika pārdoti Whirlpool. 1990. gados uzņēmums piedzīvoja zaudējumus. Tika pārdoti 18 meitas uzņēmumi un daļēji ražošanu pamazām pārcēla uz Āzijas valstīm. 1995. gadā tika izveidota nodaļa Philips Consumer Communications (PCC), kas nodarbojās ar mobilo telefonu ražošanu. 1997. gadā tika izlaists pirmais DVD atskaņotājs. 1997. gadā Philips nolēma pārcelties no Eindhovenas uz Amsterdamu; pārcelšanās tika pabeigta 2001. gadā. 1998. gadā tika pārdota skaņu ierakstu studija PolyGram. 1999. gadā uzņēmuma nosaukums tika mainīts uz Koninklijke Philips Electronics N.V. 1999. gadā tika nopirkts ASV integrālo shēmu ražotājs VLSI Technology; ar šo darījumu Philips kļuva par sesto lielāko pusvadītāju ražotāju pasaulē. 1999. gadā kopā ar Agilent Technologies tika izveidots kopuzņēmums LumiLeds Lighting B.V gaismas diožu ražošanai. 2000. gadā Philips ieņēmumi strauji palielinājās, bet jau nākamajā uzņēmums atkal piedzīvoja zaudējumus. 2000. gadā tika nopirkts elektrisko zobu birstu Sonicare ražotājs Optiva Corporation; pēc dažiem mēnešiem tā nosaukums mainīts uz Philips Oral Healthcare. 2001. gadā tika izlaists pirmais DVD ierakstītājs. 2005. gadā Philips nopirka 96,5 % kopuzņēmuma LumiLeds Lighting kapitāldaļu, bet līdz 2007. gadam tas iegūts pilnībā. 2006. gadā pusvadītāju nodaļa tika pārdota privātā kapitāla investoru grupai; jaunais uzņēmums ieguva nosaukumu NXP Semiconductors. 2006. gadā tika nopirkts ASV veselības aprūpes produktu ražotājs Lifeline Systems. 2007. gadā tika iegādāts ASV medicīnas informācijas sistēmu izstrādātājs Ximis. 2007. gadā tika nopirkts ASV veselības aprūpes produktu ražotājs Respironics, kas specializējies uz elpošanas procesiem. 2008. gadā tika iegādāts ASV telemedicīnas sistēmu izstrādātājs VISICU. 2011. gadā tika nopirkts Indijas virtuves ierīču ražotājs Preethi. 2012. gadā Philips televizoru ražošana tika nodota kopuzņēmumam TP Vision; tajā 30 % piederēja Philips, bet 60 % — Honkongas uzņēmumam TPV Technology. 2013. gada 29. janvārī Philips paziņoja, ka pārdos tā audio un video ierīču biznesu Japānas uzņēmumam Funai Electric par 150 miljoniem USD, audio ierīču operācijas nododot Funai 2013. gada otrajā pusē, bet video operācijas — 2017. gadā. 2013. gadā no uzņēmuma nosaukuma tika izņemts vārds Electronics, kļūstot par Koninklijke Philips N.V. 2015. gada februārī tika iegādāts uzņēmums Volcano Corporation, kas specialzējies neinvazīvās ķirurģijas un attēlveidošanas risinājumos. 2015. gada 31. martā Philips paziņoja, ka par 2,5 miljardiem EUR Ķīnas investīciju fondam GO Scale Capital pārdod gaismas diožu un automašīnu spuldžu ražotāja Lumileds 80,1 % akciju. 2016. gada maijā apgaismojuma nodaļa Philips Lighting tika atdalīta neatkarīgā publiskā uzņēmumā Philips Lighting N.V. (2018. gadā tā pārdēvēta par Signify), turpinot izmantot Philips zīmolu. 2017. gadā Philips izveidoja uzņēmumu Philips Ventures, kas pārvaldītu veselības tehnoloģiju riska fondus. Philips Ventures 2017. gadā investēja uzņēmumā Mytonomy, 2019. gadā — DEARhealth. 2017. gada jūnijā Philips paziņoja, ka par 1,9 miljardiem eiro iegādāsies ASV uzņēmumu Spectranetics Corp, kas bija sirds slimību ārstēšanas ierīču ražotājs. 2017. gadā Lumileds 80,1 % kapitāldaļu tika pārdots Apollo Global Management. 2018. gada 19. septembrī Philips iegādājās ASV uzņēmumu Blue Willow Systems, kas izstādāja senioru dzīves drošības mākoņdatošanas platformu. 2019. gada 7. martā no ASV uzņēmuma Carestream Health Inc. tika iegādāts veselības aprūpes sistēmu bizness. 18. jūlijā tika iegādāts ASV uzņēmums Medumo, kas izstrādāja pacientu pārvaldības risinājumus. 2020. gada 27. augustā Philips iegādājās ASV uzņēmumu Netified Vascular, Inc., kas izstrādāja medicīnas ierīces minimāli invazīvām perifēriskām vaskulārām procedūrām. 18. decembrī Philips un BioTelemetry, Inc. (vadošais attālinātas sirds diagnostikas un novērošanas nodrošinātājs ASV) paziņoja, ka ir noslēguši apvienošanās līgumu; apvienošanās tika pabeigta 2021. gada 9. februārī. 2021. gada 19. janvārī tika paziņots, ka Philips iegādājies uzņēmumu Capsule Technologies, Inc., kas ir medicīnas ierīču integrācijas un datu tehnoloģiju pakalpojumu sniedzējs slimnīcām un veselības aprūpes organizācijām. 2021. gada 25. martā Philips paziņoja, ka sadzīves ierīču nodaļu Domestic Appliances pārdos investīciju uzņēmumam Hillhouse Capital. Major Shareholders PHG Koninklijke Philips Electronics N.V. History PHILIPS IN $1 BILLION DEAL FOR VLSI TECHNOLOGY Philips to exit hi-fis and DVD players Philips pārdod vairākuma akcijas LED un automašīnu spuldžu ražošanas biznesā LETA--AFP, 2015. gada 31. marts Philips to sell its Domestic Appliances business to global investment firm Hillhouse Capital Philips, Mar 25, 2021 Vikikrātuvē par šo tēmu ir pieejami multivides faili. Skatīt: Philips. Encyclopædia Britannica raksts (angliski) Philips vietne Philips vietne latviešu valodā