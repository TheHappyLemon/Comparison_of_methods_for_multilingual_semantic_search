"Karaļa meitas" (franču: Les filles du roi) bija sieviešu grupa, kas pēc karaļa Luija XIV pavēles un ar viņa finansiālu atbalstu emigrēja no Eiropas (galvenokārt Francijas) uz Kvebeku (Jaunfranciju). No 1663. līdz 1673. gadam uz Kvebeku izceļoja no 700 līdz 1000 jaunu, neprecētu sieviešu, lai apprecētos ar tur dzīvojošajiem franču kolonistiem. Sieviešu migrācijas uz Kanādu mērķis bija palielināt sieviešu skaitu šajā pārsvarā vīriešu apdzīvotajā kolonijā un palielināt kopējo frančvalodīgo iedzīvotāju skaitu Amerikā, ņemot vērā straujo iedzīvotāju skaita pieaugumu diezgan agresīvajās britu kolonijās, kas apdraudēja Jaunfranciju no dienvidiem un austrumiem. Augstās auglības dēļ "Karaļa meitas" veidoja mūsdienu franču-kanādiešu genofonda pamatu. Ne visas ieceļojušās sievietes bija gatavas Kanādas skarbajiem dzīves apstākļiem, un dažas nomira jau ceļā vai pirmajos Kanādā pavadītajos gados. Saskaņā ar vietējo reģistru datiem 737 sievietes apprecējās, bet no 200 līdz gandrīz 300 dažādu iemeslu dēļ to vai nu nespēja vai nevēlējās. Lielākā daļa no tām vai nu devās uz klosteriem, bet daļa atgriezās Francijā. Vikikrātuvē par šo tēmu ir pieejami multivides faili. Skatīt: Karaļa meitas.