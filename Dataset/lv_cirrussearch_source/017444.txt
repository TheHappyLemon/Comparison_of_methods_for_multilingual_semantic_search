Santamonika (angļu: Santa Monica) ir pilsēta Amerikas Savienotajās Valstīs, Kalifornijas štatā. Tā atrodas starp Santamonikas līci un Losandželosu. Losandželosas starptautiskā lidosta (LAX) atrodas 13 kilometru attālumā no Santamonikas. Pilsētas kopējā platība ir 21,8 km², 2015. gadā pēc provizoriskiem datiem pilsētā dzīvoja 90 401 iedzīvotājs. Santamonika ir daudzveidīga pilsēta ar veikaliem, restorāniem, klubiem, teātriem un viesnīcām. Pilsētā atrodas 37 viesnīcas ar 3500 viesnīcas numuriņiem, sākot ar ekonomiskām viesnīcām un beidzot ar izsmalcinātiem kūrortiem, restorāniem un pasaulē pazīstamāko zīmolu veikaliem. Santamonikas osta un mols ir populārs tūristu apskates objekts. Uz mola izvietots atrakciju parks, kas ir viens no vecākajiem atrakciju parkiem ASV. Tiek uzskatīts, kas Santamonikas pirmiedzīvotāji bija tongvas cilts indiāņi, kas Santamoniku tongvu valodā sauca par Kecheek. Pilsēta dibināta 1769. gada 3. augustā un tā nosaukta par godu Svētajai Monikai. 1870. gados starp Losandželosu un Santamoniku uzbūvēja vilcienu līniju, kas nodrošināja strauju pilsētas uzplaukumu. Pateicoties atvērtajai vilciena līnijai, pilsēta kļuva par kūrortu turīgiem austrumniekiem un piedzīvoja strauju izaugsmi. Sāka iekārtot plašus parkus un dārzus, atvērt viesnīcas, restorānus un veikalus. 1909. gada 9. septembrī pabeigta Santamonikas osta un mols, kas bija pirmā osta ASV rietumkrastā. Osta tika būvēta no koka un stāvēja uz koka pāļiem. 1916. gada 12. jūnijā uz mola atklāja atrakciju parku ar amerikāņu kalniņiem, kas kļuva par populāru izklaides vietu un vēlāk tika paplašināts. 1924. gada 23. jūlijā uz mola atklāja La Monikas zāli, lielāko zāli ASV rietumkrastā. Celtnes fasāde bija projektēta spāņu stilā, bet zāle franču renesanses stilā. Zāles kopējā platība bija 1400 m2. No 1958. gada līdz 1962. gadam zālē bija ierīkota slidotava, bet 1963. gadā La Monikas zāle tika nojaukta. 1966. gadā pabeidza celt jaunu automaģistrāli, kas savienoja Santamoniku ar Losandželosu. Maģistrāles izbūve nodrošināja jaunu pilsētas attīstības vilni ar vērienīgu pludmales rajonu apbūvi. 1983. gada 27. janvārī osta un mols tika pilnībā iznīcināti vētras laikā, tāpēc no 1987. gada līdz 1990. gadam osta tika uzbūvēta pilnīgi no jauna. Mola rekonstrukcijas laikā tika atjaunots atrakciju parks un atklāta trešā ielas promenāde. Santamonikas kopējā platība ir 21,8 km² un tai ir ap 5 kilometriem gara krasta līnija ar Santamonikas līci. Santamonika atrodas 21 kilometrus uz ziemeļiem no Losandželosas centra. Losandželosas starptautiskā lidosta (LAX) atrodas 13 kilometrus no pilsētas. Robežojas ar Malibu un Venisu. Pludmales ir it īpaši piemērotas sērfošanai, peldēšanai un pludmales volejbolam. Santamonikā katru gadu ir vairāk kā 310 saulainas dienas ar mērenu temperatūru un skaidrām debesīm. Lietus sezona ilgst no oktobra beigām līdz marta sākumam. Karstuma sezona parasti ilgst no jūlija beigām līdz novembra sākumam. Pludmalē parasti ir no 3 °C līdz 6 °C grādiem vēsāks nekā iekšzemē. Santamonikā nekad nav snidzis sniegs vai bijis sals. Pilsēta ir sadalīta astoņos administratīvajos rajonos- Centrs un Trešā ielas promenāde, Santamonikas osta un Okeāna avēnija, Vidus pilsētas rajons, Mainas iela, Montānas avēnija, Piko bulvāris, Okeāna parks un Saulrieta parks: Santamonikas centrs robežojas ar Meinas ielu uz dienvidiem, Montānas avēniju uz ziemeļiem un ar pludmali rietumos. Santamonikas centrā ir dažāda veida izklaides iespējas, vēsturiskā arhitektūra, plašs restorānu un veikalu klāsts, sertificēts zemnieku tirgus un Trešā ielas promenāde. Trešajā ielas promenādē ir izvietoti restorāni, iepirkšanās centri, kinoteātri un izklaides centri. Santamonikas osta un Okeāna avēnija sākas pilsētas ziemeļu galā un beidzas Piko bulvārī. Avēnija stiepjas paralēli pludmales stāvkrastiem. Uz avēnijas ir luksusa apartamenti, daudzas luksusa viesnīcas kā, piemēram, viesnīca Shangri-La, Mariott, dažādu veidu restorāni, kā tradicionālie, austrumu, eiropiešu, jūras velšu un citi. Pilsētas vidus rajons robežojas ar Hūvera ielu uz austrumiem, Piko bulvāri ziemeļos un Santamonikas lielceļu uz dienvidiem. Rajons ietver lielas maģistrāles kā Vašingtonas bulvāris, Redendo bulvāris, FairFax avēnija un La Brea avēnija. Ir izvietoti lieli lielveikali, uzņēmumi, teātri,viesnīcas, restorāni, skolas, bibliotēka, pasts, veikali un mūzikas ierakstu kompānijas. Meinas iela stiepjas apmēram divu kilometru garumā no Piko bulvāra līdz Santamonikas robežai. Ielas garumā ir izvietoti skaustumkopšanas saloni, frizieri, bankas, Kalifornijas vēstures muzejs, restorāni, tūrisma informācijas centrs, veikali un mākslas galerijas. Katru nedēļu norisinās zemnieku tirdziņš ar bioloģiskiem augļiem un dārzeņiem. Okeāna parks atrodas pilsētas dienvidrietumu stūrī un stiepjas sākot no Linkolna bulvāra līdz pludmalei. Šajā apkārtnē ir sastopama vecā pilsētas apbūve, daudzdzīvokļu mājas un mājas netālu no pludmales. Cenas mājām svārstās sākot no 750 000 ASV dolāru līdz 5 miljoniem dolāru. Rajonā ir izvietotas skolas, augstskola, mākslas galerijas, daudz restorānu un veikalu. Montānas avēnija atrodas blakus pludmalei. Santmonikas viens no elitārākajiem rajoniem. Rajonā izvietoti augstas klases veikali un restorāni, sākot no parastām ieskrietuvēm līdz eksotiskiem restorāniem, privātskolas, luksusa viesnīcas, uzņēmumi, nakts klubi, kūrorti, SPA, skaistumkopšanas saloni, bibliotēkas, bankas un Aero teātris. Katru gadu decembrī un jūnijā Montānas avēnijā notiek festivāls, kura laikā ar lielām atlaidēm tiek iztirgotas pagājušās sezonas preces. Piko bulvāris robežojas ar Linkolna bulvāri rietumos, Olimpisko avēniju uz ziemeļiem un Piko bulvāri uz dienvidiem. Šajā pilsētas daļā ir lielākā etniskā cilvēku daudzveidība. Apkārtnē ir izvietota vidusskola, koledža, uzņēmumi, veikali, restorāni, ierakstu kompānijas, tirgus. Saulrieta parks ir izvietots starp Piko bulvāri, Linkolna bulvāri, pilsētas dienvidu un austrumu robežu. Rajons galvenokārt sastāv no privātmājām, kuras būvētas 1940. gadā, koledžām un skolām, parku un lidostu, kura ir viena no noslogotākajām viena skrejceļa lidostām pasaulē. Māju cenas Saulrieta parkā svārstās sākot no 850 000 līdz 1,7 miljoniem ASV dolāru. Pilsētā iedzīvotāju skaits no 417 iedzīvotājiem 1880. gadā ir pieaudzis līdz 89 736 cilvēkiem 2010. gadā. Iedzīvotāju blīvums ir 10 663 km 2. No pilsētā dzīvojošiem sievietes ir 48,2%, vīrieši 51,8%. Santamonikā dzīvo 77,6% balto cilvēku, 9% aziātu, 3,9% afroamerikāņu, 0,4% pamatiedzīvotāju izcelsmes, 4,6% citas tautības cilvēku. Ievērojami cilvēki, kas dzimuši Santamonikā: Ambera Temblina (1983) — aktrise Andželika Hjūstona (1951) — aktrise Big Sean (1988) — mūziķis Bobs Gantons (1945) — aktieris Kristīna Riči (1980) — aktrise Linda Greja (1940) — aktrise, modele Lorenzo Lamas (1958) — aktieris Martins Stars (1982) — aktieris Migels Ferers (1955) — aktieris Roberts Redfords (1936) — aktieris, kinoproducents Tobijs Magvairs (1988) — aktieris Santamonikas starptautiskā lidosta (agrāk saukta pa Āboliņa lauku) atrodas pilsētas dienvidaustrumu stūrī. Lidosta atrodas 3 kilometrus no Klusā okeāna un Santamonikas līča. Uz ziemeļiem 10 kilometru attālumā atrodas Losandželosas starptautiskā lidosta (LAX). Santamonikas lidosta ir viena no noslogotākajām viena skrejceļa lidostām pasaulē. Lidostā ir kontroles tornis, kas dienā apkalpo 346 operācijas un Santamonikas Aviācijas muzejs. Blakus lidostai ir izvietots Lidostas parks, kas ir 34 000 m2 liels. Katru gadu lidostā notiek Bluberry pagājušās sezonas mantu izpārdošanas, kurās preces tiek pārdotas līdz 80% atlaidēm. Santamonikas pilsētai pašai ir sava autobusu firma Big Blue Bus. Autobuss apkalpo Santamonikas pilsētu, Losandželosas pilsētas rietumu daļu, braucienus uz un no Losandželosas starptautiskās lidostas (LAX) un desmit tuvējo pilsētu pārvadājumus ar vairāk kā 1000 pieturām dažādās pilsētu daļās. https://data.census.gov/cedsci/table?t=Populations%20and%20People&g=0100000US,%241600000&y=2020; ASV Tautas skaitīšana 2020. gadā; redaktors: ASV Tautas skaitīšanas birojs; pārbaudes datums: 1 janvāris 2022. http://muse.jhu.edu/book/11674