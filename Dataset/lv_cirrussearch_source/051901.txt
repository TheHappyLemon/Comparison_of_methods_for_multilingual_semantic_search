Francijas komūnas (franču: commune, izrunā: [kɔmyn] — ‘kopiena’) ir Francijas administratīvā iedalījuma piektais līmenis. Tas ir Francijas zemākais administratīvais iedalījums, Francijas vecākais administratīvā iedalījuma veids, kas vēsturiski veidojies pilsētu un lauku teritorijās. Komūnu lielums var atšķirties pēc iedzīvotāju skaita, piemēram, Parīzē dzīvo vairāki miljoni iedzīvotāju, bet tajā pašā laikā ir komūnas, kur iedzīvotāju skaits ir vien daži desmiti. Komūnas tika izveidotas 1789. gadā, bet 1884. gadā tām tika piešķirta autonomitāte. Katrā komūnā ir tās vadītājs un pašvaldības padome. Neatkarīgi no iedzīvotāju skaita, komūnu vadītāju pilnvaras visur ir vienādas. 2015. gadā Francijas komūnu kopējais skaits bija 36 681, no kurām 129 bija aizjūras komūnas, bet pārējās 36 552 atrodas Francijas Eiropas daļā. Vikikrātuvē par šo tēmu ir pieejami multivides faili. Skatīt: Francijas komūnas.