Sarkanie tirānmušķērāji (Pyrocephalus) ir neliela tirāniņu dzimtas (Tyrannidae) zvirbuļveidīgo putnu ģints, kas apvieno četras sugas (viena izmirusi). Nesenā pagātnē ģints bija monotipiska ar vienu sugu. Mūsdienās, balstoties uz ģenētiskajiem atklājumiem, atdalītas vēl trīs sugas. Sarkanie tirānmušķērāji sastopami no Ziemeļamerikas dienvidiem, sākot ar ASV dienvidiem, cauri Centrālamerikai līdz Dienvidamerikas dienvidiem (Argentīnai). Darvina tirānmušķērājs (Pyrocephalus nanus) apdzīvo Galapagu salas, izņemot Sankristobalas salu, kurā kādreiz mājoja nu jau izmirušais Sankristobalas tirānmušķērājs (Pyrocephalus dubius). Ģints zinātniskais nosaukums Pyrocephalus atvasināts no diviem sengrieķu vārdiem: purrhos — uguns krāsa, sarkans; kephalos — galva. Sarkanie tirānmušķērāji ir vieni no spilgtākajiem tirāniņu dzimtas putniem, kuriem netipiski šajā putnu grupā apspalvojumam ir raksturīgs dzimumu dimorfisms. Tēviņa apspalvojums uz krūtīm, pavēderē un uz galvas ir spilgti sarkans, kontrastējot ar melno svītru pār acīm, knābi un kājām, un melno vai tumši brūno muguru, asti un spārniem. Mātītei galva, mugura un spārni ir tumši pelēki, bet kakls un krūtis gaiši dzelteni, vēders un astes apakšpuse persikoranža. Jaunie putni atgādina mātītes, bet to pavēderes ir gaišākas. Sarkano tirānmušķērāju ģints (Pyrocephalus) Darvina tirānmušķērājs (Pyrocephalus nanus) Koši sarkanais tirānmušķērājs (Pyrocephalus obscurus) †Sankristobalas tirānmušķērājs (Pyrocephalus dubius) Sarkanais tirānmušķērājs (Pyrocephalus rubinus) World Bird List: Tyrant flycatchers, 2020 Jobling, James A. (2010). The Helm Dictionary of Scientific Bird Names. London: Christopher Helm. p. 326. ISBN 978-1-4081-2501-4. ARKive: Vermilion flycatcher Split Pyrocephalus rubinus into multiple species Xeno-Canto: Genus Pyrocephalus