Kārlis Rūdolfs Gerds fon Rundštets (vācu: Karl Rudolf Gerd von Rundstedt; dzimis 1875. gada 12. decembrī, miris 1953. gada 24. februārī) bija vācu ģenerālfeldmaršals Otrā pasaules kara laikā. Dzimis dižciltīgā vācu ģimenē. Piedalījās Pirmajā pasaules karā. Starpkaru periodā turpināja militāro dienestu, bet 1938. gadā pensionējās. Sākoties Otrajam pasaules karam, atgriezās ierindā un vadīja Armijas grupu "Dienvidi" Polijas kampaņas laikā, bet vēlāk komandēja Armijas grupu "A" Kaujas par Franciju laikā. Lielā mērā viņa nopelns bija spožais Vācijas uzbrukums cauri Ardēniem, sasniedzot Lamanšu, kas ļāva ielenkt lielus franču un britu spēkus pie Denkerkas.Tomēr fon Rundštets pārtrauca ofensīvu, un šī lēmuma iemesli nav pilnībā saprotami. Tas ļāva evakuēt vairāk nekā 300 000 ielenkto sabiedroto karavīru ar kuģiem uz Lielbritāniju. Pēc Vācijas uzbrukuma PSRS Gerds fon Runštets komandēja Armiju grupu "Dienvidi". Guva spīdošu militāro uzvaru 1941. gada Kijivas kaujas laikā. Tālākie militārie sasniegumi nebija un tā kā fon Rundštets nespēja veikt operācijā "Barbarosa" plānotos uzdevumus, Ādolfs Hitlers atsauca viņu no Austrumu frontes. 1942. gadā Gerds fon Runštets tika iecelts par Vācijas spēku komandieri Rietumos (OB West). Pēc Sabiedroto veiktās Normandijas operācijas 1944. gada jūlijā tika atlaists (vācu spēku aizsardzību viņš vadīja kopā ar ģenerālfeldmaršalu Ervīnu Rommelu), tomēr vēlāk atjaunots amatā un ar pātraukumiem dienēja līdz 1945. gada martam, kad Hitlers viņu atlaida vēlreiz. 1. maijā krita Sabiedroto (amerikāņu) gūstā. Apsūdzēts kara noziegumos, tomēr nav tiesāts vecuma un sliktā veselības stāvokļa dēļ. 1949. gadā atbrīvots no apcietinājuma. Miris 1953. gadā. Vikikrātuvē par šo tēmu ir pieejami multivides faili. Skatīt: Gerds fon Rundštets. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)