OAO Gazprom transgaz Belarus' (krievu: ОАО Газпром трансгаз Беларусь) ir Baltkrievijas enerģētikas uzņēmums, kas nodarbojas ar dabasgāzes importēšanu, sadali un pārdošanu, kā arī veic gāzes tranzītu uz citām valstīm. Uzņēmums pilnībā pieder Krievijas gāzes ieguves uzņēmumam Gazprom. Galvenais birojs atrodas Minskā. Gazprom transgaz Belarus' gāzes transporta sistēma sastāv no 7,9 tūkstošiem kilometru cauruļvadu, 13 kompresoru stacijām, 3 pazemes gāzes krātuvēm, 227 gāzes sadales stacijām, 27 automašīnu gāzes uzpildes kompresoru stacijām, 7 gāzes mērīšanas stacijām. 1960. gada 25. oktobrī izveidota Minskas maģistrālo gāzesvadu pārvalde. 1960. un 1961. gadā Baltkrievijas teritorijā uzbūvēti dabasgāzes maģistrālie cauruļvadi (Dašava—Minska, Ivaceviči—Viļņa) un atzari republikas apgādei. 1973. gadā Minskas maģistrālo gāzesvadu pārvalde pārveidota par Rietumu ražošanas apvienību gāzes transportēšanai un piegādei Zapadtransgaz. 1974. gadā gāzesvads pagarināts līdz Polijas robežai; pabeigts gāzesvada Toroža—Minska—Ivaceviči pirmais posms, pa kuru sākta dabasgāzes piegāde no Rietumsibīrijas. 1976. gadā sāka darbību Osipovičas pazemes gāzes krātuve. Pēc Baltkrievijas neatkarības iegūšanas, 1992. gadā uz Zapadtransgaz bāzes izveidots valsts uzņēmums Beltransgaz. No 1996. gada līdz 2006. gadam uzbūvēts gāzesvada Jamala—Eiropa Baltkrievijas posms. 2003. gadā Beltransgaz pārveidots par atklātu akciju sabiedrību. 2007. gada 18. maijā Krievijas uzņēmumam Gazprom pārdoti 50 % valstij piederošā Beltransgaz akciju. 2011. gada 25. novembrī Gazprom nopirka atlikušos 50 % Beltransgaz kapitāldaļu. 2013. gada 18. aprīlī uzņēmums pārdēvēts par Gazprom transgaz Belarus'. История компании Oficiālā vietne