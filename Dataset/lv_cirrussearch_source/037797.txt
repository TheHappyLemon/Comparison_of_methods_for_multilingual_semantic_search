Amau vardīte (Paedophryne amauensis) ir šaurmutvaržu dzimtas (Microhylidae) pasaulē mazākā varžu suga, kas šobrīd ir arī mazākais zināmais mugurkaulnieks pasaulē. Amau vardīte tika atklāta 2009. gadā, kad Luiziānas štata Universitāte organizēja pētniecisko ekspedīciju Papua-Jaungvinejas bioloģiskās daudzveidības izpētei. Jaunā vardīšu suga tika atklāta Amau ciema tuvumā Centrālajā provincē. Šis ciema nosaukums tika izmantots vardītes zinātniskā nosaukuma izveidē. Par jaunās sugas atklāšanu zinātnieki paziņoja 2012. gadā. Mazās vardītes, kas ir istabas mušas lielumā, meža zemsedzē praktiski ir neiespējami ieraudzīt. Par to varbūtējo atrašanās vietu liecina tikai to kurkstēšana, kas ir līdzīga kukaiņu čirkstēšanai, tādēļ biologiem jābūt īpaši dzirdīgiem, lai saprastu, ka skaņa tomēr ir nedaudz atšķirīga. Lai notvertu nezināmo dzīvnieku, kura skaņa bija dzirdama nākam no sakritušo lapu kaudzes, pētnieki izmantoja plastikas maisiņu, saņemot tajā lielāku kaudzi ar kritušajām lapām. Tikai pēc tam tie ieraudzīja, ka maisiņā pa lapām lēkā sīciņa vardīte. Amau vardītes pieauguša īpatņa ķermeņa lielums ir 7—8 mm (visbiežāk ap 7,7 mm). Mātīte ir nedaudz lielāka nekā tēviņš. Vardītes skeleta uzbūve ir vienkāršāka kā normāla lieluma vardēm. Tām pirms krustu kaula ir tikai 7 mugurkaula skriemeļi. Amau vardītes mugura ir tumši brūna ar neregulāras formas rudiem vai rudi brūniem raibumiņiem, sāni un vēders tumši brūni vai tumši pelēki ar neregulāriem zilganbaltiem plankumiņiem. Priekškāju pēdām ir trīs pirksti bez peldplēvēm (pirksti viegli saplacināti), pakaļkājām četri pirksti bez peldplēvēm. Amau vardīte dzīvo uz zemes, nokritušo lapu mitrajā zemsedzē. Amau vardīte spēj palēkties uz augšu 30 reizes augstāk par savu ķermeni. Tā ir aktīva krēslas stundās un barojas ar sīciņiem bezmugurkaulniekiem, piemēram, ērcēm, ar kuriem citi abinieki nebarojas. Vairošanās sezonas laikā tēviņi sauc mātītes, izdodot ļoti augstas, kukaiņu čirkstēšanai līdzīgas frekvences skaņas (8400—9400 Hz). Mātīte vienā vairošanās sezonā iznēsā divus ikrus. Attīstības ciklā nav kurkuļa fāzes, no ikriem izšķiļas miniatūras vardītes, kas ir pieaugušo īpatņu samazinātas kopijas. Tiny frog claimed as world's smallest vertebrate «Ecological Guild Evolution and the Discovery of the World's Smallest Vertebrate». Arhivēts no oriģināla, laiks: 2020. gada 29. maijā. Skatīts: 2020. gada 23. jūnijā. BBC: World's smallest frog discovered Ecological Guild Evolution and the Discovery of the World's Smallest Vertebrate «At the lower size limit for tetrapods, two new species of the miniaturized frog genus Paedophryne (Anura, Microhylidae)». Arhivēts no oriģināla, laiks: 2016. gada 25. septembrī. Skatīts: 2017. gada 15. martā. Mazākā varde pasaulē World's Smallest Frog Found—Fly-Size Beast Is Tiniest Vertebrate Amazing top 10 new species include glowing cockroach, tiniest vertebrate and new monkey