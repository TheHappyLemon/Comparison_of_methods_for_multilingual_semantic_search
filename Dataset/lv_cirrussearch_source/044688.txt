Brūss Makendless II (Bruce McCandless II; dzimis 1937. gada 8. jūnijā, miris 2017. gada 21. decembrī) bija ASV astronauts, kara flotes lidotājs. Brūss Makendless piedzima 1937. gada 8. jūnijā Bostonā. Viņa tēvs Brūss Makendless bija ASV Jūras kara flotes virsnieks. 1954. gadā Brūss Makendless pabeidza Vudro Vilsona klasisko vidusskolu Longbīčā, Kalifornijā. 1958. gadā Makendless Savienoto Valstu Jūras akadēmijā ieguva bakalaura grādu. Pēc tam viņš sāka dienestu Jūras kara flotē. 1960. gadā Makendless pabeidza lidotāju kursus Pensakolā un Kingsvillā un ieguva jūras kara lidotāja kvalifikāciju. Pēc tam viņš dienēja iznīcinātāju eskadriļā VF-102. Makendless piedalījās Kubas raķešu krīzes notikumos. 1965. gadā Makendless Stenforda Universitātē ieguva maģistra grādu elektroinženierijā. Studiju laikā viņš bija pārcelts Jūras rezerves virsnieku apmācību korpusā. 1966. gada aprīlī Brūss Makendless tika uzņemts piektā iesaukuma NASA astronautu grupā. Pēc astronautu pamatapmācības pabeigšanas viņš gatavojās Apollo programmā. Viņš tika apstiprināts par orbitālās stacijas Skylab pirmās ekspedīcijas Skylab 2 dublieru apkalpes pilotu. Brūss Makendless veica divus lidojumus kosmosā Space Shuttle programmā: STS-41-B 1984. gada februārī un STS-31 1990. gada aprīlī. 1990. gada maijā Makendless atstāja NASA. Pēc tam viņš strādāja uzņēmumā Lockheed Martin Space Systems. Oficiālā NASA biogrāfija (angliski) Брюс Маккэндлесс, 2-й (krieviski)