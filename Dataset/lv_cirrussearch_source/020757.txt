Sers Deivids Frosts (angļu: David Frost; dzimis 1939. gada 7. aprīlī Tenterdenā, miris 2013. gada 31. augustā) bija angļu žurnālists, rakstnieks un TV raidījumu vadītājs. Frosts visplašāk bija pazīstams ar 1977. gadā veiktajām intervijām ar Ričardu Niksonu, kuru translāciju vēroja vairāk nekā 45 miljoni cilvēku. 1962. gadā Frosts kļuva par BBC satīriskā raidījuma That Was the Week That Was vadītāju. Pēc divām sezonām šovs tika pārtraukts, taču vienlaicīgi Frosts kanālā NBC sāka vadīt raidījuma ASV versiju, kas ilga līdz 1965. gadam. Vēlāk Frosts vadīja TV seriālu The David Frost Show (1969–1972), par kuru saņēma divas Emmy balvas un vienu Emmy nomināciju, kā arī tika nominēts Zelta globusa balvai. 1975. gadā Frosts uzrunāja bijušo ASV prezidentu Ričardu Niksonu un piedāvāja viņam 600 000 tūkstošus ASV dolāru par piecām 90 minūšu garām intervijām, kuras tika nofilmētas un raidītas 1977. gadā. Intervijās Niksons pirmo reizi publiski atzina savu vainu Votergeitas skandālā, atzīstot, ka ir nodevis savu valsti un ka ir nodevis pats sevi. Intervijas noskatījās vairāk nekā 45 miljoni skatītāju, kas vēl joprojām ir augstākā televīzijas auditorija vēsturē, kas skatījusies politisku interviju. Par šo interviju sēriju uzņemta mākslas filma "Frosts pret Niksonu". No 1993. līdz 2005. gadam BBC ēterā tika raidīts Frosta interviju raidījums Breakfast with Frost. 2005. gadā Frosts saņēma balvu BAFTA Fellowship. Vēlāk Frosts strādāja kanālā Al Jazeera, kurā sākot ar 2006. gadu vadīja raidījumu Frost Over the World. Frosts ir vienīgais žurnālists, kurš laika posmā no 1964. līdz 2010. gadam intervējis astoņus tobrīd pie varas esošus Lielbritānijas premjerus, tāpat viņš ir vienīgais, kurš no 1969. līdz 2008. gadam intervējis septiņus tobrīdējos ASV prezidentus. Frosts mira 2013. gada 31. augustā, kad sniedza runu uz prāmja Queen Elizabeth un cieta no infarkta. Conrad Black. Richard M. Nixon: A Life in Full. New York : PublicAffairs Books, 2007. ISBN 978-1-58648-519-1. Elizabeth Drew. Richard M. Nixon. The American Presidents Series. New York : Times Books, 2007. ISBN 978-0-8050-6963-1. «Profile:Sir David Frost». UK News (BBC). 2005-05-28. Skatīts: 2008-12-13. IMDb profils (angliski)