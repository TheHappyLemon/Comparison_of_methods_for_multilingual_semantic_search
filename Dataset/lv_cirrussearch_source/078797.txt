Filatēlija ir pasta apmaksas zīmju - pastmarku, - un citu pasta izdevumu kolekcionēšana, ar ko nodarbojas filatēlisti. Krāj gan "dzēstas" (zīmogotas), gan "nedzēstas" (nezīmogotas) pastmarkas, pastmarku blokus, loksnes, kvartblokus, tā sauktās „pirmās dienas” aploksnes, speciālās zīmogošanas aploksnes, pastmarku izstāžu bukletus un citus pasta izdevumus. Daži filatēlisti vāc pastmarkas ar tipogrāfijā pieļautām iespiedkļūdām. Kolekcionē arī nodokļu un nodevu apmaksai paredzētās zīmogmarkas, dzelzceļa markas un tā sauktās pamarkas jeb aģitācijas markas, kas tiek izdotas, lai popularizētu kādu valsti, reģionu, notikumu, paustu politisku vai sociālu vēstījumu u.tml. Starptautiskā līmenī filatēlistus vieno "Starptautiskā Filatēlistu savienība" (International Federation of Philately (FIP)), "Starptautiskā Pastmarku katalogu un filatēlijas rakstu publicētāju asociācija" (International Association of StampCatalogue Publishers (ASCAT)), "Starptautiskā Filatēlijas žurnālistu asociācija" (International Association of PhilatelicJournalists (AIJP)), bet valstu līmenī - attiecīgo valstu filatēlistu savienības. Kolekciju var veidot: kā kādas noteiktas valsts visu pastmarku vākšana hronoloģiskā secībā; dažādu valstu noteiktai tēmai veltītas pastmarkas un/vai pasta izdevumi, piemēram: flora, fauna, sports, Olimpiskās spēles, kosmoss utt.; vienas valsts noteiktai tēmai veltītas pastmarkas un/vai pasta izdevumi; dažādu valstu pirmās pastmarkas; u.tml. Atkarībā no tematiskā principa, pastāv tādas filatēlijas apakšnozares kā, piemēram, aviofilatēlija, aerofilatēlija u.c. Kolekcijas veidošanā liela nozīme ir pastmarku drukāšanā izmantotajam papīram, ūdenszīmēm, krāsu variācijām, perforācijai (robiņu skaitam gar pastmarkas malām) un citiem parametriem. Latvijas Republikā filatēlistu sabiedrisko dzīvi organizē Latvijas Filatēlistu savienība. Tiek izdots arī žurnāls "Filatēlija Baltijā". Ozoliņš Jānis. Pastmarku tematiskā kolekcija. - Avots: Rīga, 1987. - 51 lpp. Specializētais Latvijas pastmarku un pasta sūtījumu katalogs 1990-2002. - Latvijas filatēlistu savienība: Rīga, 2003. - 235 lpp. Pasts.lv Filatēlija Ervīns Jākobsons. Aizraujošā kolekcionēšanas pasaule. // laikmetazimes.lv Zane Brīvmane. No Āfrikas caur Afganistānu līdz Dolei: filatēlijas izstāde “Pasts gar Daugavu un par Daugavu”.[novecojusi saite]