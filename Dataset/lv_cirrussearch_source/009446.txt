Hāmids Karzajs (puštu: حامد کرزی, Ḥāmid Karzay; dzimis 1957. gada 24. decembrī) ir Afganistānas politiķis, pirmais demokrātiski ievēlētais Afganistānas prezidents. Dzimis puštunu ciltī, kas piederēja pie karaliskās dinastijas, no kuras nāca ievērojami valsts darbinieki. Pēc vidusskolas pabeigšanas turpat Kabulā iestājies augstskolā, kuru 1976. gadā pabeidzis, iegūstot bakalaura grādu politoloģijā. No 1976. līdz 1982. gadam turpinājis studijas universitātē Indijā, iegūstot maģistra grādu politoloģijā. 1985. gadā apmeklējis arī Parīzi, kur studējis žurnālistiku. Kopš 1979. gada, kad padomju karaspēks iebruka Afganistānā un sākās Afganistānas karš, Karzaja ģimene dzīvoja trimdā Pakistānā. Šeit Hāmids sāka sadarboties ar afgāņu modžahediem, kas cīnījās pret padomju karaspēku. Kustībā viņš nodarbojās ar ārpolitikas jautājumiem, kas viņam vēlāk ļāva ieņemt vadošus amatus pēckara valdības ārlietu ministrijā (1992—94). Turklāt Karzajam tika piedāvāts vēstnieka ANO amats, tomēr viņš atteicās, jo neatbalstīja tobrīd uz politiskās skatuves uznākušo Taliban kustību. 1996. gadā, kad Taliban jau kontrolēja lielāko daļu Afganistānas, Karzajs atkal devās trimdā uz Pakistānu, kur pievienojās pret Taliban noskaņotajiem spēkiem. Šajā periodā viņš vairākkārt apmeklēja ASV, kur tikās ar vadošajiem amerikāņu politiķiem. 1999. gadā tika nogalināts Karzaja tēvs. Rezultātā Hāmids kļuva par lielas puštunu cilts vadītāju un izveidoja pret talibiem vērstu kustību. 2001. gadā aktīvi piedalījies karadarbībā pret talibiem pie Kandahāras, bet tā paša gada beigās ANO konferencē Bonnā tika iecelts par Afganistānas pagaidu valdības vadītāju. Nākamā gada vasarā par valsts vadītāju Karzaju atzina arī Afganistānas vecāko padome. 2004. gada 9. oktobrī viņam izdevās uzvarēt pirmajās demokrātiskajās vēlēšanās Afganistānas vēsturē, iegūstot prezidenta krēslu ar 55,4% vēlētāju balsu. Atkārtoti šajā amatā viņu ievēlēja arī 2009. gada vēlēšanās. Karzajs pārvalda vairākas valodas — puštu, dari, urdu, angļu un franču. Kā hobijs tiek minēta zirgu jāšana un filozofijas apgūšana. Lielāko ietekmi pēc paša Karzaja vārdiem uz viņu atstājis indiešu filozofs un politiķis Mohandāss Karamčands Gandijs. Precējies, ģimenē aug dēls. Lenta.ru — Hāmids Karzajs (krieviski) Encyclopedia of World Biography — Hamid Karzai Biography (angliski) Academy of Achievment — Hamid Karzai Biography Arhivēts 2010. gada 13. decembrī, Wayback Machine vietnē. (angliski) Fox News — Bio: Hamid Karzai Arhivēts 2011. gada 10. maijā, Wayback Machine vietnē. (angliski) Vikikrātuvē par šo tēmu ir pieejami multivides faili. Skatīt: Hāmids Karzajs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)