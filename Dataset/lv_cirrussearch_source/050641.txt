Ellinikonas starptautiskā lidosta (grieķu: Διεθνής Αερολιμένας Ελληνικού) bija starptautiska lidosta Grieķijā, 7 kilometrus uz dienvidiem no Atēnu centra. Līdz 2001. gadam, kad atvēra Atēnu starptautisko lidostu 20 kilometrus uz austrumiem no Atēnu centra, Ellinikonas lidosta bija galvenā Atēnu lidosta. Lidosta uzcelta 1938. gadā. Otrā pasaules kara gados lidlaukā tika ierīkota Luftwaffe aviobāze. Pēc kara 1945. gadā lidlaukā tika ierīkota ASV militārā aviobāze. No 1956. līdz 1958. gadam aviobāze izvietojās pusē no teritorijas, bet otra puse tika nodota civilās aviācijas vajadzībām. No 1960. līdz 1969. gadam pēc Ēro Sārinena projekta tika izbūvēts lidostas otrais terminālis. 1991. gadā ASV aviobāze tika slēgta. Līdz lidostas aizvēršanai 2001. gadā tā apkalpoja līdz 12 miljoniem pasažieru gadā. Pēc lidostas aizvēršanas tās ziemeļrietumu daļā tika izbūvēts sporta komplekss 2004. gada vasaras olimpisko spēļu vajadzībām. Eiropas migrantu krīzes laikā lidostas pamestajā terminālī izveidojās stihiska bēgļu nometne. Vikikrātuvē par šo tēmu ir pieejami multivides faili. Skatīt: Ellinikonas starptautiskā lidosta. Oficiālā tīmekļa vietne