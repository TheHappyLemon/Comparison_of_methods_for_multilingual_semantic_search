Ronalds Petrovickis (slovāku: Ronald Petrovický; dzimis 1977. gada 15. februārī) ir bijušais slovāku hokejists, malējais uzbrucējs. Savas karjeras gaitā aizvadījis 342 spēles NHL, 2008.—09. sezonu aizvadīja KHL kluba Rīgas "Dinamo" sastāvā. Savu spēlētāja karjeru Petrovickis uzsāka 1993. gadā, aizvadot vienu spēli Slovākijas Ekstralīgas kluba Trenčīnas "Dukla" sastāvā. 1994. gadā Petrovickis devās uz Ziemeļameriku, kur četras sezonas aizvadīja dažādos WHL līgas klubos. 1996. gadā Kalgari "Flames" viņu izvēlējās NHL draftā. No 1998. līdz 2000. gadam Petrovickis spēlēja AHL klubā Sentdžonas "Flames", bet 2000.—01. sezonā sasniedza Kalgari "Flames" sastāvu, kurā aizvadīja divas sezonas. 2002.—03. sezonā Ronalds spēlēja Ņujorkas "Rangers" rindās, bet 2003.—04. sezonā - Atlantas "Thrashers" rindās. NHL lokauta laikā Petrovickis spēlēja Slovākijas Ekstralīgas klubā HK Žilina un Zviedrijas Elitsērijas klubā Brynäs IF, bet pēc lokauta atgriezās "Thrashers" sastāvā. 2006.—07. sezonā Petrovickis spēlēja Pitsburgas "Penguins" rindās, bet pēc sezonas beigām atgriezās Eiropā. Nākamo sezonu hokejists aizvadīja Zviedrijas Elitsērijas klubā MODO, kā arī Šveices hokeja līgas vienībā EV Zug. 2008.—09. sezonu Petrovickis aizvadīja KHL kluba Rīgas "Dinamo" sastāvā. 2009.—10. sezonā aizvadīja sešas spēles AHL kluba Springfīldas "Falcons" sastāvā. Slovākijas hokeja izlases rindās spēlējis 1994. gada Eiropas čempionātā junioriem, 2000. un 2004. gada Pasaules čempionātos, kā arī 2006. gada olimpiskajās spēlēs. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)