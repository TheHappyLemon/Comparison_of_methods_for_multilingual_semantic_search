Sofija Polgāra (ungāru: Polgár Zsófia; dzimusi 1974. gada 2. novembrī, Budapeštā) ir Ungārijas starptautiskā lielmeistare (WGM, 1989) un starptautiskā meistare šahā (IM, 1990). Vidējā no māsām Polgārām, kuru tāpat kā Judīti un Žužu, viņu tēvs Lāslo Polgārs izaudzināja par spēcīga līmeņa šahisti. Lai gan ģimenē tika uzskatīta par talantīgāko no māsām, tomēr viņas šaha rezultāti nesasniedza abu pārējo māsu līmeni. 1986. gadā Sofija Polgāra ir dalījusi 2.-3. vietu Pasaules junioru šaha čempionātā Puertoriko un 1989. gadā uzvarējusi spēcīgā starptautiskā šaha turnīrā Romā ar izcilu rezultātu - 8½ punkti no 9. No 1988. līdz 1996. gadam četras reizes pārstāvējusi Ungārijas izlasi Pasaules šaha olimpiādēs. Komandu vērtējumā ieguvusi 3 medaļas: 2 zelta (1988, 1990) un 1 sudraba (1994), bet individuālajā vērtējumā izcīnījusi 3 zelta medaļas (1990, 1994 -2) un bronzas medaļu (1996). Tomēr vēlākajos gados pievērsusies mākslas studijām Telavivas Avni mākslas un dizaina institūtā. 1999. gada 7. februārī apprecējusies ar Izraēlas šaha lielmeistaru Jonu Kosašvili. Pārim ir divi bērni. Ģimene ir dzīvojusi Toronto (Kanāda), taču 2012. gadā atgriezusies Izraēlā. Sofija Polgāra strādā kā šaha trenere un māksliniece. «Sofia Polgar Webpage». Arhivēts no oriģināla, laiks: 2014. gada 17. maijā. Skatīts: 2013. gada 5. novembrī. Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) Šahista profils olimpbase.org mājaslapā (Pasaules sieviešu šaha olimpiāde) (angliski)