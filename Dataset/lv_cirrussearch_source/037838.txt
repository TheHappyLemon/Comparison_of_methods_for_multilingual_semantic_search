Šis raksts ir par Amerikas Savienoto Valstu štatu. Par pilsētu skatīt rakstu Ņujorka. Ņujorka (angļu: New York) ir viens no Amerikas Savienoto Valstu štatiem, kas atrodas Ziemeļaustrumu reģionā. Ņujorkas administratīvais centrs ir Olbani, taču štatā esošā Ņujorkas pilsēta ir dominējošā pilsēta, viena no nozīmīgākajām pilsētām pasaulē. Nereti štats tiek saukts par Ņujorkas štatu (New York State), lai atšķirtu to no Ņujorkas pilsētas. Štats robežojas ar Konektikutas, Masačūsetsas, Pensilvānijas, Vērmontas štatiem, kā arī ar Kanādas provincēm Ontārio un Kvebeku. Štata dienvidaustrumos to apskalo Atlantijas okeāns. 2012. gadā štatā dzīvoja aptuveni 19,6 miljoni iedzīvotāju, no kuriem aptuveni 40% ir Ņujorkas pilsētas iedzīvotāji. Pirms eiropiešu kolonizācijas, mūsdienu Ņujorkas štata teritorijā dzīvoja algonkinu un irokēzu ciltis. 17. gadsimta sākumā šajā teritorijā ieradās nīderlandiešu kolonizatori. Tika izveidota Jaunā Nīderlande. 1664. gadā briti pārņēma kontroli pār šo koloniju, izveidojot Ņujorkas provinci. 18. gadsimtā izcēlās Neatkarības karš. Aptuveni viena trešdaļa no visām kara kaujām notika Ņujorkas štata teritorijā. 1788. gadā tā kļuva par ASV štatu. 19. un 20. gadsimtā Ņujorka bija sava veida ieceļotāju vārti Amerikas Savienotajās Valstīs. Ņujorkai raksturīga liela ainavu daudzveidība no milzīgas metropoles ainavas štata austrumos līdz pirmatnējām, maz pārveidotām ainavām jau Ņujorkas pilsētas pievārtē. «U.S. Census Bureau QuickFacts: New York». www.census.gov/. Skatīts: 17.03.2022. Vikikrātuvē par šo tēmu ir pieejami multivides faili. Skatīt: Ņujorka. Encyclopædia Britannica raksts (angliski)