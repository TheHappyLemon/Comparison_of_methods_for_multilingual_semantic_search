Cekulainais ananass (Ananas comosus) jeb kultūras ananass (Ananas sativus) vai vienkārši ananass ir bromēliju dzimtas tropu augs. Par ananasu sauc arī šī auga augli. Tā augļkopa ir partenokarpa. Augļi tiek lietoti svaigā veidā vai pārstrādāti sulās un konservos. No ananasu lapām iegūst ļoti izturīgu pita šķiedru, no kuras tālāk gatavo virves, smalkus un rupjus audumus. Cekulainā ananasa dabiskais izplatības areāls ir Paragvaja un Brazīlijas dienvidi. Mūsdienās ananasi tiek audzēti plašā teritorijā tropu un ekvatoriālās joslas zemēs visā pasaulē. Vadošās valstis ananasu ražas ieguvē 2017. gadā bija Kostarika, Filipīnas, Brazīlija, Taizeme, Indija, Indonēzija un Nigērija. Trijās valstīs, Kostarikā, Filipīnās un Brazīlijā, novāca gandrīz trešdaļu no visas pasaules ananasu ražas. Pirmais eiropietis, kas atveda ananasus uz Eiropu, bija Kristofors Kolumbs. Auga nosaukums ir cēlies no vārda ananas, kas Dienvidamerikas indiāņu valodās nozīmē “lielisks auglis”. Gvaranu valodā auglis tiek saukts par naná. Cekulainā ananasa augļi arī tiek saukti par ananasiem. Pēc ārējā izskata tie atgādina lielus priežu čiekurus. Angļu valodā tos tā arī sauc par “priežu āboliem” (pineapples). Atkarībā no šķirnes un augšanas apstākļiem ananasa masa var būt no 2 līdz 15 kg. Izmanto visu augļkopu, kas saaugusi ar sulīgajām seglapu pamatnēm un ziedkopas asi. Ananasi ir sulīgi, aromātiski, satur 12—15% saharozes. Ananasa augļi uzturā tiek lietoti svaigā veidā vai arī tos konservē. No tiem iegūst arī sulu. «Pineapples Arrive in Hawaii» (angļu). Social Studies for Kids. Arhivēts no oriģināla, laiks: 2010. gada 15. Decembris. Skatīts: 2019. gada 16. martā. «Ananas comosus (L.) Merr.». AkadTerm. Skatīts: 2019. gada 16. martā.[novecojusi saite] «Ananass pret ananāss». Skrivanek. 2017. gada 10. novembris. Skatīts: 2019. gada 17. martā. «FAOSTAT» (angļu). Skatīts: 2019. gada 16. martā. Aldonis Vēriņš. Latvijas Valsts universitātes Botāniskais dārzs, 1955. 58. lpp.[novecojusi saite] Vikikrātuvē par šo tēmu ir pieejami multivides faili. Skatīt: Ananass. Encyclopædia Britannica ieraksts (angliski)