RAF-977 Latvija ir mikroautobuss, kuru ražoja Rīgas autobusu fabrika (RAF) no 1958. līdz 1976. gadam no automobiļa GAZ-21 agregātiem. Mikroautobusus izmantoja gan kā dienesta (maršrutu taksometri, medicīnas automobiļi, pārvietojamās laboratorijas), gan tūrisma transportu. Kopš 1960. gadu beigām mikroautobusus eksportēja uz Bulgāriju, Ungāriju, Kubu, Irānu, Nigēriju, Somiju un citām valstīm. 1957. gadā RAF tika izveidots prototips RAF-10 "Festivāls",kas tika nosaukts par godu šajā gadā Maskavā notiekošajam Starptautiskajam jauniešu un studentu festivālam. Vagonveida virsbūve (bez priekšējā dzinēja pārsega) un desmit sēdvietas (tādēļ arī tāds modeļa indekss: RAF-10), kas tika izstrādāts uz vieglās automašīnas GAZ-M20 "Pobeda" bāzes. Paraugmodelis ieguva daudzas negatīvas atsauksmes, virsbūves stiprība tika apšaubīta un Gorkijas autorūpnīcā tika uzsākta jauna vieglā automobiļa modeļa GAZ-21 "Volga" ražošana. Jau 1958. gadā Maskavā tika atrādīta uzlabotā "Festivāla" versija ar GAZ-21 agregātiem un uzlabotu virsbūvi. Modelis guva plašu atbalstu un Rīgas autobusu fabrikai tika piešķirts finansējums modeļa ražošanai. Pirms sērijveida ražošanas uzsākšanas mikroautobusu konstruktīvi pilnveidoja, izmainīja dizainu un nosauca par RAF-977 "Latvija". 1958. gada decembrī saražoja pirmās 10 modeļa vienības, bet kopš 1959. gada uzsāka modeļa sērijveida ražošanu. Dēļ daudzajām nepilnībām, 1960. gadā tika veikta pirmā modeļa modernizācija un turpmāk tika ražoti RAF-977B. Kopš 1961. gada uzsāka ražot modeli RAF-977D, kas ieguva tehnoloģiski ražotu pilnīgi jaunu virsbūvi, dzinējs tika mazliet pārvietots uz aizmuguri, lai mazinātu slodzi uz priekšējo tiltu. Kārtējā modeļa modernizācija tika uzsākta 1968. gadā. Daudzas pretrunas esošajos modeļos izraisīja salona ventilācija, apsilde, dizains un pasažieru sēdvietu izvietojums. Galvenā problēma bija saražoto modeļu nepieciešamā skaita palielināšana. Konstruktori šo problēmu atrisināja unificējot virsbūves sānu paneļus un salona sāna durvis pēc platuma, kas ļāva paātrināt virsbūvju ražošanu un samazināt sānu stiklu skaitu. Izmainīja arī salona sēdvietu plānojumu, palielinot sēdvietu skaitu par vienu vietu (desmit pasažieru un autovadītāja vieta). Modernizētais modelis ieguva nosaukumu RAF-977DM un tika ražots līdz pat 1975. gadam, kad tos aizvietoja ar jaunajiem mikroautobusiem RAF-2203 "Latvija". RAF-977 "Latvija" modeļa mikroautobusa masa ir 1675 kilogrami. Tam ir 10 sēdvietas, ieskaitot vadītāja vietu. Šim mikroautobusam bija četras durvis. Divas labajā pusē, viena kreisajā un vēl viena aizmugurē. Maksimālais ātrums 100 km/h. Bākas ietilpība ir 55 litri benzīna. Degvielas patēriņš uz 100 kilometriem (ar ātrumu 40 km/h) bija apmēram 12 litri. RAF-977 60.—70. gados izmantoja valsts organizācijas un uzņēmumi. RAF-977I (vēlāk RAF-977IM) bija ātrās palīdzības dienesta automobiļi, uz šī modeļa bāzes Vorošilovogradskas autobūves rūpnīcā kopš 1966. gada tika uzsākta donoru asins pārvadāšanas automobiļa (ACPK) ražošana. RAF-977E (vēlāk RAF-977EM) bija tūrisma autobusi un tika izmantoti PSRS tūrisma organizācijās. Pasažieru autovilcienus RAF-980/979 izmantoja aviopasažieru pārvadāšanai lidostu teritorijās. 1969. gadā bāzes modelis RAF-977D tika modernizēts un pie modeļa indeksa tika pievienots burts M, kas apzīmēja "modernizēts". Šie modeļi tika ražoti līdz 1975. gadam. RAF-977DM PSRS teritorijā izmantoja līdz 80. gadu sākumam. Pēc kā to lielākā daļa tika aizvietota ar jaunajiem mikroautobusiem RAF-2203. Mūsdienās šis modelis ir liels retums. Uz RAF-977D bāzes tika sagatavots furgona modelis RAF-977K ar 850 kilogramu kravnesību. Izmēģinājuma partija tika izlaista 1962. gadā. RAF ražošanas jauda neļāva izlaist vēl vienu modeļa modifikāciju, tāpēc 1966. gadā RAF-977K (ar nosaukumu ErAZ-762) sāka ražot Erevānā, Armēnijas PSR. Tur speciāli šī modeļa ražošanai pielāgoja vēl nepabeigto Erevānas Autokrāvēju rūpnīcu, kas kļuva par Erevānas automobiļu rūpnīcu (ErAZ). 1962. gadā RAF-977D ražošana tika uzsākta Luganskā Luganskas autoremontrūpnīcā ar nosaukumu LARZ-977 Lugansk. Saražoti tika tikai daži desmiti automobiļu. Vikikrātuvē par šo tēmu ir pieejami multivides faili. Skatīt: RAF-977. RAF 977 un tā modifikācijas (krieviski) RAF 977 (krieviski)