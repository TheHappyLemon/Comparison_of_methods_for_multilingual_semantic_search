Tartronskābe (2-hidroksipropāndiskābe, hidroksimalonskābe, HOOC−CHOH−COOH) pieder pie divvērtīgajām hidroksikarbonskābēm un ir vienkāršākais to pārstāvis. Tartronskābe ir bezkrāsaina cieta viela (prizmatiski kristāli no ētera; no ūdens kristalizējas ar 1 molekulu ūdens). Viegli šķīst ūdenī. Tartronskābes atvasinājumu — 2-metiltartronskābi — sauc par izoābolskābi. Tartronskābi atklājis Desenjē (Dessaignes), sadalot nitrovīnskābi ūdens šķīdumā, karsējot kopā ar spirtu. No vīnskābes atvasināts arī tartronskābes nosaukums. Grūti iegūstama viela. Nelielos daudzumos veidojas, oksidējot glicerīnu ar kālija permanganātu; debromējot monobrommalonesteri ar sudraba oksīdu; reducējot mezoksālsskābi.