STS-120 bija Space Shuttle Discovery ekspedīcija uz Starptautisko kosmisko staciju (SKS). Starts notika 2007. gada 23. oktobrī 15:38:19 UTC no Kenedija kosmiskā centra starta laukuma 39A. 7. novembrī Discovery nolaidās uz zemes. Lidojuma ilgums — 15 dienas 2 stundas 23 minūtes 0 sekundes. STS-120 misijas galvenais uzdevums bija uzstādīt SKS jaunu moduli Harmony (Node 2). Bez tam apkalpe veica saules bateriju bloka pārvietošanu un izvēršanu, kā arī tās paneļa remontu. Ar STS-120 stacijā ieradās SKS 16. ekspedīcijas jaunais dalībnieks Daniels Tani, kas nomainīja Kleitonu Andersonu. Pirms Columbia katastrofas STS-120 apkalpe bija paredzēta šādā sastāvā: Džeimss Helsels (James Halsell), komandieris Alans Poindeksters (Alan Poindexter), pilots Vendija Lorenca (Wendy Lawrence),misijas speciālists Stefānija Vilsone (Stephanie Wilson), misijas speciālists Pīrss Sellers (Piers Sellers), misijas speciālists Maikls Formens (Michael Foreman), misijas speciālists STS-120 uz SKS nogādās paketi 10A, kas sastāv no Harmony (sākotnējais nosaukums Node 2) moduļa, Power and Data Grapple Fixture (PDGF) — īpaša turētāja stacijas manipulatoram, un Shuttle Power Distribution Unit (SPDU) — kosmoplāna elektroenerģijas sadales iekārtas. Harmony būs savienojošais mezgls starp jau esošo Destiny moduli un turpmākajās ekspedīcijās nogādājamiem moduļiem — Eiropas Columbus un Japānas Kibo. Sākotnēji STS-120 misija bija paredzēta 2004. gadā, ko veiktu ar kosmoplānu Atlantis. Pēc Columbia katastrofas 2003. gadā plāni mainījās. Tika nokomplektēta arī cita sastāva apkalpe. 2007. gada 16. aprīlī, sakarā ar Atlantis STS-117 starta aizkavēšanos NASA nolēma izmainīt nākamo ekspedīciju secību. STS-120 paredzētais Atlantis tika nomainīts pret Discovery. Pēc STS-118 lidojuma 2007. gada augustā tika veiktas kosmoplāna ārējās degvielas tvertnes un šķidrā skābekļa vadu modifikācijas 17. septembrī tika atlikta Discovery pārvietošana uz montāžas celtni, jo atklājās hidrauliskā šķidruma sūce labajā galvenajā nolaišanās šasijā. Tā tika novērsta 19. septembrī, un pēc tam orbitālajam aparātam varēja pievienot ārējo degvielas tvertni un starta paātrinātājus. 30. septembrī kosmoplāns tika nogādāts uz starta laukumu 39A. 9. oktobrī NASA neatkarīgā inženieru un drošības grupa ierosināja nomainīt trīs karstumizturīgos paneļus spārnu priekšgalā, jo tie bija zaudējuši nelielu daudzumu silīcija karbīda aizsargpārklājuma. NASA izanalizēja šo plākšņu oksidācijas procesu, un secināja, ka to stāvoklis nav pasliktinājies divu pēdējo Discovery lidojumu laikā. 16. oktobrī preses konferencē tika paziņots, ka paneļi netiks mainīti, un kosmoplāna starts netiks aizkavēts. Starts notika 2007. gada 23. oktobrī 15.38.19 UTC. 8 minūtes 39 sekundes pāc starta Discovery iegāja orbītā. Pēc tam tika atvērtas kravas telpas durvis, izvērsta sakaru antena un pārbaudīts manipulators. Apkalpe veica Discovery karstumaizsardzības plāksnīšu pārbaudi, izmantojot kosmoplāna manipulatoru un īpaši šim nolūkam paredzēto sensoru iekārtu Orbiter Boom Sensor System. Inspekcija ilga piecas stundas, un sākotnējie novērojumi radīja, ka plāksnītēm nav nopietnu bojājumu. Viņi arī uzstādīja kameru un citas iekārtas, kas būs nepieciešamas saslēgšanās ar SKS laikā, kā arī veica skafandru pārbaudes. Tuvošanās stacijai manevri sākās pirms 7.00 UTC, 25. oktobrī. Pirms saslēgšanās kosmoplāns veica SKS aplidojumu, lai tajā atrodošies kosmonauti varētu no 180 m attāluma nofotografēt Space Shuttle apkšējo virsmu. Saslēgšanās ar staciju notika 12.40 pie Destiny moduļa PMA-2 adaptera. Pēc savienojumu hermētiskuma pārbaudēm, stacijas lūka tika atvērta 14.39, un SKS 16. ekspedīcija sagaidīja Discovery apkalpi. No zemes paziņoja, ka, balstoties uz analizētajiem novērojumiem, nebūs jāveic kosmoplāna virsmas detalizētāka pārbaude. Pēc ierašanās stacijā 16. ekspedīcijas dalībnieks K. Andersons tika nomainīts ar D. Tani, nomainot Andersona individuālo sēdekli Sojuz TMA-11 kosmosa kuģī pret ar Discovery atvesto Tani sēdvietu. Piedaloties Parazinskim un Vīlokam, 1. iziešana atklātā kosmosā sākās 10.02 UTC, beidzās 16.16, ilgums — 6 stundas 14 minūtes; koordinators — Nespoli. Vispirms viņi uz P6 fermas noņēma un salocīja sabojājušos S-joslas sakaru antenas bloku, kuru atgriezīs uz zemi ar Discovery. Tad kosmonauti sagatavoja Harmony moduli pārvietošanai: pievienoja manipulatora turētāju Payload and Data Grapple Fixture, noņēma no moduļa pārklājus un atvienoja elektrības kabeļus, kuru savienoja moduli ar kosmoplānu. Pēc tam no stacijas iekšienes Vilsone, Tani un Andersons, vadot stacijas manipulatoru, izņēma moduli no kravas telpas un pārvietoja to uz īslaicīgās atrašanās vietu — pie Unity moduļa sāna porta. 15.38 UTC Harmony oficiāli tika pievienots stacijai. SKS hermētiskais tilpums palielinājās par 20%, no 425 m³ līdz 500 m³. Apkalpes sagatavoja Harmony ieiešanai tajā, savienojot elektroenerģijas un datu kabeļus. 12.24 UTC lūka tika atvērta. Vitsone un Nespoli iegaja pirmie, izmantojot elpošanas maskas. Pirmais darbs bija uzstādīt īslaicīgās gaisa caurules, lai ļautu gaisam modulī cirkulēt caur stacijas filtriem. Kosmonauti turpināja darbus Harmony modulī, noņemot aptuveni 700 skrūvju, kas turēja iekārtas kosmoplāna starta laikā. Notika gatavošanās otrajai iziešanai kosmosā. Otrā iziešana sākās 09.32 UTC, pusotru stundu pirms plānotā laika; tā ilga 6 stundas 33 minūtes. Iziešanā piedalījās Parazinskis un Tani. Sākumā viņi darbojās ar P6, noņemot turētājus un atvienojot kabeļu savienojumus starp Z1 un P6. Kad tas tika izdarīts, Vilsone un Vīloks ar stacijas manipulatoru P6 pārvietoja uz īslaicīgo atrašanās vietu. Pēc tam Parazinskis uzstādīja turētājus uz Harmony moduļa, bet Tani veica vairāku iekārtu apskati, īpaši pievēršot uzmanību rokturiem uz Crew and Equipment Translation Aid (CETA) transportiera, kas varētu būt par iemeslu Rika Mastračio cimda bojājumam misijā STS-118. Nekas aizdomīgs netika atrasts. Tani pēc tam pārvietojās uz S4 saules bateriju pagriešanas mehānismu Solar Alpha Rotary Joint (SARJ), kuram kopš pagājušā mēneša tika novērotas pārejošas vibrācijas. Noņemot savienojuma pārsegu, Tani ieraudzīja metāla skaidas, kā arī nodilumu vienā no gredzeniem. Metāla skaidas viņš savāca līplentē, lai uz zemes varētu izanalizēt bojājuma iemeslu. Vēl uz S1 tika pārkonfigurēti savienojumi, lai varētu izvērst radiatoru uz S1. Apkalpe turpināja sagatavot P6 uzstādīšanai. Vispirms no nakts pozīcijas P6 pārņēma Discovery manipulators, kuru vadīja Vilsons un Zamka. Tad bija iespējams pārvietot stacijas manipulatoru (Andersons un Tani) ar mobilā transportiera palīdzību uz vietu, no kurienes varēs sasniegt P6 paredzēto vietu. Tad Canadarm-2 pārņēma P6, lai atstātu to līdz nākamajai dienai. Kosmonauti arī turpināja iekārtot un aktivizēt iekārtas Harmony modulī un gatavojās nākamajai iziešanai kosmosā Tika nolemts pagarināt ekspedīcijas ilgumu par vienu dienu, un 4. iziešanas reizei mainīt uzdevumus — karstumizturīgo plāksnīšu remonta eksperimentu vietā veikt papildu apskati bojātajam saules bateriju savienojumam. 3. iziešana atklātā kosmosā sākās 08.45 UTC, un tajā piedalījās Parazinskis un Vīloks. Ar stacijas manipulatoru, kuru vadīja Vilsone un Tani, P6 saules bateriju segments tika uzstādīts P5 galā. 10:17 UTC konstrukcija tika pievienota stacijai. Kosmonauti veica nostiprināšanas un kabeļu savienošanas darbus. Pēc tam Parazinskis apskatīja SARJ pie P4, lai salīdzinātu tā stāvokli attiecībā pret Tani atklāto bojāto S4. Tas izrādījās labā stāvoklī. Pa to laiku Vīloks no Discovery kravas telpas uz platformu ESP-2 pie Quest slūžu kameras pārvietoja elektrības pārveidotāju. Līdz iziešanas beigām tika izvērsti P6 saules bateriju paneļi. 2B panelis atritinājās normāli, bet tika ievērots viens plīsums 4B panelī. Kosmonauti slūžu kamerā atgriezās 15.53 UTC; iziešanas ilgums — 7 stundas 8 minūtes Pēc iziešanas kosmosā, pārbaudot skafandrus, Vīloks atklāja nelielu caurumu viņa cimdā. Nākamā iziešana tika atlikta par vienu dienu, lai speciālisti uz zemes izstrādātu procedūras, kā salabot ieplīsušo saules bateriju paneli, bet paredzētos darbus — S4 SARJ apskati nolemts atlikt. Piekto iziešanu, kas bija plānota 3. novembrī, tika nolemts veikt stacijas apkalpei pēc Discovery aizlidošanas Apkalpes gatavojās trešajai iziešanai kosmosā. Uz zemes inženieri strādāja pie veicamo uzdevumu plāna. Nesen uzstādītās saules baterijas dod elektroenerģiju, lai arī P6-4B panelis tika izvērsts tikai par 80%. Lai aptuveni 75 cm garais plīsums neietu tālāk, bija nepieciešams izvēst paneli līdz galam un bojājumu salāpīt. Šo darbu nevarēja atlikt uz citu ekspedīciju tādēļ, ka otras puses saules bateriju pagriešanas mehānismā tika atklāts bojājums, un tā darbināšana ir ierobežota. Kosmonauti turpināja iekārtot Harmony moduli Kosmonauti pabeidza sagatavošanos sestdienas iziešanai kosmosā. Tika sagatavoti un konfigurēti instrumenti. Tā kā plīsums saules bateriju panelī bija eņģes vietā, tad no diviem vadiem tika izgatavotas savdabīgas "aproču pogas" (cufflink), ar kurām paredzēts sastiprināt pārplēstās daļas. Tā kā ar vienu pašu stacijas manipulatoru nevar sasniegt bojāto vietu, palīgā tiks ņemts kosmoplāna manipulatora pagarinājuma stienis, kurš paredzēts Space Shuttle apakšas apskatei. Stacijas mobilais transportieris un manipulators tika pārvietots uz fermas galu, kur tas tiks izmantots kosmonautu pacelšanai. Parazinskis un Vīloks nakti pavadīja Quest slūžu kamerā pazeminātā spiedienā. Iziešana sākās 10.03 UTC, kad tika atvērta slūžu kameras lūka. Parazinskis piestiprinājās pie kosmoplāna manipulatora pagarinājuma stieņa un ar stacijas manipulatoru tika pārvietots uz bojājuma vietu. Vīloks pa to laiku pārvietojās uz uz P6 4B saules bateriju paneļa pamatni, lai no šīs vietas varētu novērot Parazinska darbu un dot padomus manipulatora operatoriem Vilsonei un Tani. Vispirms Parazinskis apskatīja bojāto vietu un informēja par to misijas vadītājus. Tad viņš ar piecām iepriekš sagatavotām "aproču pogām" savienoja plīsuma malas. Pēc šī darba pabeigšanas Parazinskis tika atvirzīts nost un novēroja saules bateriju paneļa izvēršanas operāciju, kas veiksmīgi beidzās 15.23 UTC . Pēc tam viņi apskatīja abus 2B un 4B paneļus un atgriezās stacijā. Slūžu kameras lūka tika aizvērta 17.22 UTC. Iziešanas ilgums — 7 stundas 19 minūtes. Discovery apkalpe gatavojās pamest staciju. Tika pārvietotas pēdējās mantas (iekārtas un eksperimentu paraugi) uz kosmoplānu. Lūkas starp SKS un Discovery tika aizvērtas 4. novembrī 18:03 UTC. Daniels Tani palika stacijā, bet Kleitons Andersons pievienojās kosmoplāna apkalpei. 5. novembrī 10:32 UTC Space Shuttle atvienojās no SKS, tā beidzot 10 dienu 21 stundas 52 minūšu atrašanos pieslēgtam pie stacijas. Pēc orbitālā kompleksa aplidojuma, kura laikā no stacijas tika fotografēts kosmoplāna apakšas apšuvums, tas sāka nolaišanās operācijas. Apkalpe gatavojās atgriezties uz zemes. Tika pārbaudītas kosmoplāna lidojuma vadības sistēmas un dzinēji, kravātas mantas un uzstādīta Kleitona Andersona sēdvieta. 7. novembrī 16.58 UTC tika veikta dzinēju iedarbināšana, lai veiktu noiešanu no orbītas. Discovery pakaļējie riteņi Kenedija kosmiskā centra lidlauka skrejceļam pieskārās 18.01.32 UTC, un 18.02.13 UTC kosmosa kuģis beidza kustību. Bill Harwood (2007). Hale says external tank fix not expected to delay next shuttle flight. CBS News. NASA considers shuttle wing repair before launch. CBC News (2007). STS-120 MCC Status Report #02 Arhivēts 2007. gada 28. oktobrī, Wayback Machine vietnē. (NASA) STS-120 MCC Status Report #04 Arhivēts 2007. gada 28. oktobrī, Wayback Machine vietnē. (NASA) STS-120 MCC Status Report #06 Arhivēts 2007. gada 28. oktobrī, Wayback Machine vietnē. (NASA) STS-120 MCC Status Report #08 Arhivēts 2008. gada 13. oktobrī, Wayback Machine vietnē. (NASA) STS-120 MCC Status Report #10 Arhivēts 2007. gada 31. oktobrī, Wayback Machine vietnē. (NASA) STS-120 MCC Status Report #12 Arhivēts 2008. gada 11. oktobrī, Wayback Machine vietnē. (NASA) STS-120 MCC Status Report #13 Arhivēts 2007. gada 31. oktobrī, Wayback Machine vietnē. (NASA) STS-120 MCC Status Report #14 Arhivēts 2007. gada 31. oktobrī, Wayback Machine vietnē. (NASA) STS-120 MCC Status Report #16 Arhivēts 2008. gada 19. oktobrī, Wayback Machine vietnē. (NASA) WILLIAM HARWOOD. CBS NEWS. Port joint appears in good condition. STS-120 MCC Status Report #18 Arhivēts 2007. gada 1. novembrī, Wayback Machine vietnē. (NASA) WILLIAM HARWOOD. CBS NEWS. Engineers refine repair options for solar array. STS-120 MCC Status Report #20 Arhivēts 2007. gada 4. novembrī, Wayback Machine vietnē. (NASA) WILLIAM HARWOOD. CBS NEWS. Risky spacewalk planned to save mangled solar array. WILLIAM HARWOOD. CBS NEWS. Engineers refine repair options for solar array STS-120 MCC Status Report #22 Arhivēts 2007. gada 4. novembrī, Wayback Machine vietnē. (NASA) WILLIAM HARWOOD. CBS NEWS. Snarled wire cut away during solar array repair. WILLIAM HARWOOD. CBS NEWS. Solar array redeployed after successful repair. STS-120 MCC Status Report #28 Arhivēts 2007. gada 6. novembrī, Wayback Machine vietnē. (NASA) STS-120 MCC Status Report #30 Arhivēts 2007. gada 6. decembrī, Wayback Machine vietnē. (NASA)