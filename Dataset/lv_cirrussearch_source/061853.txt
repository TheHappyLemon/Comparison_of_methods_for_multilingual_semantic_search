Austrālāzija ir termins, ko dažkārt izmanto, lai apzīmētu Okeānijas reģionu, kas iekļauj Austrāliju, Jaunzēlandi, Jaungvineju un tuvākās salas Klusajā un Indijas okeānā (Ašmora un Kartjē Salas, Austrumtimora, Ziemsvētku Sala, Kokosu (Kīlinga) Salas, Norfolka). Terminu ieviesa Šarls de Bross (Charles de Brosses) 1756.g. publicētajā darbā Histoire des navigations aux terres australes. Nosaukums ir atvasināts no latīņu valodas un nozīmē "dienvidos no Āzijas". Ģeopolitiski terminu "Austrālāzija" visbiežāk lieto, lai kopīgi apzīmētu Austrāliju un Jaunzēlandi, dažkārt iekļaujot arī Papua-Jaungvineju. Pastāv daudzas organizācijas, kuru nosaukumā iekļauts "(Karaliskā) Austrālāzijas biedrība" un kas attiecināmas uz Austrāliju un Jaunzēlandi. Agrākos laikos nosaukumu "Austrālāzija" lietoja apvienotajām Austrālijas un Jaunzēlandes sporta komandām, piemēram, tenisa komanda starp 1905. un 1913.g. (Deivisa kausa ieguvēja 1907., 1908., 1909. un 1911.g.) un olimpiskā komanda 1908. un 1912.g. vasaras Olimpiādēs. No ekoloģiskā viedokļa Austrālāzija ir atsevišķs ekoreģions ar kopēju evolūcijas vēsturi, floras un faunas īpatnībām. Šādā kontekstā Austrālāzijā iekļaujama Austrālija, Jaungvineja un tuvākās Indonēzijas salas no Lombokas līdz Sulavesi. Jaunzēlande šajā ziņā veido atsevišķu ekoreģionu. Kel Richards. «Australasia». Wordwatch. ABC News Radio, 2006. Arhivēts no oriģināla, laiks: 2007-03-18. Skatīts: 2006-09-30. Australasia Encyclopædia Britannica Eleventh Edition