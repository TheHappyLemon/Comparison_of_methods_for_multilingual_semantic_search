Lietuvas Nacionālais muzejs (lietuviešu: Lietuvos nacionalinis muziejus) ir valsts muzejs Viļņā, Lietuvā. Izveidots 1952. gadā un sevī ietver vairākas nozīmīgas celtnes, plašu rakstisko materiālu un artefaktu kolekciju. Muzejs organizē arheoloģiskos izrakumus Lietuvā. Viļņas Senlietu muzejs, ko 1855. gadā dibināja Jevstafijs Tiškevičs, bija mūsdienu muzeja priekštecis. Savas darbības sākumā muzejs koncentrējās uz Lietuvas lielkņazistes kultūru un vēsturi. Tas galvenokārt sastāvēja no poļu privātkolekcijām un bija diezgan populārs un apmeklēts. Pēc 1863. gada Janvāra sacelšanās Krievijas Impērija lielu daļu kolekcijas pārcēla uz Maskavu; pārējās kolekcijas pārkārtoja un iekļāva Viļņas publiskajā bibliotēkā. No 1866. līdz 1914. gadam muzejs un bibliotēka darbojās kā viens vesels. 1915. gadā, kad Viļņai tuvojās Pirmā pasaules kara austrumu fronte, lielāko daļu eksponātu aizveda Krieviju. Pēc Lietuvas neatkarības nodibināšanas 1918. gadā, pamatojoties uz Senlietu muzeja un Lietuvas Zinātniskās biedrības krājumiem, nodibināja Vēstures un etnogrāfijas muzeju. Muzeja direktors bija Jons Basanavičs, viens no Lietuvas Neatkarības akta parakstītājiem. Pēc 1919. gada Viļņa kļuva par Polijas daļu, un muzeju pievienoja Viļņas Universitātei. 1941. gadā Zinātņu akadēmija iegādājās visu Viļņas muzeju kolekcijas. Muzejs atkal kļuva par atsevišķu vienību 1952. gadā vēsturnieka Vinca Žilēna vadībā. 1967. gadā muzejs izvietojās Viļņas piļu kompleksa jaunajā arsenālā. 1970. un 1980. gados savākti vēsturiskie materiāli no visas valsts. 1992. gadā pēc Lietuvas neatkarības atjaunošanas to pārdēvēja par Lietuvas Nacionālo muzeju. Mūsdienās muzejs ir Kultūras ministrijas pakļautībā. Muzejā ir piecas galvenās nodaļas: vēsture un jaunākā vēsture, arheoloģija, etnogrāfija, numismātika un ikonogrāfija, kurās kopumā ir 800 000 priekšmetu. Kolekcijas izvietotas: Jaunajā arsenāla ēkā Viļņas piļu kompleksā Vecajā arsenāla ēkā Viļņas piļu kompleksā Ģedimina tornī Viļņas piļu kompleksā Viļņas bastiona aizsardzības mūrī Kaža Varneļa mājā Viļņā Signatāru namā Viļņā Vinca Kudirkas muzejā Šaķu rajona pašvaldībā Jona Basanaviča dzimtajās mājās Vilkavišķu rajona pašvaldībā Jona Šļūpas memoriālā māja Palangā Muzejā ietilpst arī Informācijas un izglītības departaments, Eksponātu reģistrācijas un saglabāšanas departaments, Restaurācijas departaments un Izdevniecības departaments. Vikikrātuvē par šo tēmu ir pieejami multivides faili. Skatīt: Lietuvas Nacionālais muzejs. Oficiālā tīmekļa vietne Lietuvas muzeji