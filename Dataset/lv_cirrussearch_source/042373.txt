Leila Meshi (gruzīnu: ლეილა მესხი; dzimusi 1968. gada 5. janvārī) ir bijusī padomju un gruzīnu profesionālā tenisiste. 1990. gada Federācijas kausa fināliste PSRS izlases komandas sastāvā, bronzas medaļas ieguvēja 1992. gada vasaras olimpiskās spēlēs Barselonā sieviešu dubultspēlē (pārī ar Natāliju Zverevu). Leila Meshi uzsāka spēlēt tenisu septiņu gadu vecumā. Viņas profesionālā karjera sākās 1986. gadā. Šajā gadā Leila (pārī ar Natāliju Zverevu) uzvarēja Francijas atklātā čempionāta meiteņu dubultspēļu turnīrā, bet mēnesi vēlāk iekļuva Vimbldonas jauniešu turnīra finālā, kurā zaudēja savai dubultspēļu partnerei Zverevai. Septembrī šīs pāris kļuva par Betesdas dubultspēļu turnīra uzvarētāju un šis bija Meshi pirmais tituls profesionālajā karjerā. Gada beigās viņa bija Starptautiskās tenisa federācijas (ITF) meiteņu dubultspēļu reitinga līdere. Savu pirmo profesionālo ITF vienspēļu turnīru Meshi uzvarēja 1987. gada janvārī. 1988. gadā viņa guvat savu pirmo uzvaru par reitinga pirmā desmita spēlētāju: ASV atklātā čempionāta otrā kārtā viņa uzveica pasaules piekto raketi Pemu Šraiveri. Kā PSRS komandas dalībniece Meshi piedalījās Seulas olimpiādes tenisa turnīrā, bet otrajā kārtā zaudēja šī gada sieviešu tenisa neapstrīdamajai favorītei Štefijai Grāfai. Pēc olimpiādes Našvilas turnīrā viņa guva vēl vienu uzvaru pret reitinga pirmā desmita spēlētāju, ASV tenisisti Bārbaru Poteri. 1989. gadā Našvilā Meshi guva uzvaru savā pirmajā Sieviešu tenisa asociācijas (WTA) turnīrā. Nākamajā gadā viņa uzvarēja divos WTA turnīros, janvārī Oklendā un novembrī Maskavā. Divreiz viņa bija pirmā arī dubultspēļu turnīros, spēlējot pārī ar ukrainieti Natalju Medvedevu. Šajā gadā tika sasniegts augstākais rezultāts Federācijas kausa izcīņā: viņa PSRS komandas sastāvā nokļuva līdz finālam, kurā viņas komanda zaudēja amerikānietēm. 1991. gadā Hiltonhedailendā Meshi vienīgo reizi savā karjerā iekļuva 1. kategorijas turnīra finālā. Ceturtdaļfinālā viņa uzvarēja ar pirmo numuru izlikto Marrtinu Navrātilovu, pusfinālā Zverevu, bet finālā zaudēja turnīra otrajam numuram Gabrielai Sabatini. Pēc šī turnīra viņa sasniedza savas karjeras augstāko, divpadsmito vietu WTA reitinga tabulā. Dubultspēlē, spēlējot pārī ar argentīnieti Mersedesu Pasu, viņa iekļuva ASV atklātā čempionāta pusfinālā, kas ir viņas augstākais sasniegums pieaugušo Grand Slam dubultspēļu turnīros. Šajā sezonā viņas panākumu sarakstā bija vairākas uzvaras par WTA reitinga pirmā desmitnieka spēlētājām, bez jau pieminētās Navrātilovas, viņa uzvarēja arī Janu Novotnu un Dženiferi Kapriati. 1992. gads kļuva par vienu no nozīmīgākajiem Meshi tenisistes karjerā. Spēlējot sieviešu dubultspēlē pārī ar Zverevu un pārstāvot apvienoto komandu, viņa ieguva bronzas medaļu Barselonas olimpiskajās spēlēs. Turpmākajos gados, Meshi diezgan veiksmīgi piedalījās dubultspēļu turnīros, uzvarot trīs 2. un 3. kategorijas turnīrus, tai skaita divreiz Lincā, abas reizes kopā ar krievieti Jevgeņiju Maņukovu. 1995. gadā viņa sasniedza savu augstāko vietu sieviešu dubultspēļu reitingā. 1995. gadā sākumā viņa uzvarēja WTA turnīrā, bet kājas traumas neļāva turpināt regulāri piedalīties sacensībās. Viņa pēdējā oficiālā spēle notika 1996. gada oktobrī Kremļa kausa izcīņā. Leilas Meshi profils mājas lapā WTA tennis.com (angliski) INTERNATIONAL JUNIOR CHAMPIONSHIPS, ROLAND GARROS Arhivēts 2015. gada 4. aprīlī, Wayback Machine vietnē. (angliski) THE JUNIOR CHAMPIONSHIPS, WIMBLEDON Arhivēts 2016. gada 4. martā, Wayback Machine vietnē. (angliski) Olympedia profils (angliski) Munzüger Sport profils (vāciski) WTA tenisistes profils (angliski) ITF profils (angliski) Billijas Džīnas Kingas kausa profils (angliski) tennisabstract.com profils (angliski)