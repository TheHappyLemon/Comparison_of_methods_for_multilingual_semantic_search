Eliso Virsaladze (gruzīnu: ელისო ვირსალაძე, dzimusi 1942. gada 14. septembrī) ir gruzīnu pianiste. Eliso Virsaladze ir dzimusi Tbilisi, Gruzijas PSR. Viņas tēvs, Konstantīns Virsaladze, bija ievērojams ārsts, tāpat kā vectēvs Spiridons Virsaladze. Pirmās klavieru nodarbības viņa saņēma 8 gadu vecumā pie vecmāmiņas Anastasijas Virsaladzes, pazīstamas Gruzijas PSR mūzikas skolotājas un pianistes. Viņa absolvējusi Tbilisi Valsts konservatoriju un turpināja izglītību kā aspirante Maskavas konservatorijā. Viņa mācījās pie Jakova Zaka un Heinriha Neihauza. Viņa ieguva trešo vietu prestižajā Starptautiskajā Čaikovska konkursā Maskavā 1962. gadā un pirmo vietu starptautiskajā Roberta Šūmaņa konkursā Cvikavā 1966. gadā. Būdama atzīta kā lieliska pianiste, Eliso Virsaladze uzsāka pedagoga darbu Maskavas konservatorijā 1967. gadā (1994. gadā viņa kļuva par profesori) un Minhenes Mūzikas un Skatuves mākslas universitātē Vācijā (no 1995. gada). Pianistes repertuārā ietilpst 17.—19. gadsimta Rietumeiropas komponistu skaņdarbi (Mocarts, Bēthovens, Šūberts, Šūmanis, Lists, Šopēns), kā arī Sergeja Prokofjeva un Dmitrija Šostakoviča skaņdarbi. Savas dzīves laikā ir uzstājusies ar daudziem pasaules līmeņa orķestriem un sadarbojusies ar slaveniem diriģentiem. Eliso Virsaladze ļoti augsti vērtē kamermūziku un bieži mēdz to atskaņot kopā ar citiem pazīstamiem mūziķiem. Eliso Virsaladzes spēlēšanas mākslu augsti vērtēja S. Rihters, sevišķi izceļot viņas Roberta Šūmaņa skaņdarbu interpretācijas. Pianiste ir vairākas reizes uzstājusies Latvijā. «персоналии - Вирсаладзе Элисо Константиновна». www.mosconsv.ru (krievu). Skatīts: 2021-05-27. «Elisso Virsaladze - Biographie». www.augstein.info. Skatīts: 2021-05-27.