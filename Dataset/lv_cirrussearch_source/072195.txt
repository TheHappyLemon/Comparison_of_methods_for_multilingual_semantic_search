Georgijs Pujacs (dzimis 1981. gada 11. jūnijā Rīgā) ir Latvijas hokejists, aizsargs, Latvijas hokeja izlases dalībnieks. Pašlaik (2023) Pujacs spēlē Latvijas čempionāta komandā Rīgas "Prizma". Profesionālā spēlētāja karjeru G. Pujacs uzsāka 1996. gadā HK Rīgas "Pārdaugava" rindās. Nākamo sezonu viņš aizvadīja HK Rīgas rindās, bet 1999.—2000. gada sezonā spēlēja Ziemeļamerikā. Pēc vienas tur aizvadītas sezonas viņš atgriezās Latvijā, pievienojoties Rīgas "Vilki" vienībai, bet pēc sešām aizvadītām spēlēm hokejists pārcēlās uz citu Latvijas hokeja līgas klubu — HK Liepājas Metalurgs. Metalurga rindās G. Pujacs spēlēja līdz pat 2003.—2004. gada sezonas vidum, kad pievienojās Zviedrijas otras spēcīgākās līgas — Allsvenskan — klubam Örebro HK. 2004.—2005. gada sezonā G. Pujacs vēlreiz centās apliecināt sevi Ziemeļamerikā, sezonu aizvadot UHL klubā Elmīras "Jackals". 2005.—2006. gada sezonā viņš spēlēja HK Rīga 2000, bet 2006.—2007. gada sezonā — Krievijas Superlīgas klubā Mitišču "Khimik". 2007.—2008. gada sezonu G. Pujacs uzsāka Baltkrievijas Ekstralīgas klubā Minskas "Dinamo" un pēc 19 aizvadītām spēlēm pievienojās "Lada" vienībai. Pēc tam G. Pujacs spēlēja Krievijas komandā Toljati "Lada", kuras rindās aizvadīja daļu 2008.—2009. gada KHL sezonas. 2008.—2009. gada sezonu viņš noslēdza Rīgas "Dinamo" sastāvā, taču kopš 2009.—2010. gada sezonas pārstāv Novosibirskas "Sibirj" klubu. 2011.—12. gada sezonā, īsi pirms transfēru loga aizvēršanas, Pujacs pievienojās Omskas "Avangard" vienībai, noslēdzot ar komandu līgumu uz nākamajām divām sezonām. 2011.—2012. gada sezonā viņš kluba sastāvā tika līdz Gagarina kausa finālam, kurā zaudēja bijušā Latvijas izlases trenera Oļega Znaroka vadītajam OHK Dinamo. 2013. gada vasarā noslēdza viena gada līgumu ar Rīgas "Dinamo". Gadu vēlāk, par karjeras beigām paziņojot Sandim Ozoliņam, Pujacs kļuva par komandas jauno kapteini. Novembrī kapteiņa funkcijas pārņēma Marcels Hosa, taču 2014. gada 19. decembrī līgums ar abiem hokejistiem tika lauzts. Pāris dienas vēlāk Pujacs noslēdza līgumu ar Ņižņekamskas "Ņeftehimik". "Ņeftekhimik" rindās spēlēja līdz 2015. gada 12. oktobrim, kad klubs līgumu ar hokejistu lauza. 2016. gada janvārī Pujacs noslēdza līgumu ar Slovākijas hokeja klubu Banskas Bistrica. 2021. gadā Pujacs Rīgas "Olimp" sastāvā ceturto reizi karjerā kļuva par Latvijas čempionu. Latvijas hokeja izlases rindās G. Pujacs spēlējis 1999. gada Eiropas čempionātā junioriem, 2000. gada Pasaules čempionātā junioriem, kā arī 2006. un 2010. gada Olimpiskajās spēlēs, sešos Pasaules čempionātos (2006, 2007, 2008, 2009, 2010, 2011). Pujacs pievienojas Toljati «Lada»[novecojusi saite], LETA, raksts portālā apollo.lv (06.11.2007.), informācija iegūta 22.10.2008. Didzis Rudmanis. «Pujacs pārceļas uz Omsku». sportacentrs.com, 2012. gada 14. janvārī. Skatīts: 2012. gada 17. janvārī. Matīss Celmiņš. «Pujacs par debiju, iejušanos Omskā, līguma termiņu un atšķirībām... +VIDEO». sarauj.com, 2012. gada 17. janvārī. Skatīts: 2012. gada 17. janvārī.[novecojusi saite] «Georgijs Pujacs hokejista karjeru turpinās Slovākijā». lsm.lv. 2016. gada 12. janvārī. Vikikrātuvē par šo tēmu ir pieejami multivides faili. Skatīt: Georgijs Pujacs. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)