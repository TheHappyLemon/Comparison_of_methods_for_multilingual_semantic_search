Vilistona ezers (angļu: Williston Lake) ir ūdenskrātuve Pīsriveras upes augštecē, Kanādā. Pēc tilpuma septītā lielākā ūdenskrātuve pasaulē. Administratīvi ietilpst Britu Kolumbijas provincē. Nodēvēta par godu kanādiešu politiķim Rejam Džilisam Vilistonam (Ray Gillis Williston), tā laika Britu Kolumbijas zemes, mežu un ūdens resursu ministram. Ūdenskrātuvi veidojošais Beneta aizsprosts izbūvēts laika posmā no 1961. līdz 1968. gadam. Aizsprosts ir 183 m augsts un ir viens no pasaulē augstākajiem grunts dambjiem. Ūdenskrātuves aizpildīšanas laikā tika applūdināta Pīsriveras augštece 115 km garumā, kā arī Finlijas un Parsnipas ielejas Klinšu kalnu starpgrēdu ieplakā 225 km garumā. Daļēji applūdinātas tika arī ūdenskrātuvē ietekošo Omenikas, Ospikas, Mensonas, Neišenas, Indženikas un citu upju lejteces. Ūdenskrātuves krastā un tiešā tuvumā izveidotas vairākas aizsargājamās dabas teritorijas — provinciālie parki. Lielākās apdzīvotās vietas krastos ir Cajkeha ziemeļu galā un Makenzi — dienvidu. Beneta aizsprosta darbinātās Gordona Šrama HES ir 10 turbīnas ar kopējo jaudu 2730 MW, kas gadā saražo 13,3 TWh enerģijas. BC Hydro. Williston Reservoir BC Hydro. Peace Region Vikikrātuvē par šo tēmu ir pieejami multivides faili. Skatīt: Vilistona ezers.