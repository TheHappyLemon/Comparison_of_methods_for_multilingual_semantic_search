Preču zīme, arī firmas zīme, ir intelektuālā īpašuma veids, kas saistīts ar zīmēm, dizainu, izteiksmēm, lai identificētu kā konkrētu produktu vai pakalpojumu, un atšķirtu to no citiem produktiem vai pakalpojumiem. Visas preču zīmes ir zīmoli, bet ne visi zīmoli ir preču zīmes. Galvenā atšķirība ir tā, ka preču zīmei ir jābūt reģistrētai Patentu un preču zīmju birojā. Zīmols palīdz identificēt produktu un uzņēmumu, savukārt preču zīme palīdz novērst citu personu nelikumīgu preces kopēšanu. Latvijā preču zīmes var reģistrēt Patentu valdē. Preču zīmi var veidot apzīmējums, kam piemīt atšķirtspēja – tāds raksturīgo īpašību kopums, kas attiecīgo preču vai pakalpojumu patērētājiem nodrošina iespēju atšķirt ar šo preču zīmi marķētās preces vai pakalpojumus no tādiem, kuriem ir cita izcelsme, un to preču zīmju reģistrā var atveidot tā, ka var skaidri un nepārprotami noteikt, kas ir preču zīmes īpašniekam piešķirtās aizsardzības priekšmets. Preču zīmes var būt: vārdiska zīme, ja to veido tikai vārdi vai burti, cipari vai citas standarta tipogrāfiskās zīmes vai to kombinācija; figurāla zīme, ja tajā izmantotas nestandarta rakstzīmes, īpaša stilizācija vai izkārtojums, vai grafisks elements vai krāsa. Šajā kategorijā ietilpst zīmes, kas sastāv tikai no grafiskiem elementiem, un zīmes, kas sastāv no vārdiskiem un grafiskiem elementiem; telpiska zīme, ja to veido telpisks apjoms, preces vai tās iesaiņojuma forma vai tā šādu objektu ietver (piemēram produkta iepakojums); novietojuma zīme, ja to veido īpašais veids, kādā tā novietota uz preces vai piestiprināta pie tās; ornamenta zīme, ja to veido tikai regulāri atkārtoti elementi; krāsu zīme, ja to veido tikai viena noteikta krāsa bez kontūrām (krāsa pati par sevi) vai krāsu salikums bez kontūrām; skaņu zīme, ja to veido noteikta skaņa vai skaņu kombinācija; kustību zīme, ja to veido tās elementu kustība vai stāvokļa maiņa vai tā šādus elementus ietver; multivides zīme, ja to veido attēla un skaņas kombinācija vai tā šādus elementus ietver; hologrāfiska zīme, ja to veido elementi ar hologrāfiskām pazīmēm. Pasaulē izplatītākās ir vārdiskas un grafiskas preču zīmes. Reģistrācijai Latvijā (un Eiropā) nevar pieteikt apzīmējumus: kuriem ir amorāls, maldinošs vai attiecīgās preces aprakstošs raksturs; kurus var sajaukt ar agrākām vai Latvijā (vai Eiropā) plaši pazīstamām citu personu preču zīmēm; kuri aizskar trešo personu personiskās tiesības, autortiesības vai komerctiesības. Valsts valodas centra izstrādātie grāmatvedības, vadībzinātnes, tirgvedības un tirdzniecības termini «Patentu Valde». Skatīts: 28.12.2022. Vikikrātuvē par šo tēmu ir pieejami multivides faili. Skatīt: Preču zīme. Encyclopædia Britannica raksts (angliski) Brockhaus Enzyklopädie raksts (vāciski) Mūsdienu Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski)