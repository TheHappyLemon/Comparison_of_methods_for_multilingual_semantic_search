Šis raksts ir par grāmatu. Par citām jēdziena Harijs Poters un Nāves dāvesti nozīmēm skatīt nozīmju atdalīšanas lapu. "Harijs Poters un Nāves dāvesti" (angļu: Harry Potter and the Deathly Hallows) ir septītā grāmata Dž. K. Roulingas grāmatu sērijā "Harijs Poters". Autore paziņojusi, ka patlaban neplāno turpināt šo sēriju, tātad šī, visticamākais, būs pēdējā grāmata par Hariju Poteru. Grāmata angļu valodā iznāca 2007. gada 21. jūlijā. Uzmanību! Turpmākajā tekstā var tikt atklātas nozīmīgas detaļas par grāmatas saturu! Harijs kopā ar saviem draugiem Ronu un Hermioni dodas meklēt horkrustus, kuros Voldemorts paslēpis savas dvēseles daļas. Viņiem atstājot Harija radinieku Dērsliju mājas, uzbrūk nāvēži, nogalinot Harija pūci Hedvigu, bet pats Voldemorts nogalina Trakaci Tramdānu. Dažas dienas vēlāk Hariju un viņa draugus apciemo burvestību ministrs, lai atdotu lietas, kuras viņiem novēlējis Dumidors: Ronam tiek deluminators, ar kuru iespējams izslēgt visas gaismas tuvākajā apkārtnē, Hermionei — stāstu grāmata bērniem, bet Harijam — Godrika Grifidora zobens un pirmais zibsnis, kuru viņš noķēris. Burvestību ministrs tomēr atsakās atdot Harijam zobenu, jo Dumidoram neesot bijis tiesību to kādam novēlēt. Trijotne mēģina izprast viņiem novēlēto priekšmetu jēgu, tomēr līdz Rona brāļa Bila kāzām ar Flēru Delakūru, kas notiek nākamajā dienā, viņiem tas neizdodas. Kāzu laikā trijotne uzzina, ka Voldemorts ir pārņēmis savā kontrolē Burvestību ministriju un bēg. Viņiem uzbrūk divi nāvēži, pēc kuru uzveikšanas draugi nolemj paslēpties Harija krusttēva Siriusa Bleka mājā Drūmkaktē. Tur viņi nonāk pie secinājuma, ka iepriekš atrastajā viltus horkrustā ielikto zīmīti parakstījušais R.A.B. ir Siriusa brālis Reguluss Bleks,un sāk pārmeklēt māju, cerot atrast īsto horkrustu. Piespieduši palīdzēt mājas elfu Mokšķi, draugi noskaidro, ka horkrusts nonācis pie Doloresas Ambrāžas. Pēc mēnesi ilgas Burvestību ministrijas novērošanas trijotne nolemj mēģināt tajā iefiltrēties, lai atgūtu pie Ambrāžas esošo horkrustu. Viņi atklāj, ka ministrijā notiek atklāta ņirgāšanās par "draņķasiņiem", kurus viņi pēc Ambrāžas pieveikšanas atbrīvo un mudina bēgt no valsts. Viņiem izdodas atgūt gan horkrustu, gan arī Trakača Tramdāna mākslīgo aci, kas bija nonākusi Ambrāžas īpašumā, taču tiek atklāta viņu paslēptuve, un viņi ir spiesti uzsākt bēguļošanu. Pēc vairākiem mēnešiem draugi nejauši noklausās sarunu, ka Grifidora zobens ir viltots un ar īsto zobenu kaut kas esot izdarīts. Harijs izjautājot Fineasa Nigella portretu noskaidro, ka īsto zobenu pēdējais izmantojis Dumidors, lai iznīcinātu citu horkrustu. Rons sastrīdas ar draugiem un pamet viņus, bet Harijs un Hermione dodas uz Godrika gravu, cerot, ka Dumidors varbūt būs atstājis zobenu tur. Ierodoties Harija dzimtajā ciemā, viņi apmeklē kapsētu, kurā apglabātas gan Harija, gan Dumidora ģimenes un tur sastop kādu sievieti, kas apgalvo, ka ir sena Dumidora ģimenes draudzene. Pieņemot, ka zobens varētu būt pie viņas, draugi dodas viņai līdzi uz mājām, taču tās izrādās lamatas — sieviete izrādās esam Voldemorta čūska Nagīni un draugi tik tikko izsprūk Voldemortam, turklāt tiek iznīcināts Harija zizlis. Dažas dienas vēlāk parādās aizstāvis stirnas veidolā, kas aizved Hariju pie zobena, kurš atrodas meža dīķī. Harijs nirst pēc zobena, taču horkrusts (medaljons) pēkšņi sāk viņu žņaugt, par laimi pēkšņi atgriežas Rons, kas izglābj Hariju un izvelk zobenu no dīķa. Kad abi atgriežas pie Hermiones, viņa nav īpaši iepriecināta, ieraugot Ronu, taču atklāj, ka sapratusi ko darīt tālāk — runāt ar viņu skolasbiedrenes Lunas Mīlabas tēvu, lai noskaidrotu kaut ko par Grindevalda zīmi — simbolu, ar kuru viņi sava ceļojuma laikā vairākkārt sastapušies. Mīlabs pastāsta senu leģendu par trim brāļiem, kuri uzveica Nāvi un par to saņēma neuzveicamu zizli, akmeni, kas spēj atgriezt dzīvē mirušos, un neredzamības apmetni, kas nekad nenoveco. Vēlāk atklājas, ka Mīlabs trijotni nodevis, cerot glābt Lunu, kas atrodas apcietinājumā ministrijā. Draugiem atkal izdodas izbēgt un Harijs, apjautis, ka neredzamības apmetnis ir viņa paša paslēpnis, nolemj, ka jāatrod pārējās nāves relikvijas, cerot, ka tās varētu palīdzēt sakaut Voldemortu. Dažas nedēļas vēlāk nāvēžiem izdodas sagūstīt draugus, jo Harijs skaļi piesaucis Voldemorta vārdu. Viņus aizved uz Lūcija Malfoja māju, kur Hermioni spīdzina, bet Ronu un Hariju iesloga pagrabā, kur viņi sastopas ar Dīnu Tomasu, zižļu meistaru Olivanderu, Lunu Mīlabu un kādu goblinu. Ar šurpu turpu spoguļa palīdzību Harijam izdodas atsaukt mājas elfu Dobiju, kurš atbrīvo ieslodzītos un palīdz izglābt Hermioni, taču bēgšanas laikā tiek nogalināts. No atbrīvotā zižļu meistara noskaidrojis, ka neuzvaramā zižļa pēdējais īpašnieks ir bijis Dumidors, Harijs nolemj neaizkavēt Voldemortu, kas plāno izzagt zizli no Dumidora kapa, bet tā vietā ar atbrīvotā goblina palīdzību ielauzties Gringotu bankā, lai pārbaudītu, vai kāds no horkrustiem neglabājas Bellatrises Svešovskas velvē. Tur viņi tiešām atrod horkrustu — Elgas Elšpūtes kausu, taču goblins viņus nodod un viņiem tikai ar grūtībām izdodas izbēgt sagūstīta pūķa mugurā. Īsi pēc tam Harijs redz vīziju — viņš dzird, kā Voldemorts, saprotot, ka horkrusti tiek meklēti, lai tos iznīcinātu, domās nosauc visus horkrustus un to atrašanās vietas, tādējādi atklājas, ka pēdējais horkrusts atrodas Cūkkārpā. Saprotot, ka šis horkrusts jāiznīcina pirms Voldemorts atklājis pārējo pazušanu, Harijs ar draugiem dodas uz Cūkmiestiņu, cerot no turienes atrast ceļu, pa kuru ielavīties nāvēžu kontrolētajā skolā. Cūkmiestiņā viņiem uzbrūk nāvēži, taču draugus izglāj Dumidora brālis Aberforts, viņš arī parāda viņiem slepenu eju uz Cūkkārpu. Cūkkārpā, pa ceļam sastopoties ar Nevilu Lēniņu un izglābjot dzīvību Drako Malfojam, viņi dodas uz Vajadzību istabu, kur atrod un iznīcina horkrustu. Pēc tam viņi dodas uz Bubuļu būdu, kur ierauga Voldemortu nogalinām Strupu, cerībā iegūt neuzvaramā zižļa spēku. Atklājas, ka Strups bijis Dumidora pusē, taču nogalinājis viņu, jo Dumidors pats lūdzis vajadzības gadījumā to darīt. Samierinājies ar likteni, Harijs upurē sevi Voldemortam. Pēc nāves Harijs sastop Dumidoru, kas viņam atklāj, ka Harijā pašā ir horkrusts, kurš jāiznīcina, lai sakautu Voldemortu, turklāt arī pats Dumidors jaunībā meklējis nāves dāvestus, nebūt ne to cēlāko mērķu vadīts. Pēc šīs atklāsmes Harijs atgriežas dzīvē. Nevils iznīcina pēdējo horkrustu — Voldemorta čūsku Nagīni, izmantojot no šķirmices izvilkto Grifidora zobenu. Bet Harijam jāstājas pretī Voldemortam, kurš iemantojis neuzvaramā zižļa spēku ir šķietami neuzveicams. Taču Harijs saprot, ka zižļa spēku patiesībā no Dumidora pārmantojis Drako Malfojs, nevis Strups, un, atbruņojot Malfoju, zižļa spēku pārmantojis nevis Valdemorts, bet gan pats Harijs. Kad Voldemorts mēģina nogalināt Hariju, lāsts no neuzvaramā zižļa trāpa nevis zižļa patiesajam īpašniekam Harijam, bet pašam Voldemortam, nogalinot viņu. Stāsta epilogā, 19 gadus vēlāk, Harijam un Rona māsai Džinnijai ir trīs bērni — Džeimss, Baltuss Severuss un Lilija —, Ronam un Hermionei ir divi bērni — Roze un Hugo —, bet Drako Malfojam ir bērns — Skorpijs. Stāsts beidzās atklājot, ka kopš Voldemorta nāves Harija rēta vairs nesāp. Izdevniecība "Bloomsbury", kura izdod sērijas grāmatas angļu valodā Arhivēts 2005. gada 6. augustā, Wayback Machine vietnē.