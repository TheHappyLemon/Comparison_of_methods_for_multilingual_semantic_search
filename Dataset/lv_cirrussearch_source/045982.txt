Džerets Allens (angļu: Jarrett Allen; dzimis 1998. gada 21. aprīlī) ir amerikāņu basketbolists, spēlē centra pozīcijā. Pašlaik (2022) pārstāv Nacionālās basketbola asociācijas (NBA) klubu Klīvlendas "Cavaliers", bet iepriekš vairākas sezonas aizvadījis Bruklinas "Nets" sastāvā. Augstskolu basketbolā pārstāvēja NCAA komandu Teksasas "Longhorns" (Teksasas Universitāte Ostinā). Nospēlējis tikai vienu sezonu koledžu līgā (komandas bilance bija vāja: 11 uzvaras, 22 zaudējumi), Dž. Allens pieteicās NBA draftam. 2017. gada NBA draftā viņu Bruklinas "Nets" izraudzījās ar kopējo 22. numuru pirmajā kārtā. Savā NBA debijas spēlē Dž. Allens bija vien 19 gadus 182 dienas vecs, kļūstot par otro jaunāko debitantu "Nets" vēsturē (aiz Derika Feivorsa). Karjeras pirmajā sezonā viņš vairumā spēļu devās laukumā kā rezervists, taču jau otrajā sezonā nostiprinājās komandas pamatsastāvā. Rezultatīvāko spēli aizvadījis 2018. gada novembrī, zaudētā spēlē pret Losandželosas "Clippers" iemetot 24 punktus. 2021. gada janvārī Dž. Allens tika aizmainīts uz Klīvlendas "Cavaliers" plašā četru komandu maiņas darījumā, kura rezultātā "Nets" nokļuva Džeimss Hārdens. Vasarā Dž. Allens noslēdza jaunu vairāku gadu līgumu ar "Cavaliers". Dž. Allens pārstāvēja ASV U18 izlasi, kuras sastāvā uzvarēja 2016. gada Amerikas čempionātā Čīlē. Vikikrātuvē par šo tēmu ir pieejami multivides faili. Skatīt: Džerets Allens. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)