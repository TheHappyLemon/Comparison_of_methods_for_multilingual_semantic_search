Lietuvas dziesmu svētki (lietuviešu: Lietuvos dainų šventė) ir tradicionāls Lietuvas kultūras pasākums, kas norisinās reizi četros gados Viļņā. Lielais noslēguma deju koncerts notiek "Žalgiris" stadionā un tajā piedalās aptuveni 9000 dejotāju, kuru dejas lielajā laukumā veido dažādus rakstus. Dziesmu svētku noslēguma koncerts notiek Viļņas Viņģa parka brīvdabas estrādē, un tajā piedalās aptuveni 15 000 dziedātāju no vidēji 400 koriem. 2018. gada Lietuvas dziesmu svētki par godu Lietuvas neatkarības atjaunošanas simtgadei notika gan Kauņā, gan Viļņā. Lietuvas dziesmu svētku pirmsākums meklējams 1924. gadā, kad 23.-25. augustā Kauņā norisinājās pirmā "Dziesmu diena", kurā piedalījās 86 kori ar vairāk kā 3000 dziedātājiem. Arī Otrie Lietuvas dziesmu svētki notika Kauņā 1928. gada 1.-2. jūlijā ar 51 baznīcu kori, 22 skolēnu koriem, 19 biedrību koriem un Rīgas Lietuviešu biedrības kori, kopā ar aptuveni 6000 dziedātājiem. Trešie dziesmu svētki notika Vītauta Dižā 500 nāves dienā 1930. gada 20. jūnijā Kauņā ar aptuveni 200 koriem un 9000 dziedātājiem, bet pirmie Lietuvas deju svētki jauniešiem notika 1937. gada 29. oktobrī Kauņā ar 448 dejotājiem. Pēc Otrā pasaules kara okupētajā Lietuvā 1946. gadā notika Ceturtie dziesmu svētki ar 188 koriem un 11 778 dziedātājiem, bet kopš 1950. gada Lietuvas dziesmu un deju svētki notika ik pēc pieciem gadiem. Kopš 1960. gada noslēguma koncerti notika jaunuzbūvētajā Viņģa parka estrādē. Kopš 1956. gada notika arī trimdas dziesmu svētki dažādās lietuviešu diasporas mītnes zemēs. Kopš Lietuvas neatkarības atjaunošanas 1990. gadā dziesmu svētki notiek reizi četros gados. 1994. gadā svētkiem piešķīra nosaukumu "Vispasaules lietuviešu Dziesmu un Deju svētki", jo uz tiem sabrauca lietuvieši no visas pasaules. Kopš 2003. gada katriem svētkiem tiek piešķirts īpašs vadmotīvs. Vispārējie latviešu Dziesmu un Deju svētki Igauņu dziesmu svētki «Lietuvos nacionalinis kultūros centras». Arhivēts no oriģināla, laiks: 2018. gada 23. jūlijā. Skatīts: 2018. gada 9. jūlijā. Oficiālā mājas lapa Arhivēts 2018. gada 2. jūlijā, Wayback Machine vietnē.