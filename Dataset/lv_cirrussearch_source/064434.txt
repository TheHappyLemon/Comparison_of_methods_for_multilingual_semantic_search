Nellija Blaja (angļu: Nellie Bly; dzimusi 1864. gada 5. maijā kā Elizabete Džeina Kohrena (Elizabeth Jane Cochran), mirusi 1922. gada 27. janvārī) bija amerikāņu žurnāliste, ceļotāja un rakstniece. Pazīstama ar savu 1889. un 1890. gadā veikto ceļojumu apkārt pasaulei 72 dienās, mēģinot izpildīt slavenajā Žila Verna romānā "Astoņdesmit dienās ap Zemeslodi" aprakstīto. Ceļojuma laikā Francijā N. Blaja satika pašu Ž. Vernu, bet 1890. gadā iznāca viņas sarakstītā ceļojumu grāmata "72 dienās ap Zemeslodi". 1880. gadā vēlākās žurnālistes ģimene pārcēlās uz Pitsburgu, un 1885. gadā viņa sāka darbu vietējā laikrakstā Pittsburgh Dispatch. 1887. gadā pārcēlās uz Ņujorku un kļuva par laikraksta New York World reportieri. Viņu uzskata par pētnieciskās žurnālistikas pionieri. Šajā jomā viens no spilgtākajiem piemēriem bija garīgas saslimšanas simulācija, lai nokļūtu psihiatriskajā klīnikā un atmaskotu tur esošos apstākļus un ārstniecības metodes. Pēc šīs reportāžas viņa guva lielu popularitāti, kas palīdzēja nonākt līdz ceļojumam apkārt Zemeslodei. Ceļojums sākās 1889. gada 14. novembrī Ņujorkā un noslēdzās turpat pēc 72 dienām, 6 stundām un 10 minūtēm. Pēc žurnālistes karjeras beigām N. Blaja apprecējās ar miljonāru Robertu Saimonu, pēc kura nāves darbojās biznesā, taču piedzīvoja bankrotu un atgriezās žurnālistikā. Vikikrātuvē par šo tēmu ir pieejami multivides faili. Skatīt: Nellija Blaja. Encyclopædia Britannica raksts (angliski)