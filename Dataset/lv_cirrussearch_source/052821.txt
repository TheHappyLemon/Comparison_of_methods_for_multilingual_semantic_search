Perikls Pjeraks-Mavromihalis (grieķu: Περικλής Πιερράκος Μαυρομιχάλης; dzimis 1863. gadā, miris 1938. gadā) bija grieķu militārpersona un politiķis. Piedalījies 1896. gada vasaras olimpiskajās spēlēs un izcīnījis olimpisko bronzas medaļu paukošanā. Perikls Pjeraks-Mavromihalis bija Grieķijā pazīstamā ģenerāļa Antonija Mavromihala dēls un Mavromihala klana pārstāvis. Viņš kļuva par Grieķijas armijas virsnieku, piedaloties Grieķu-turku karā 1897. gadā, Balkānu karos (1912 — 1913) un Pirmajā pasaules karā (kā pulkvežleitnants) un vēlāk Grieķu-turku karā no 1919. līdz 1922. gadam piedalījās kā ģenerālleitnants. Pēc aiziešanas pensijā viņš darbojās politikā, no 1922. līdz 1923. gadam bija Grieķijas iekšlietu ministrs un 1924. gadā Grieķijas militāro lietu ministrs. Pēc tam, 1929. gadā viņu ievēlēja Grieķijas Senātā. Pjeraks-Mavromihalis startēja arī 1896. gada vasaras olimpiskajās spēlēs Atēnās. Viņš sacentās paukošanā ar floreti. Šajā disciplīnā viņš kopvērtējumā izcīnīja trešo vietu, iegūstot bronzas medaļu. Viņš pieveica Francijas paukotāju Anrī Delabordu un savu tautieti Joanni Pulu, bet zaudēja Francijas paukotājam Anrī Kallo. Olimpisko spēļu laikā trešās vietas ieguvējs netika apbalvots, Starptautiskā Olimpiskā komiteja viņam bronzas medaļu piešķīra vēlāk, ar atpakaļejošu datumu. Periklis Pierrakos-Mavromikhalis Arhivēts 2020. gada 17. aprīlī, Wayback Machine vietnē. Sports Reference «Fencing at the 1896 Athina Summer Games: Men's Foil, Individual». Sports Reference. Arhivēts no oriģināla, laiks: 2011. gada 4. oktobrī. Skatīts: 2020. gada 30. aprīlī. «Athens 1896 Foil individual Men». Starptautiskā Olimpiska komiteja. Olympedia profils (angliski) Perikls Pjeraks-Mavromihalis (SOK profils) (angliski) Perikls Pjeraks-Mavromihalis (Sports Reference profils) (angliski)