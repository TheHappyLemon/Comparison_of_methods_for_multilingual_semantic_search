Vilfrids Mihails Voiničs (angļu: Wilfrid Michael Voynich, lietuviešu: Wilfridas Mykolas Vojničius, dzimis Mihals Habdanks-Vojņičs (poļu: Michał Habdank-Wojnicz) 1865. gada 13. oktobrī, miris 1930. gada 19. martā) bija lietuviešu revolucionārs un bibliofils. Dzimis Telšos šļahtiču ģimenē. Beidza ģimnāziju Suvalkos. Iestājās Maskavas Universitātē studēt tieslietas. 1885. gadā arestēts par darbošanos pagrīdes organizācijā "Proletariāts" un izsūtīts uz Sibīriju, iesākumā uz Tunkas ciemu Burjatijā, vēlāk uz Irkutsku. 1890. gadā viņš izbēga no nometinājuma un nokļuva Londonā. 1893. gadā apprecējās ar matemātiķa Džordža Būla meitu Eteli Liliānu (vēlāko romāna "Dundurs" autori). 1895. gadā, pārtraukdams revolucionāro darbību, atvēra Londonā grāmatveikalu. 1914. gadā atvēra grāmatveikalu arī Ņujorkā. 1912. gadā Itālijā iegādājās t.s. Voiniča manuskriptu — 240 lapaspušu biezu 15. gadsimta manuskriptu, sarakstītu līdz mūsdienām neatšifrētā rakstā ar dīvainu augu zīmējumiem. Vikikrātuvē par šo tēmu ir pieejami multivides faili. Skatīt: Voiniča manuskripts.