Habituss ir mineraloģijā lietots termins, kas apzīmē minerāla kristāla formu, kādā to parasti var sastapt dabā. Šis termins ir noderīgs, lai aprakstītu minerālu. Daudziem minerāliem kristālu forma ir ļoti īpatnēja un kalpo par lielisku šī minerāla pazīmi. Tomēr vairumam minerālu ir daudzveidīgas kristālu formas. Pieredzējis mineralogs ļoti bieži spēj noteikt minerālus tikai pēc to kristālu ārējās formas. Kristāla habitusu ietekmē dažādi faktori, kas var padarīt minerāla noteikšanu daudz grūtāku: Divu vai vairāku kristālisko formu kombinācija vienā kristālā Piejaukumi, kuru koncentrācija mainījusies kristāla veidošanās laikā Dvīņu kristāli Kristāla veidošanās apstākļi (temperatūra, spiediens, telpa) — tiem mainoties var būtiski mainīties arī kristāla forma. Piemēram, vairumam safīru ir raksturīgi iegareni muciņas formas kristāli. Taču ASV, Montānas štatā atrod safīra kristālus, kas izskatās pēc biezām plātnītēm. Parasti šādi kristāli ir raksturīgi rubīnam. Safīrs un rubīns ir viena minerāla — korunda — divi paveidi. Dažkārt viena minerāla kristāls augot aizpilda tukšu telpu, kur kādreiz atradies cita minerāla kristāls — šādi veidojas kristāla pseidomorfoze, kas pat pieredzējušam mineralogam var radīt pārpratumus.