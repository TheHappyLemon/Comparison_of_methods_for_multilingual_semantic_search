"Viņpus", arī "Mala" (angļu: Fringe) ir ASV zinātniskās fantastikas seriāls, tā režisori ir Dž. Dž. Eibramss, Alekss Kurcmans un Roberto Orci. Seriāla pirmizrāde notika ASV 2008. gada 9. septembrī telekanālā Fox. Noslēguma sērija (seriāla 100. sērija) tika demonstrēta 2013. gada 18. janvārī. Seriāls ir par FIB speciālo aģenti Olīviju Danhemu (Anna Torva), garīgi slimu un vienlaikus ģeniālu zinātnieku doktoru Volteru Bišopu (Džons Noubls) un viņa dēlu Pīteru (Džošua Džeksons), kas nodarbojas ar tādu noziegumu atklāšanu, kuru zinātniskais izskaidrojums atrodas "aiz robežas" — šie noziegumi saistīti ar pārmiesošanos, telepātiju, levitāciju, neredzamību, ģenētiskām mutācijām un tā tālāk. Notiek dažādi dīvaini notikumi, kas tiek dēvēti par Paraugu vai Modeli. Modelis ietver neizskaidrojamas parādības — piemēram, jaunpiedzimis bērns dažu minūšu laikā attīstās līdz pieauguša cilvēka stadijai un mirst, autobuss piepildās ar dīvainu gāzi, kas uzreiz sacietē, un pasažieri tiek šajā vielā ieslēgti kā kukainīši dzintara gabaliņā. Daudzas un dažādas anomālijas, kas norisinās arvien biežāk, liek domāt, ka kāds uzsācis neprātīgu eksperimentu ar visu pasauli. Olīvija, Volters un Pīters izmeklē šos dīvainos atgadījumus, cenšoties noteikt to cēloni. Viņi nonāk pie secinājuma, ka Modeļa gadījumiem ir ciešs sakars ar kādu korporāciju, kuras nosaukums ir Massive Dynamic un kurai pieder daudz patentu uz jaunām un svarīgām tehnoloģijām. Šo korporāciju savulaik ir nodibinājis Voltera Bišopa bijušais partneris doktors Viljams Bells (Leonards Nīmojs), un to vada viņu kopīgs draugs Ņina Šarpa (Blēra Brauna). Laiku pa laikam vietās, kur norisinās neizskaidrojamie notikumi, tiek pamanīti savāda izskata cilvēki — tiem nav matu, viņu uzvedība ir dīvaina, viņi it kā novēro notiekošo no malas, tādēļ tiek iesaukti par Novērotājiem. Pētot anomālās parādības, tiek atklāts, ka eksistē paralēlais Visums, kurā ir cita Olīvija Danhema un cits Volters Bišops. Mūsu pasaules Volters ir iedragājis līdzsvaru starp abām pasaulēm, no paralēlās pasaules uz mūsējo pārvedot neglābjami slimo Pīteru (tas notika, kad Pīteram bija septiņi gadi). Volters domā, ka Modelis ir cieši saistīts ar toreizējiem notikumiem un ir viņa rīcības sekas. Taču, kā vēlāk noskaidrojas, tas viss ir milzīgs plāns, kuru jau ilgāku laiku mēģina realizēt Novērotāji. Olīvija un viņas biedri izmeklē Modeļa gadījumus, kas norisinās Reidenas ezera apkaimē Ņujorkas štatā. Daudzus no tiem organizējis starptautisks ļaunprātīgu zinātnieku tīkls ZFT (Zerstörung durch Fortschritte der Technologie — Iznīcināšana, izmantojot attīstītas tehnoloģijas). Deivida Roberta Džonsa (Džareds Heriss) vadībā ZFT gatavo pasaules galu. Kad Pīters nogalina Džonsu brīdī, kad tas mēģina pāriet uz paralēlo Visumu, šķiet, ka ZFT draudiem pienācis gals. Olīvija vēlas sīkāk uzzināt par eksperimentiem, ko Volters ar viņu tika veicis pirms daudziem gadiem, kad viņa vēl bija bērns. Toreiz Volters bija izmēģinājis īpašu psihotropu vielu — korteksifānu — apziņas stimulēšanai, šī viela Olīvijai bija devusi vieglas psioniskas spējas. Volters mēģina pārvarēt grūtības, pēc septiņpadsmit gadu pavadīšanas psihiatriskajā slimnīcā cenšoties pierast pie normālas dzīves Pītera aprūpē, vienlaikus slēpjot no Pītera faktu, ka Pīters ir no paralēlā Visuma un nav Voltera dēls, "viņa" Pīters ir miris, vēl bērns būdams. Tiek konstatēti notikumi, kas saistās ar aktivitātēm paralēlajā Visumā, kur, līdzīgi augoņiem uz cilvēka miesas, vairojas singularitātes — tas notiek vietās, kur abas pasaules atdalošā barjera ir vājāka. Turienes zinātnieki ir izstrādājuši īpašu substanci — gāzi, kas, strauji sacietējot, pārvēršas dzintaram līdzīgā vielā, kas izolē šīs singularitātes, vienlaikus ieslēdzot sevī cilvēkus, kas gāzes izlaišanas brīdī atradušies attiecīgajā vietā. "Viņpus" komanda nodarbojas ar vairākām lietām, kas ievada Lielo Vētru, jo paralēlais Visums ir noskaņots sākt uzbrukumu mūsējam, izmantojot Vilkačus (Shapeshifters) — cilvēka un mašīnas hibrīdus, kas radīti paralēlajā pasaulē. Volters ir spiests atklāt Pīteram, ka Pīters ir no paralēlā Visuma, un otrs Pīters, Voltera īstais dēls ir miris no ģenētiskas slimības. Pēc dēla nāves 1985. gada ziemā Volters uz Reidenas ezera ledus iedarbināja paša izveidotu iekārtu pāriešanai uz paralēlo pasauli. Viņš bija iecerējis izārstēt Pītera alternatīvo versiju, taču mēģene ar līdzi paņemto preparātu pāriešanas brīdī bija saplīsusi, un Volters zēnu pārveda uz šo pasauli. Pēc atgriešanās ledus ielūza, un Volters ar Pīteru būtu noslīkuši, taču viņus izglāba Novērotājs Septembris (Maikls Cerveris), kura teiktos vārdus "zēns ir svarīgs" Volters iztulkoja kā attiecinātus uz Pīteru. Tieši Voltera toreizējo darbību dēļ paralēlajā Visumā sāka rasties singularitātes, kuru epicentrs bija Reidenas ezers. Volters meklē piedošanas zīmi baltas tulpes veidā. Trešās sezonas sērijās darbība paralēli norisinās abos Visumos. Volternatīvs (Walternate), Voltera dubultnieks paralēlajā Visumā, ir ASV Aizsardzības sekretārs, un pēc viņa norādījumiem notiek Mašīnas montēšana. Mašīna ir ierīce, ar kuru viņš cer iznīcināt mūsu Visumu, to iedarbināt var tikai Pīters, jo mašīna reaģē uz viņa bioloģiskajiem datiem. Voltera dubultnieks sūta uz mūsu visumu savu Olīviju — Viltuslīviju (Fauxlivia), kuru visi notur par īsto Olīviju — neviens nezina, ka īstā Olīvija tikmēr atrodas paralēlajā Visumā. Kamēr viltus Olīvija izspiego "Viņpus" komandu un panāk Mašīnas versijas montēšanu mūsu Visumā, Volternatīvs pēta, kādas spējas mūsu Olīvijai ir devis korteksifāns. Nejaušības dēļ Viltuslīvija ieņem no Pītera bērnu, pirms tai pienācis laiks atgriezties savā Visumā. Volternatīvs mākslīgi paātrina viņas grūtniecību, lai iegūtu mazuļa asins paraugu, ko viņš izmanto Mašīnas aktivizēšanai. Olīvijai palīdzot, Pīters iedarbina Mašīnas versiju mūsu Visumā un redz nākotnes vīziju, kurā paralēlais Visums ir iznīcināts, tāds pat liktenis draud arī mūsējam. Viņš uzzina, ka Mašīnu veidojis Volters un viņa partneri nākotnē un nosūtījuši uz pagātni, lai Pīters varētu piedzīvot šādu vīziju. Atguvies tagadnē, Pīters maina savu nodomu un izmanto mašīnu divu telpu sasaistīšanai, veidojot tiltu, lai abu Visumu iedzīvotāji var atrisināt savu dilemmu. Īsu brīdi pēc tam, kad tilts radīts, Pīters izgaist, un neviens, ieskaitot Volteru un Olīviju, viņu vairs neatceras. Ceturtās sezonas darbība sākas alternatīvā laika līnijā, kurā Septembrim 1985. gadā nav izdevies izglābt Pītera alternatīvo versiju, kā apgalvo Novērotāji. Tas rada "tauriņa efektu", kas ietekmē galveno varoņu pagātni, bet vienlaikus, pateicoties izveidotajam tiltam, stabilizē abus Visumus. Darbību rezultātā, ko veic paralēlās pasaules "Viņpus" komanda, Pīters tiek "iesviests" šajā laika līnijā. Sākotnēji Pīters meklē iespēju atgriezties savā laika līnijā, bažīdamies, ka viņa atmiņas ietekmē šīs laika līnijas Olīviju, kura arī ir saņēmusi korteksifānu, pie tam lielos daudzumos. Pēc sastapšanās ar ievainoto Septembri Pīters saprot, ka tomēr atrodas savā laika līnijā. Pītera un Olīvijas attiecības atjaunojas. Septembris atklāj Pīteram, ka Novērotāji dzēsuši no laika Pītera dēlu Henriju, lai nodrošinātu, ka viņu nākotne veidojas pareizi, gan norādot, ka bērnam, kas nākotnē būs Olīvijai un Pīteram, būs svarīga nozīme. Viljams Bells ir uzdevis Deividam Robertam Džonsam, kurš šajā laika līnijā nav miris, sadarboties ar Ņinu Šarpu no paralēlā Visuma, viņa mērķis ir sagraut abus Visumus un bruģēt ceļu uz trešo Visumu, kas būtu pilnīgi viņa kontrolē. Abu Visumu iznīcināšanai Bells mēģina izmantot spēku, ko Olīvijai devis korteksifāns. "Viņpus" komanda ir spiesta pārtraukt starp abām pasaulēm izveidotā tilta darbību, taču ar to ir par maz, lai apturētu Bellu. Volteram atliek tikai viena iespēja — nošaujot nogalināt Olīviju, viņas nāve izjauc procesu un glābj pasauli. Olīvijas "nāve" ir tikai īslaicīga, jo viņas ķermenī esošais korteksifāns tiek patērēts, lai sadziedētu viņas ievainojumu, atstājot viņu dzīvu un veselu, taču jau bez psioniskajām spējām. Pīters un Olīvija sāk dzīvot kopā. Septembris ierodas pie Voltera un brīdina to, ka "nāk novērotāji". Seriāla piektā (pēdējā) sezona sākas ar notikumiem 2036. gadā. Kā bija brīdinājis Septembris, Novērotāji no tālas nākotnes, izpostījuši savu Zemi, pārvietojās laikā uz 2015. gadu un veica Tīrīšanu. Viņi iznīcināja daudzus cilvēkus, bet izdzīvojušos pakļāva savai kontrolei, un sāka pārveidot planētas vidi, lai tā būtu vairāk piemērota tieši viņiem. "Viņpus" komandai izdevās izglābties, ieslēdzot sevi dzintarā, un tā atkalapvienojās, pateicoties Henrietai — "Etai" (Georgina Haig), Pītera un Olīvijas pieaugušajai meitai, kas pazuda neilgi pēc Novērotāju ierašanās 2015. gadā. Volters viņai un Septembrim atklāj, ka ir izstrādājis plānu, kuru vairs neatceras, kā uzvarēt Novērotājus, šis plāns ierakstīts vairākās videokasetēs, kas atrodas dzintarā ieslēgtajā laboratorijā. No kasetēm viņi uzzina par plāna sastāvdaļām. tajās redzams arī Novērotājs — bērns, kuru sauc Maikls, un ir netiešas norādes, ka plāna izstrādē bijis iesaistīts cilvēks, vārdā Donalds. Eta iet bojā. Izrādās, ka Donalds ir Septembris, kuram Novērotāja pilnvaras tikušas atņemtas par sadarbošanos ar "Viņpus" komandu, un ka Maikls ir viņa ģenētisks dēls, kas tālā nākotnē mērķtiecīgi audzēts kā anomālija. Donalds atklāj plānu: Maikls ir jānosūta uz 2167. gadu, kad uzsākušies ģenētiski eksperimenti, attīstot cilvēka intelektu uz emociju rēķina, šo eksperimentu rezultātā izveidojās Novērotāji. Ja viņi ieraudzītu Maiklu, kuram ir gan emocijas, gan intelekts, eksperimenti tiktu apturēti, un Novērotāji nekad nerastos. Mēģinot ar Maiklu doties uz nākotni, lai realizētu plānu, Donalds pēdējā mirklī tiek nošauts. Volters, kurš nojauta, ka viņam nāksies upurēt sevi, ņem Maiklu pie rokas un dodas uz nākotni. Kā viņi bija paredzējuši, viss, kas noticis pēc 2015. gada, mainās, Novērotāju iebrukums nenotiek, un Pīters, Olīvija un Eta dzīvo mierīgu dzīvi. Pīters saņem pēdējo vēstuli no Voltera — uzzīmētu baltu tulpi. Liela daļa seriāla "Viņpus" notikumu ir saistīti ar paralēlo Visumu, kas ir līdzīgs mūsu Visumam, taču ar daudzām vēsturiskām atšķirībām. Būtiska atšķirība ir 11. septembra notikumos; kaut šie notikumi norisinājās arī paralēlajā Visumā, taču Pasaules Tirdzniecības centru uzbrukums neskāra, un Dvīņu torņi paralēlajā pasaulē joprojām stalti slejas Manhatanas debesīs. Dienvidu tornī atradās Viljama Bella birojs, kas redzams vairākās sērijās. Filmas veidotāji bija ļoti ieinteresēti "pasaules veidošanā" un izveidoja to ar daudzām detalizētām atšķirībām. Paralēlais Visums viņiem ļāva parādīt, "kā mazas izvēles, ko izdarāt, ietekmē jūs kā personu un izmaina jūsu dzīvi lielos vilcienos" (Dž. Pinkners). Taču viņi arī saprata, ka paralēla Visuma koncepcija skatītājiem varētu šķist mulsinoša. Lai no tā izvairītos, viņi pasauli raksturojošus elementus ieviesa pakāpeniski, lai pirmo divu sezonu laikā skatītājus pamazām sagatavotu lielākai atklāsmei otrās sezonas finālā un trešās sezonas gaitā. Dž. H. Vimans paziņoja, ka viņš bieži stāstot idejas par paralēlo Visumu savam tēvam, lai redzētu, vai tās ir loģiskas, un veicot izmaiņas scenārijā, ja viņa tēvs uzskatot tās par mulsinošām. Šādā veidā attīstot sižetu, filmas veidotājiem radās riskanta iespēja veidot "divas izrādes vienā", pastāstot par notikumiem un personām paralēlajā pasaulē, un gandrīz nemaz šīs sižeta līnijas nesaistot ar mūsu Visumā notiekošo. Seriāla "Viņpus" cienītāji ir uzskaitījuši 78 atšķirības starp mūsu un paralēlo Visumu (ieskaitot to, kas attiecas uz filmas varoņiem). Dažas lietas, kas paralēlajā Visumā ir savādākas: Brīvības statuja ir veidota no bronzas; Pasaules Tirdzniecības centra ēkas teroristu uzbrukums nav skāris, toties tie bijuši vērsti pret Pentagonu un Balto namu; filmā "Atpakaļ nākotnē" galveno lomu tēlo nevis Maikls Dž. Fokss, bet Ēriks Stolcs (aktieris no "Lubenes"); Manhatana tiek rakstīta ar vienu, nevis diviem "t"; agrākais prezidents Kenedijs joprojām ir dzīvs; Arnolds Švarcenegers ir Kalifornijas senators, nevis gubernators; uz dolāra monētas ir bijušā prezidenta Ričarda Niksona attēls; krietni agrāk nekā pie mums parādījušies mobilie tālruņi, kompaktdisku atskaņotāji un divstāvu autobusi; joprojām tiek izmantoti dirižabļi, Empire State Building debeskrāpis ir dirižabļu osta; ir notikušas 11 Challenger misijas, katastrofa ar Challeger 10 nav notikusi; ASV karogā ir 48, nevis 50 zvaigznes. Pirms reklāmas pauzēm tiek parādīti glifi — dažus mirkļus uz ekrāna ir redzams attēls — tauriņš, pārgriezts ābols, jūraszirdziņš, plauksta u.t.t. Katrā no šiem attēliem ir dzeltens punkts, kas var atrasties dažādās attēla vietās. Dž. Dž. Eibramss kādā intervijā atklāja, ka šiem katrā sērijā redzamajiem glifiem ir apslēpta jēga. "Tas ir kaut kas, ko mēs darām, domāts tiem cilvēkiem, kas tam seko un vēlas noskaidrot, kas tas īsti ir, taču tas nav nekas tāds, kas skatītājiem būtu jāapsver filmas skatīšanās laikā." Šeit izmantots vienkāršs aizstāšanas šifrs — katrs glifs atbilst kādam alfabēta burtam. Filmas veidotāji šo šifru izmantoja, lai uzsvērtu katras sērijas t.s. tematisko vārdu, piemēram, pilotsērijā parādītie astoņi glifi izveido vārdu "novērotājs" (observer). Glifi ir saistīti arī ar dažiem no tiem paņēmieniem, kādus Volters lieto, lai atrisinātu lietas, piemēram, tauriņš (kode) sērijā "Džohari logs", jūraszirdziņš DNS molekulā sērijā "Bišopa atdzimšana". Sērijā "Džeksonvilla" vairāki glifi ir redzami uz dienas aprūpes centra sienām. Visu seriālā redzamo glifu atšifrējums ir pieejams Fringepēdijā. Seriāla ievadtitros glifi mijas ar vārdiem, kas saistīti ar "viņpus robežas" zinātnes tēmām, piemēram, "teleportācija" vai "tumšā matērija". Trešās sezonas darbība risinājās galvenokārt paralēlajā Visumā, šai sezonai tika izveidoti jauni ievadtitri, lai gan līdzīgi pēc formāta, taču atšķirībā no pirmajās divās sezonās lietotās zilās krāsas tie tonēti sarkanā krāsā, kā arī izmantoti citi "viņpus" zinātni raksturojoši vārdi kā "hipnoze", "neirozinātne". Šī krāsu atšķirība ir rosinājusi dažus filmas cienītājus dēvēt mūsu Visumu par Zilo, bet paralēlo — par Sarkano. Trešās sezonas sērijā "Ieiešana" (Entrada), kurā darbība paralēli norisinās abos Visumos, ievadtitru versija ir kombinēta no abām krāsām — gan zilās, gan sarkanās. Divām atskata (flashback) sērijām ievadtitri ir astoņdesmito gadu tehnoloģiju un valodas stilā, izmantojot, piemēram, frāzes "personālie datori", "gēnu inženierija". Trešās sezonas antiutopiskās noslēguma sērijas "Mūsu nāves diena" (The Day We Died) ievadtitru krāsa ir melna, bet frāzes — bezcerīgas. Ceturtās sezonas ievadsērija "Ne šeit, ne tur" (Neither Here Nor There) ieviesa dzintarkrāsas ievadtitrus, kas lietoti gandrīz visās šīs sezonas sērijās. Ceturtās sezonas sērijai "Vēstules caurbraucot" (Letters of Transit), kā arī visām piektās sezonas sērijām ir vēsi pelēks ievadtitru tonis, izmantotās frāzes raksturo to, ko cilvēki šajā nākotnē ir zaudējuši — "prieks", "brīva griba", "brīvība". Vienā no ievadtitru kadriem īsu mirkli redzami vārdi "Novērotāji ir šeit", taču tos var pamanīt tikai tad, ja ievadtitrus skatās videoierakstā, kadru pa kadram. Anna Torva — Olīvija Danhema Džošua Džeksons — Pīters Bišops Džons Noubls — doktors Volters Bišops Lenss Reddiks — Filips Broilss Džesika Nikola — Astrīda Farnsvorta Blēra Brauna — Ņina Šarpa Kērks Aisvedo (Kirk Acevedo) — Čārlijs Frensiss Marks Vellijs — Džons Skots Sets Geibls — Linkolns Lī Maikls Cerveris (Michael Cerveris) — Septembris (Novērotājs), vēlāk Donalds Leonards Nīmojs — doktors Viljams Bells Maikls Kopsa — kapteinis Vindmarks un citi aktieri. Mistikas elementi seriālā "Viņpus" Bill Gorman. «'Fringe' Renewed For Final Season By Fox». TV by the Numbers, 2012. gada 26. aprīlis. Arhivēts no oriģināla, laiks: 2012-06-27. Skatīts: 2012. gada 27. aprīlis. Ted Anthony. «Fox's 'Fringe' a Not-So-Distant Mirror of Our Era». Associated Press, 2011-01-20. Arhivēts no oriģināla, laiks: 2012-12-06. Skatīts: 2011-01-21. Maxine Shen. «'Fringe' goes over there». New York Post, 2010-10-30. Arhivēts no oriģināla, laiks: 2010-12-03. Skatīts: 2010-12-19. Kathie Huddleston. «A sneak peek at tonight's season 3 Fringe debut». Blastr, 2010-09-23. Arhivēts no oriģināla, laiks: 2012-09-08. Skatīts: 2012-05-10. Brian Truitt. «‘Fringe’ producers on alternate universes and a third season: ‘We’re interested in world building’». USA Today, 2010-09-16. Arhivēts no oriģināla, laiks: 2010-12-22. Skatīts: 2010-12-17. Eric Goldman. «Fringe's Future: Walternate's Plan, Olivia as Bell, More». IGN, 2011-03-30. Skatīts: 2011-03-30. «Fringe: Differences Between Worlds». Fred Topel. «J.J. Abrams on TV’s Fringe». SuicideGirls.com, 2008-08-05. Arhivēts no oriģināla, laiks: 2013-09-01. Skatīts: 2009-01-08. Erica Sadun. «Ars cracks TV Fringe code». Ars Technica, 2009-04-07. Skatīts: 2009-11-08. Julian Sanchez. «Solution to the Fringe Glyph Cipher», 2009-04-07. Skatīts: 2011-03-29. Jessie Link. «"Fringe" recap: Two shapeshifters revealed». Salon, 2010-10-15. Skatīts: 2011-06-05. Ken Tucker. «'Fringe' recap: 'Entrada' and exits, lives saved and lost». Entertainment Weekly, 2010-12-02. Arhivēts no oriģināla, laiks: 2011-08-08. Skatīts: 2011-06-04. Noel Murray. «Peter». A.V. Club, 2010-04-01. Skatīts: 2011-06-05. Jeff Jensen. «'Fringe': Exec producers Jeff Pinkner, J.H. Wyman answer fan questions about the finale -- EXCLUSIVE». Entertainment Weekly, 2011-05-13. Arhivēts no oriģināla, laiks: 2011-06-13. Skatīts: 2011-06-05. Andrew Hanson. «‘Fringe’ recap: In a world without Peter...». Los Angeles Times, 2011-09-24. Skatīts: 2011-09-24. Laurel Brown. «'Fringe' Videos: A 'Letters of Transit' Promo and New Title Sequence». Buddy TV, 2012-04-18. Arhivēts no oriģināla, laiks: 2012-04-25. Skatīts: 2012-04-22. «Another Look At The FRINGE Future Intro Sequence – Screencaps & Video». Seriable. 2011-05-07. Arhivēts no oriģināla, laiks: 2011-12-17. Skatīts: 2012-04-22. Oficiālā tīmekļa vietne (angliski) IMDb profils (angliski) AllMovie profils (angliski) TV.com profils (angliski) Metacritic profils (angliski) Rotten Tomatoes profils (angliski) Korporācijas "Massive Dynamic" vietne (angliski)