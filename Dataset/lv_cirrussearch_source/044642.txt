Timotijs Šalame (angļu: Timothée Hal Chalamet; dzimis 1995. gada 27. decembrī) ir franču—amerikāņu aktieris. Plašu atpazīstamību Šalame ieguva 2017. gadā pēc lomas Luka Gvadanjīno romantiskajā filmā "Sauc mani savā vārdā", par kuru kā labāko aktieri galvenajā lomā viņš tika nominēts 90. Kinoakadēmijas balvai, Zelta globusa balvai, Ekrāna aktieru ģildes balvai un BAFTA kino balvai. Viņš ir trešais jaunākais nominants Amerikas Kinoakadēmijas balvai nominācijā "Labākais aktieris galvenajā lomā" un jaunākais nominants kopš 1939. gada. 2018. gadā Šalame atveidoja no narkotikām atkarīgu jaunieti filmā Beautiful Boy, par ko saņēma nomināciju Zelta globusa balvai kategorijā "Labākais otrā plāna aktieris", kā arī tika nominēts BAFTA kino balvai, Ekrāna aktieru ģildes balvai un Critics' Choice Movie Awards balvai. Dzimis Ņujorkā, francūža Marka Šalame un amerikānietes Nikolas Flenderas ģimenē. Viņam ir Francijas un ASV dubultpilsonība. Savu kinoaktiera karjeru uzsāka filmējoties īsfilmās. Filmējies televīzijas seriālā "Svešais starp savējiem". Viņa debija lielajā kino bija Džeisona Raitmana drāmā Men, Women & Children (2014) un Kristofera Nolana zinātniskās fantastikas filmā "Starp zvaigznēm" (2014). 2019. gada vēsturiskajā drāmā The King viņš atveido karali Henriju V, kā arī filmējās citā šī gada vēsturiskajā drāmā "Mazās sievietes" (2019). Viņš atveidoja Pola Atreida lomu 2021. gada zinātniskās fantastikas filmā "Kāpa". Filmējies Vesa Andersona filmā "Francijas Vēstnesis" (2021). 2017. gadā Šalame atveidoja otrā plāna lomas Grētas Gērvigas filmā "Lady Bird: Laiks lidot" un Skota Kūpera vesternā "Naidnieki". Teātrī Šalame par lomu Džona Patrika Šenlija lugā Prodigal Son tika nominēts Drāmas līgas balvai un ieguva Lusillas Lortelas balvu. «Oscars: Hollywood s'arrache Timothée Chalamet, un Franco-Américain de 22 ans». LExpress.fr (franču). 2018-03-04. Skatīts: 2019-02-10. Laura Harding, Ilana Kaplan. «Oscars nominations 2018: Rachel Morrison becomes first female cinematographer to receive a nod». The Independent, 2018. gada 23. janvāris. Skatīts: 2018. gada 25. janvāris. Jacky Goldberg. «Rencontre avec Timothée Chalamet, "the next big thing" du cinéma hollywoodien». Les Inrockuptibles (franču), 2018. gada 6. februāris. Arhivēts no oriģināla, laiks: 2018. gada 13. jūnijs. Skatīts: 2018. gada 13. jūnijs. Vikikrātuvē par šo tēmu ir pieejami multivides faili. Skatīt: Timotijs Šalame. IMDb profils (angliski) AllMovie profils (angliski)