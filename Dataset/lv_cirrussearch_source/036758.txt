Florians Bušs (vācu: Florian Busch; dzimis 1985. gada 2. janvārī Tegerzē, Vācijā) ir bijušais vācu hokejists, uzbrucējs. Visu profesionāļa karjeru, 18 sezonas, aizvadījis Vācijas hokeja līgas kluba Berlīnes "Eisbären" sastāvā, kļūstot par septiņkārtēju Vācijas čempionu. Vācijas hokeja izlases sastāvā spēlējis 2006. gada olimpisko spēļu turnīrā, kā arī trīs pasaules čempionātos. Berlīnes "Eisbären" rindās Bušs debitēja 2002.—03. gada sezonā, un jau gadu vēlāk bija nostiprinājies kluba pamatsastāvā. 2005., 2006., 2008., 2009., 2011., 2012. un 2013. gadā kļuvis par Vācijas čempionu. Karjeras veiksmīgākas sezonas Bušam bija no 2007. līdz 2013. gadam, katru sezonu noslēdzot ar ne mazāk kā 30 rezultativitātes punktiem. Karjeras gaitā kopumā komandas rindās aizvadīja 669 spēles, atzīmējās ar 405 punktiem. Par karjeras beigšanu Bušs paziņoja 2021. gada janvāra sākumā. Vācijas hokeja izlases sastāvā piedalījies 2006. un 2007. gada Pasaules čempionātos, kā arī 2006. gada olimpiskajās spēlēs. Tiesa, 2006. gadā Vācijas izlase spēlēja 1. divīzijā. Agrāk Florians spēlējis arī 2003. gada Pasaules čempionātā U-18 jauniešiem, kā arī 2004. un 2005. gada Pasaules čempionātos U-20 jauniešiem. Viņš piedalījās arī 2008. gada Pasaules čempionātā, lai gan Pasaules antidopinga aģentūra vēlējās to liegt, jo Florians bija atteicies nodot analīzes 2008. gada 6. martā paredzētajā dopinga kontrolē. Pēc pāris stundām viņš savu lēmumu mainīja un analīzes nodeva - tās bija negatīvas. Viņam tika piešķirts 5000 eiro liels naudassods. 2008. gada 3. maijā IIHF mājaslapā parādījās informācija par to, ka aģentūra Bušu esot attaisnojusi, bet vēlāk aģentūra paziņoja, ka šādu soli nav veikusi. Par šķērsli problēmas atrākai atrisināšanai tika minēta arī Vācijas hokeja federācijas nevēlēšanās sadarboties ar aģentūru. 2010. gadā Bušs paziņoja par izlases karjeras noslēgšanu. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) «WADA attaisno Florianu Bušu (angliski)».[novecojusi saite] [http://sports.delfi.lv/news/hockey2008 /news/article.php?id=20891776 «WADA lūdz diskvalificēt Vācijas izlases hokejistu Florianu Bušu»].[novecojusi saite]