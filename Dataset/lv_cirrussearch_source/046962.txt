Juris Upatnieks (dzimis 1936. gada 7. maijā, Rīgā) ir latviešu izcelsmes amerikāņu fiziķis, kurš 1962. gadā kopā ar citu amerikāņu fiziķi Emetu Leitu izgatavoja vienu no pirmajām hologrammām. Viņš ir arī Latvijas Zinātņu akadēmijas ārzemju loceklis. Astoņu gadu vecumā 1944. gadā Juris Upatnieks kopā ar vecākiem no Latvijas izceļoja uz Vāciju, pēc tam 1951. gadā devās uz ASV, Akronas pilsētu Ohaio štatā, kur jau bija pārcēlusies Jura vecākā māsa. 1955. gadā Upatnieks beidza vidusskolu kā labākais skolnieks un uzsāka studijas Akronas Universitātē. 1960. gadā šajā augstskolā viņš ar izcilību absolvēja inženieru studiju programmu. Sešdesmito gadu sākumā Upatnieks sāka strādāt Mičiganas Universitātē militāro radaru laboratorijā. Šajā laboratorijā, kura tagad tiek saukta par Vides pētījumu laboratoriju, tika strādāts pie pilnīgi jauna radara tipa un 1961. gadā Upatnieks kopā ar Emetu Leitu, strādājot pie radaru izveides, atklāja metodi, kā var uzņemt hologrammas, kurās būtu novērsta Denisa Gabora divu attēlu problēma. Taču pirmās publikācijas par šo metodi plašākai sabiedrībai viņi atrādīja 1962. gadā. 1968. gadā Upatnieks apprecējās ar latvieti Ilzi Indusu, kuru satika ASV pilsētā Sietlā. Otrā pasaules kara laikā arī viņas ģimene bija bēgusi no Latvijas. Ilze viņam dāvāja divus dēlus. 1973. gadā Juris Upatnieks kļuva par profesoru Mičiganas Universitātē, kur līdz pat 1996. gadam pasniedzis koherentās optikas kursu. Juris Upatnieks ir bijis vistuvāk no latviešu zinātniekiem, lai iegūtu Nobela prēmiju par sava darba ieguldījumu hologrāfijas attīstībā. Viņa vaļasprieki ir lauku tūrisms, sērfošana, burāšana. Kopš 1958. gada Juris Upatnieks ir akadēmiskās vienības "Austrums" biedrs. Juris Upatnieks ir ieguvis dažādas balvas par savu ieguldījumu fizikas attīstībā: 1965. gadā - Roberta Gordona piemiņas balva 1967. gadā - Tehniskā balva 1975. gadā - R.V.Vuda balva (R.W.Wood) 1976. gadā - Holley medaļa (American Society of Mechanical Engineers Holley Medal) par darbu hologrāfijas attīstīšanā 1976. gadā - labākā ASV izgudrotāja balva 1999. gadā - LZA Lielās medaļas laureāts 2007. gadā - Valtera Capa balva (labākais Latvijas izgudrotājs) Upatnieks ir ieguvis divdesmit ASV patentus gan hologrāfijā, gan koherentajā optikā. Piemēram, viņš ir patentējis hologrāfisko tēmēkli, kuru izmanto, lai varētu ātri šaut, ja nav laika tēmēt. Visi Jura Upatnieka patenti, kuri iesniegti ASV patentu birojā (angļu valodā) «Hologrāfija: no idejas līdz realitātei». Arhivēts no oriģināla, laiks: 2007. gada 31. decembrī. Skatīts: 2007. gada 28. novembrī. «Juris Upatnieks - LZA ārzemju loceklis». Arhivēts no oriģināla, laiks: 2007. gada 7. jūnijā. Skatīts: 2007. gada 28. novembrī. «Divu leģendu tikšanās». Arhivēts no oriģināla, laiks: 2007. gada 31. decembrī. Skatīts: 2007. gada 28. novembrī. «Mūsu cilvēki - Akadēmiskā vienība Austrums». austrums.lv. Skatīts: 2020-01-04. «Latvijas izgudrotāji un izgudrojumi - Juris Upatnieks». Arhivēts no oriģināla, laiks: 2007. gada 23. decembrī. Skatīts: 2007. gada 29. novembrī.