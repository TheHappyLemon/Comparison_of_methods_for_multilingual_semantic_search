Igors Bondarevskis (krievu: Игорь Захарович Бондаревский; 1913. gada 12. maijs, Rostova pie Donas — 1979. gada 14. jūnijs, Pjatigorska) bija PSRS starptautiskais lielmeistars šahā (1950). Piedzimis Rostovas pie Donas apkaimē kazaku ciemā Samsonovā. Jaunība piedalījies pilsētas sacensībās, bijis Rostovas pie Donas čempions šahā. No 1937. gada līdz 1963. gadam divpadsmit reizes piedalījies PSRS šaha čempionātu finālos. Lielākais panākums gūts 1940. gadā, kad Bondarevskis dalījis 1.-2. vietu un kļuvis par PSRS čempionu. 1948. gadā piedalījies Pasaules šaha čempiona izcīņas starpzonu turnīrā, kur izcīnījis 6. vietu, kas garantējusi piedalīšanos pretendentu turnīrā. Tomēr slimības dēļ Bondarevskis izlaidis pretendentu turnīru. 1960. gadā Ļeņingradas izlases sastāvā uzvarējis PSRS komandu čempionātā. Bieži piedalījies starptautiskajos šaha turnīros, kur lielākais panākums bija 1961. gadā Hastingsas (Anglija) šaha festivālā izcīnītā 2. vietā aiz Svetozara Gligoriča. 1948. gadā Bondarevskim piešķirts PSRS Nopelniem bagātā sporta meistara nosaukums. 1950. gadā FIDE Bondarevskim piešķīrusi starptautiskā lielmeistara (GM) nosaukumu, bet 1954. gadā - starptautiskā arbitra nosaukumu. Bijis pazīstams arī korespondencšahists. 1961. gadā kļuvis arī par ICCF lielmeistaru. Bijis pazīstams kā treneris. 1966. un 1969. gadā asistējis Borisam Spaskim mačos par Pasaules čempiona šahā nosaukumu. Par sasniegumiem šajā jomā 1966. gadā kļuvis par PSRS Nopelniem bagāto treneri. Devis nozīmīgu ieguldījumu šaha atklātņu teorijā, sevišķi Dāmas gambīta Tartakovera aizsardzības varianta (1. d4 d5 2. c4 e6 3. Zc3 Zf6 4. Lg5 Le7 5. e3 0-0 6. Zf3 h6 7. Lh4 b6) attīstībā, kuru bieži sekmīgi pielietoja viņa audzēknis Boriss Spaskis. Pēc profesijas ekonomists. Bijis precējies ar šaha lielmeistari (WGM) Valentīnu Kozlovsku. USSR Championship (1940) Saltsjöbaden Interzonal (1948) Hastings 1960/61 Igors Bondarevskis šahista profils vietnē chessgames.com Igors Bondarevskis šahista profils vietnē 365chess.com Igors Bondarevskis šahista profils vietnē chesstempo.com Igors Bondarevskis[novecojusi saite] šahista profils vietnē olimpbase.org (PSRS komandu čempionāti)