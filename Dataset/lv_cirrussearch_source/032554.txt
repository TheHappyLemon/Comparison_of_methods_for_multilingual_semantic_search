Bertalans Farkašs (Farkas Bertalan; dzimis 1949. gada 2. augustā) ir Ungārijas pirmais kosmonauts, 1980. gadā veicot lidojumu kosmosā ar PSRS kosmosa kuģi. Bijis gaisa spēku lidotājs, brigādes ģenerālis. Darbojas aviācijas biznesā. Ir esperanto valodas entuziasts. Bertalans Farkašs piedzima 1949. gada 2. augustā Ģulahāzas ciemā, Sabolčas-Satmāras meģē. 1967. gadā viņš pabeidza vidusskolu un iestājās Augstākajā lidotāju tehniskajā skolā. No 1969. līdz 1972. gadam mācījās Padomju Savienībā Krasnodaras augstākajā kara lidotāju skolā. 1972. gadā sāka dienēt Ungārijas pretgaisa aizsardzības iznīcinātāju aviācijā. 1978. gada janvārī Bertalans Farkašs kopā ar Bēlu Maģari kļuva par kosmonauta kandidātu. Martā sāka gatavoties kosmiskajam lidojumam Kosmonautu sagatavošanas centrā PSRS. Ungāru kosmonauta lidojumam pēc sākotnēja plāna bija jānotiek 1979. gadā, bet, tā kā Bulgārijas kosmonauta lidojumā radās tehniskas problēmas (Sojuz-33 nespēja saslēgties ar orbitālo staciju), lidojums tika atlikts uz nākamo gadu. 1980. gada 11. maijā Bertalans Farkašs oficiāli tika apstiprināts kosmosa kuģa Sojuz-36 pamatapkalpē. Bertalans Farkašs savu pirmo un vienīgo kosmisko lidojumu sāka 1980. gada 26. maijā, kosmosa kuģī Sojuz-36 kopā ar Valēriju Kubasovu dodoties uz staciju Saljut-6. 3. jūnijā viņi atgriezās uz Zemes kosmosa kuģī Sojuz-35. 1986. gadā Farkašs pabeidza studijas Budapeštas Tehniskajā universitātē Transporta mašīnbūves fakultātē. Pēc tam līdz 1992. gadam Tehniskajā universitātē veica zinātniskos pētījumus, nodarbojoties ar kosmisko aparātu sūtītās informācijas apstrādes problēmām. 1996. gadā Farkašs kļuva par Ungārijas militāro atašeju ASV, bet pēc trīs mēnešiem vietējā policija viņu aizturēja par automašīnas vadīšanu reibumā, un Farkašs tika atsaukts uz Ungāriju. 1999. gadā viņš sāka strādāt Militārajā universitātē par pētnieku, nodarbojoties ar vides aizsardzības problēmām. Bija Krievijas un Ungārijas kopuzņēmuma AO Pannon Barter prezidents. Ir lidsabiedrības Atlant-Hungary Airlines padomes priekšsēdētājs un līdzīpašnieks. Kopš 2003. gada ir uzņēmuma Airlines Service and Trade prezidents. 2006. gadā iekļuva Ungārijas parlamentā, pārstāvot partiju Ungārijas demokrātiskais forums. Informācija astronaut.ru (krieviski)