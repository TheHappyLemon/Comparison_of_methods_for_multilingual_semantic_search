Dmitrijs fon Felkerzāms (vācu: Dmitri von Fölkersahm, krievu: Дмитрий Густавович фон Фёлькерзам; 1846-1905) bija vācbaltiešu izcelsmes Krievijas kontradmirālis no Felkerzāmu dzimtas. Dzimis 1846. gada 29. aprīlī Papes muižā (Papenhof), ko tagad sauc par "Ezerskolu" Papes ezera ziemeļaustrumu krastā Nīcas pagastā. Flotes dienestā no 1860. gada. 1891. gadā kļuva par klipera "Džigit" (Джигит) komandieri. No 1895. gada - bruņukuģa "Imperators Nikolajs I" (Император Николай I) komandieris. No 1899. gada - kontradmirālis. Krievijas—Japānas kara laikā tika iecelts par Otrās Klusā okeāna eskadras jaunāko flagmani un bruņukuģa "Osļabja" (Ослябя) komandieri. Otrās Klusā okeāna eskadras sastāvā no Liepājas devās uz kara darbības norises vietu Tālajos Austrumos. Mira no slimības 1905. gada 11. maijā, dažas dienas pirms krieviem katastrofālās Cusimas kaujas. Lai nemazinātu apkalpes kaujas spējas, par kontradmirāļa nāvi netika publiski paziņots. Bruņukuģis "Osļabja" kopā ar D. Felkerzāma līķi tika nogremdēts Cusimas kaujas laikā.