Lapsu grīslis (latīņu: Carex vulpina) ir mainīga izskata grīšļu dzimtas suga. Savvaļā tā ir sastopama Eiropā, tostarp diezgan bieži visā Latvijas teritorijā. Lapsu grīslis ir daudzgadīgs, 40-100 cm garš lakstaugs, kurš pieder vienādvārpu grīšļu grupai, jo tā vīrišķie ziedi atrodas vārpiņu augšdaļā. Augs veido nelielu ceru. Stublājs ir asi trīsšķautņains, spārnains, raupjš un spēcīgs. Lapas ir pelēkzaļas, īsākas nekā stublājs, 0,5-1 cm platas un to gals ir smails. Pie stublāja pamata ir šķeldrainas lapu makstu paliekas. Ziedkopa ir blīva, 3-8 cm gara, diezgan masīva, vārpiņas strupas. Apakšējie ziedkopas zari mazliet atstāv. Seglapas ir ļoti īsas, plēkšņveidīgas. Augļa pūslītis ir zaļganbrūns, olveidīgs, 0,4-0,5 cm garš ar labi saskatāmu dzīslojumu. Segplēksne ir brūna, olveidīga, galā asi smaila, aptuveni pūslīša garumā. Zied maija beigās, jūnijā. «lapsu grīslis - Carex vulpina L. - Augi - Latvijas daba». www.latvijasdaba.lv. Skatīts: 2022-05-09.