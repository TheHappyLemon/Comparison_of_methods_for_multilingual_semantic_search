"Malvilas pils" ir franču rakstnieka Robēra Merla 1972. gadā sarakstīts postapokaliptisks zinātniskās fantastikas romāns. Robērs Merls par šo romānu 1974. gadā ieguva Džona Kempbela memoriālo balvu (John W. Campbell Memorial Award) nominācijā "Labākais zinātniskās fantastikas romāns". 1981. gadā tika uzņemta uz šo grāmatu balstīta filma ar tādu pašu nosaukumu. Grāmata latviski izdota 1981. gadā izdevniecībā "Zinātne" V. Meļinovska tulkojumā, sērijā "Fantastikas pasaulē". Romāna darbība norisinās divdesmitā gadsimta beigās. Tas stāsta par notikumiem pēc kodolkatastrofas, kad nelielai cilvēku grupai izdevies izdzīvot, jo atomsprādziena brīdī viņi atradušies kādas senlaicīgas pils vīna pagrabā. Arī daļu Larokas pilsētiņas, kurā atrodas Malvilas pils, pasargājusi klints. Drīz viņi konstatē, ka arī apkārtējās saimniecībās un ciemos ir saglabājusies dzīvība. Laiku pa laikam parādās jauni izdzīvojušie, taču ne visiem no tiem ir cēli nodomi, nākas saskarties ar vardarbību un cilvēku nogalināšanu. Arī paši malvilieši dažkārt ir spiesti nogalināt, lai paši netiktu nogalināti. Sabiedrībā notiek būtiskas izmaiņas. Mainās cilvēku rīcības motīvi, veidojas jauns kopdzīves modelis, un par dzīves dominanti kļūst cilvēces un cilvēcīguma saglabāšana. Viens no lielākajiem draudiem jaunajai sabiedrībai ir teokrātiskas diktatūras izveidošanās. Romāns veidots stāstījuma formā, Malvilas pils īpašniekam Emanuelam Kontam laiku pa laikam arī atgriežoties atmiņās par notikumiem, kas risinājušies viņa bērnībā un pirms katastrofas. «Vērts atcerēties. Robērs Merls (Robert Merle)». www.lffb.lv (angļu). Skatīts: 2019-07-06.[novecojusi saite] Malevil (1981) - IMDb. Atjaunināts: 2019-07-06 «Malvilas pils - Robērs Merls - iBook.lv - Grāmatu draugs». www.ibook.lv. Skatīts: 2019-07-06.