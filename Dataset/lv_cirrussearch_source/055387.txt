Trajāna tilts jeb Apollodora Donavas tilts (rumāņu: Podul lui Traian, serbu: Трајанов мост) bija 2. gadsimta sākumā celts romiešu tilts pār Donavu uz austrumiem no Dzelzs vārtiem. Mūsdienās šī vieta atrodas uz Rumānijas un Serbijas robežas. Tiltu pēc Damaskas Apollodora projekta uzcēla Romas imperators Trajāns pirms Otrā daku kara, lai nodrošinātu armijas apgādi. Tilts tika uzcelts rekordīsā trīs gadu laikā, novirzot Donavas gultni pa kanālu un izbūvējot 20 mūra balstus. Katrā tilts galā tika izbūvēts cietoksnis tilta aizsardzībai. Paša tilta struktūra tika izbūvēta no koka. Tilta laidumu garums (52 metri) netika pārspēti turpmāko 1000 gadu laikā. Netālu no tilta par godu ceļa pabeigšanai tika izcirsta 4 metrus gara un 1,75 metrus augsta memoriālā plāksne t.s. Tabula Traiana. Tilts pastāvēja apmēram 50 gadus, līdz imperators Adriāns nojauca koka daļas, lai apgrūtinātu barbaru iebrukumus. 1858. gadā, kad Donavas ūdens līmenis ievērojami samazinājās, skatam pavērās visu 20 balstu atliekas. 1906. gadā divi balsti tika nojaukti, lai netraucētu kuģošanu. No 1967. līdz 1969. gadam, saistībā ar HES būvniecību, Tabula Trajana tika pārcelta uz augstāku vietu klintī, lai paglābtu to no appludināšanas. Cietokšņa atliekas tilta Rumānijas pusē Tabula Traiana atliekas Tilta atliekas Serbijas pusē Vikikrātuvē par šo tēmu ir pieejami multivides faili. Skatīt: Trajāna tilts. Encyclopædia Britannica raksts (angliski) structurae.net