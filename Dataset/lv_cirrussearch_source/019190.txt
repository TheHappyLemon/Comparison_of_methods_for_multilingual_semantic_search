Martins Pliss (Martin Plüss; dzimis 1977. gada 5. aprīlī) ir bijušais šveiciešu hokejists, centra uzbrucējs, Šveices hokeja izlases dalībnieks. Profesionāļa karjeru aizvadījis Šveices hokeja līgas klubos Klotenes "Flyers" un SC Bern, kā arī Zviedrijas hokeja līgas klubā Frölunda HC. Kļuvis par seškārtēju Šveices čempionu, kā arī 2005. gada Zviedrijas čempionu. Šveices hokeja izlases sastāvā izcīnījis sudraba medaļas 2013. gada pasaules čempionātā. Kopumā spēlējis 14 pasaules čempionātos un četrās olimpiskajās spēlēs. Profesionāļa karjeru Pliss sāka 1994.—95. gada sezonā Šveices hokeja līgas kluba Klotenes "Flyers" sastāvā. Kluba rindās gan uzbrucējs nostiprinājās vien divas sezonas vēlāk. 1995. un 1996. gadā Pliss kopā ar komandu izcīnīja Šveices čempiona titulu. 2001. gadā viņš tika atzīts par līgas vērtīgāko spēlētāju. Klotenē hokejists spēlēja līdz pat 2003.—04. gada sezonas noslēgumam. No 2004. līdz 2008. gadam Pliss spēlēja Zviedrijas Elitsērijas klubā Frölunda HC, 2005. gadā izcīnot līgas čempiona titulu. 2008. gadā uzbrucējs atgriezās Šveicē, pievienojoties HK Berne rindām. Sākot ar 2010. gadu viņš pildīja komandas kapteiņa funkcijas. 2013., 2016. un 2017. gadā kopā ar komandu kļuva par līgas čempionu, 2013. gadā otro reizi karjerā iegūstot arī līgas vērtīgākā spēlētāja balvu. 2017. gada novembrī paziņoja par karjeras beigšanu. Šveices hokeja izlases rindās izcīnījis sudraba medaļas 2013. gada Pasaules čempionātā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski)