Nebalsīgs labiodentāls eksplozīvs slēdzenis ir skaņai [p] līdzīgs līdzskanis, ko artikulē gaisa plūsmu noslēdzot ar augšzobiem piespiestu apakšlūpu, līdzīgi, kā skaņai [f]. Starptautiskajā fonētiskajā alfabētā šo skaņu attēlo ar simbolu kopu [p̪]. Dažkārt tiek lietots (sevišķi bantu valodniecībā) IPA neiekļauts simbols ȹ, kas ir qp ligatūra. Nebalsīgais labiodentālais eksplozīvais slēdzenis fonēmiski (kā patstāvīga skaņa) nav atrodams nevienā valodā un ir sastopams tikai alofoniski. Congu valodas šinkunas dialektā ir afrikātas [p̪͡f] un [b̪͡v], kas, atšķirībā no vācu valodas bilabiāli labiodentālās afrikatas [p͡f], ir tīri labiodentālas skaņas. Nebalsīga labiodentāla eksplozīva slēdzeņa raksturojumi: Pēc artikulācijas veida tas ir eksplozīvs slēdzenis; balss traktā tiek noslēgta gaisa plūsma. Pēc artikulācijas vietas tas ir labiodentāls līdzskanis; tiek artikulēts ar apakšlūpu pret augšzobiem, Pēc fonācijas tas ir nebalsīgs; artikulācijas laikā balss saites nevibrē. Tas ir orāls līdzskanis; gaiss plūst caur muti. Tas ir centrāls līdzskanis; gaiss plūst pāri mēles vidum, nevis tās malām. Pēc gaisa plūsmas mehānisma tas ir ekspiratorisks; gaisa plūsma tiek virzīta uz āru ar plaušu palīdzību. Latviešu valodā nebalsīgo labiodentālo eksplozīvo slēdzeni atveido ar burtu "p". Balsīgs labiodentāls eksplozīvs slēdzenis