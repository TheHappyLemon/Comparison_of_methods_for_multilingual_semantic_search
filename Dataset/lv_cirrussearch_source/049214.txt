Mistikas elementi seriālā "Viņpus" palīdz veidot tā sižeta vadlīniju un ļauj pieskaitīt seriālu pie mistikas filmu žanra. "Viņpus" ir amerikāņu zinātniskās fantastikas seriāls, kas no 2008. līdz 2013. gadam tika demonstrēts kanālā BBC. Džefrija Džeikoba Eibramsa, Aleksa Kurtzmana un Roberto Orci radītais seriāls stāsta par izdomātu FIB apakšvienību "Viņpus", kas nodarbojas ar tādu noziegumu un parādību izmeklēšanu, kas atrodas uz realitātes robežas. Piecu gadu laikā seriālā attēlotā mitoloģija pieauga eksponenciāli, papildinoties ar plašu tēmu spektru (paralēlās realitātes, laikjoslas utt.), jauniem personāžiem un darbības vietām, lai uzturētu sižeta spraigumu un sasaistītu agrākās epizodes ar vēlākajām visā seriāla piecu sezonu garumā. Massive Dynamic ir izdomāts daudzpusīgs konglomerāts, kas darbojas ieroču testēšanas, robotikas, medicīnas iekārtu, aeronautikas, ģenētikas, farmācijas, sakaru, enerģijas, transporta un izklaides tehnoloģiju jomā. To dibinājis Viljams Bells 1993. gadā, un to vada Ņina Šarpa, Bella ilggadējā draudzene un kolēģe. Pēc Bella nāves uzņēmuma īpašumtiesības tiek pilnībā nodotas Volteram Bišopam. Tomēr, kad laikjosla tiek pārrakstīta, Volters Bišops šīs īpašumtiesības nav ieguvis. Uzņēmuma galvenā mītne atrodas 655. 18. Str. Ņujorkā. Reāli Massive Dynamic skatu filmēšana notika Pasaules tirdzniecības centrā (2006. gadā uzbūvētajā ēkā). Čārlijs Frensiss vērtēja, ka uzņēmuma vērtība ir aptuveni 50 miljardi dolāru. Galveno mītni Manhatanā 2036. gadā ar antivielas ierīci iznīcināja Volters Bišops. Saskaņā ar Viljama Bella teikto (Ower There, 2. daļa) paralēlajā visumā Massive Dynamic nepastāv, tomēr vismaz līdz 1985. gadam eksistējis Bishop Dynamic (Subject 13). Korteksifāns ir nootropiskas zāles, ko 1980. gadu sākumā radījis Volters Bišops kopā ar Viljamu Bellu. Korteksifāna mērķis ir uzlabot mēģinājumu subjektu garīgās spējas, ļaujot viņiem "pieskarties cilvēka prāta bezgalīgajām spējām". Šo zāļu iedarbība uz pieaugušu cilvēku, kas tās nav saņēmis jau bērnībā, var būt letāla, tāpēc pētījumi tika veikti ar bērniem aprūpes centros Džeksonvilā un Ohaio. Korteksifāna testēšana turpinājās līdz 1986. gadam. Starp bērniem, uz kuriem tika izmēģināts korteksifāns, bija arī mazā Olīvija Danhema. Korteksifāna ietekme dažādiem bērniem ir atšķirīga. Iegūtās spējas ietver telepātiju, prāta kontroli, pirokinēzi, telekinēzi un spēju pāriet no visuma uz visumu. Korteksifānam ir arī nelielas reģeneratīvās spējas. Seriāla pamatdarbība norisinās mūsu visumā, taču daudz kas notiek paralēlā visuma ietekmē. "Viņpus" ietvaros paralēlās pasaules ir neizbēgami saistītas, acīmredzot tas notika pēc atšķirīga notikuma pagātnē, kas veidoja paralēlo visumu. Būtiska nozīme ir abās pasaulēs esošo objektu kvantu saplūšanai, kas nodrošina Mašīnas (Doomsday Device) funkcijas un ļauj darbināt elektrisko rakstāmmašīnu, ko Vilkači izmanto, lai sazinātos ar paralēlo visumu. Paralēlais Visums šķiet daudz tehnoloģiski progresīvāks nekā mūsējais; tajā jau sen ir mobilie tālruņi, un kā vienota transporta forma tiek izmantoti dirižabļi. Seriālā attēlotajā nākotnē paralēlajā pasaulē (2009. gadā un turpmāk) Džons Kenedijs ir dzīvs un darbojas kā vēstnieks Apvienoto Nāciju Organizācijā. Arī dažādas citas personas, piemēram, Džons Lenons un Mārtins Luters Kings joprojām dzīvo. Paralēlajā visumā Amerikas Savienotajās Valstīs ir tikai 48 štati. Turklāt liela daļa rietumu Kalifornijas ir pazudusi, kas liecina, ka spēcīga zemestrīce izraisījusi liela piekrastes reģiona nogrimšanu zem jūras līmeņa. Citas ietekmes pasaules mērogā ir izraisījušas aitu izzušanu, bet kafija kļuvusi par vērtīgu retumu. Kaut arī paralēlajā visumā notika 11. septembra uzbrukumi, tika uzbrukts tikai Baltajam namam un Pentagonam, bet Pasaules tirdzniecības centrs ir vesels un neskarts. Ir daudzas atšķirības arī paralēlās pasaules popkultūrā: nekad nav ticis sarakstīts stāsts par Šerloku Holmsu, filmā "Atpakaļ nākotnē" galveno lomu tēlo Ēriks Štolcs, daudzi komiksu tēli ir atšķirīgi vai vispār nepastāv. Olīvijas Danhenas dubultnieci mūsu Olīvijas kolēģi ir iesaukuši par Viltuslīviju (Fauxlivia), šo vārdu seriāla veidotāji aizguvuši no faniem. Arī Viltuslīvija ir "Viņpus" dalībniece, viņai ir garāki un nedaudz iesarkani mati, viņa ir pašpārliecinātāka, izveicīgāka un labāka šāvēja nekā Olīvija. Līdz trešās sezonas sākumam Viltuslīvijai bija draugs Frenks, taču tas viņu atstāja, kad uzzināja, ka viņa gaida bērnu no Pītera Bišopa. Voltera Bišopa dubultnieks ir Volternatīvs (Walternate), tā viņu nosaucis pats Volters. Līdz Pītera nolaupīšanai viņa dzīve bija līdzīga Voltera dzīvei, Viņš ir Amerikas Savienoto Valstu aizsardzības ministrs un paralēlās pasaules "Viņpus" ir tiešā viņa pakļautībā. Linkolns Lī seriālā vispirms parādās kā paralēlā visuma vienības "Viņpus" vadošais aģents. Viņa dubultnieks mūsu visumā ir daudz klusāks un mierīgāks FIB aģents, kas norīkots strādāt vienībā "Viņpus". Daži dubultnieki jau ir miruši. Pīters Bišops ir no paralēlā visuma, viņa dubultnieks šajā pasaulē miris bērnībā no retas ģenētiskas slimības. Viljams Bells apgalvoja, ka viņa dubultnieks jaunībā gājis bojā autokatastrofā. Paralēlā visuma pulkvedis Broilzs tiek nogalināts, kad palīdz Olīvijai atgriezties mūsu visumā (ceturtajā sezonā, kad tiek pārrakstīta laikjosla, viņš atkal parādās). Paralēlās pasaules Linkolnu Lī seriāla ceturtās sezonas beigās nogalina Vilkacis. Pītera un Olīvijas mātes ir mirušas, taču dzīvas paralēlajā visumā. Modelis ir seriāla pirmās sezonas galvenais elements. Mēģinot izsekot Deividam Robertam Džonsam, Olīvija atklāj, ka daudzi no "Viņpus" izmeklētajiem notikumiem ir saistīti ar izdomātu Reidenas ezeru Ņujorkā. Vēlāk Volters atklāj, ka šī vieta ir vājais punkts starp visumiem, radies viņa 1985. gadā veiktās pārejas dēļ. Kad Voltera dēls Pīters bērnībā nomira no ģenētiskas slimības, Volters atklāja, ka Volternatīvam, viņa dubultniekam no paralēlā visuma, ir izdevies sintezēt zāles, ar ko Pīteru izārstēt (arī šajā visumā Pīters bija slims), taču Volternatīvs to nav pamanījis, jo tai brīdī viņu iztraucēja Novērotājs. Volters sintezēja vajadzīgās zāles pats un, izmantojot paša konstruētu, vēl nepārbaudītu ierīci, uz Reidenas ezera ledus šķērsoja pasauļu robežu, vēlēdamies izārstēt Pīteru un atgriezties. Kad Ņina Šarpa mēģināja viņu aizkavēt, lai netiktu izmantota nepārbaudīta ierīce, zāļu pudelīte saplīsa, un Volters aizveda Pīteru uz mūsu visumu, izārstēja to, taču neatrada sevī spēku nogādāt Pīteru atpakaļ. Volters atklāj, ka viņa nepārbaudītā ierīce ir sabojājusi robežu starp visumiem un kļuvusi par iemeslu Modelim un dažiem mazākiem notikumu epicentriem mūsu pasaulē, taču paralēlajā pasaulē šie notikumi izpaužas vēl spēcīgāk. "Pēdējā lielā vētra" ir koncepcija par to, ka tad, ja starp paralēlajiem visumiem tiks atvērts tilts, pastāv iespējamība, ka viens vai otrs no šiem visumiem tiks iznīcināts. Šādas iespējamības tiešs iemesls ir tas, ka Volters bija nolaupījis Pīteru no paralēlā visuma, jo vienlaikus vienā un tai pašā vietā nevar ietilpt divi objekti. Sērijā The Day We Died parādīts, kā Pīters, izmantojot Mašīnu, nonāk nākotnē, kurā paralēlais visums ir pilnībā iznīcināts. Lai mēģinātu to novērst, Pīters izmanto Mašīnu, lai izveidotu tiltu starp abiem visumiem cerībā, ka tie varētu sadarboties. ZFT ir akronīms vācu valodas frāzei Zerstörung durch Fortschritte der Technologie, burtiski tulkojams kā "Iznīcināšana, izmantojot tehnoloģiju attīstību". ZFT ir kultam līdzīga aģentu grupa, kas strādā, lai atvērtu vārteju starp abiem visumiem. Kults seko ZFT manifestam, dokumentam, kurā aprakstīts, kā atvērt šo vārteju, šķiet, to sarakstījis Volters pirms ievietošanas psihiatriskajā slimnīcā. Lai gan Volters vairs neatceras lielu daļu no tā, atklājas, ka Viljams Bells ir izgriezis gabaliņu Voltera smadzeņu, lai viņš pilnīgi aizmirstu, kā šķērsot visumu robežu. Alternatīvajā laikjoslā Džonsam izdevās šķērsot portālu un nokļūt paralēlajā visumā. Vēlāk Deividu Robertu Džonsu nogalina Olīvija Danhema, tiek sagūstīti viņa pakalpiņi (paralēlā visuma Ņina Šarpa un pulkvedis Broilzs). Bella pasaules iznīcināšanas plāns tiek apturēts, Volteram nogalinot Olīviju, jo viņa bija enerģijas avots (pateicoties korteksifānam, Olīvija atdzīvojas, taču ir zaudējusi savas pārdabiskās spējas). Vilkači ir cilvēka un mašīnas hibrīdi, ko paralēlajā visumā izveidojis Volternatīvs (un daļēji Viljams Bells). Šo hibrīdu asinīs ir augsts dzīvsudraba saturs. Bieži vien to asins sudraba nokrāsa ir vienīgais veids, kā tos atšķirt no īstajiem cilvēkiem. Ierodoties mūsu visumā, tie parādās bezveidīgā formā, līdz iegūst cilvēka īpašības, izmantojot speciālu ierīci. Ierīce darbojas tikai tad, kad tā ir savienota gan ar Vilkača ķermeņa mutes aukslēju, gan ar cilvēku. Process, kurā Vilkacis iegūst cilvēka izskatu, cilvēku galu galā nogalina. Šī ierīce ir nepieciešama, lai Vilkači saglabātu cilvēka formu; bez tās viņi īslaicīgi var paildzināt cilvēka izskatu, ieēdot dzīvsudrabu. Vilkači sazinās ar paralēlo visumu, izmantojot rakstāmmašīnu Selectric 251, kas atrodas slepenā telpā rakstāmmašīnu remontdarbnīcā, un ar kvantu sapinuma palīdzību saistīta ar tādu pašu rakstāmmašīnu paralēlajā visumā. Vilkači nenoteiktu laiku var palikt neaktīvā stāvoklī; kāds Vilkacis pat nodibināja ģimeni un tikai vēlāk tika aktivizēts uzdevuma veikšanai. Sakarā ar to, ka Volters bija šķērsojis pasauļu robežu, paralēlais visums (un daļēji arī mūsu visums) cieš no laiktelpas vājajām vietām, kurās potenciāli var rasties gravitācijas singularitāte. Dzintars (Amber 31422) ir sacietējošs gāzveida maisījums, ko izsmidzina virs bojātā apgabala. Dzīvās būtnes, kas atrodas šādā apgabalā, tiek ieslodzītas līdzīgi kukaiņiem dzintara gabaliņā. No sabiedrības tiek slēpts fakts, ka Dzintarā ieslodzītie neiet bojā — viņi joprojām ir dzīvi. Mūsu visumā Dzintara izmantošana pirmoreiz notika seriāla pirmās sezonas epizodē The Ghost Network, kur to izmantoja autobusa izolēšanai. Citā alternatīvajā nākotnē, kas risinās sērijā Letters of Transit un pēdējās sezonas piecās sērijās, Volters, Astrida, Pīters, Olīvija un Viljams Bells speciāli sevi ieslēdz uzlabotas versijas Dzintarā, no kura iespējams atbrīvoties, uz dažām sekundēm pārvēršot to gāzveida stāvoklī. Mašīna (The Machine, Wave Synch Device, Doomsday Device) seriālā pirmoreiz tiek parādīta tā otrās sezonas noslēguma sērijā Over There. Tā ir veidota no dažādām sastāvdaļām, kas mūsu visumā apslēptas visā pasaulē. Pirmo Cilvēku grāmatas apgalvo, ka Mašīnu konstruējuši Pirmie Cilvēki un tā spēj iznīcināt vai radīt visumus. Mašīnas pastāv abos visumos, un šķiet, ka tās reaģē tikai uz Pīteru; abos visumos eksistē zīmējums, kas parāda Pētera liesmojošās acis, izmantojot Mašīnu. Paralēlajā visumā Volternatīvs izmanto savas ASV aizsardzības ministra iespējas, lai aktīvi meklētu Mašīnas detaļas, uzskatot, ka to var izmantot, lai dziedinātu sabrukumu, ko cieš viņa visums. Tomēr viņš nespēj iegūt visas detaļas un tāpēc nosūta Viltuslīviju uz mūsu visumu kā spiedzi, lai tā mūsu visumā iegūtu vajadzīgās Mašīnas detaļas. Lai aktivizētu Mašīnu, Volternatīvs Pītera vietā ir spiests izmantot Pītera un Viltuslīvijas bērna asinis, kas arī veiksmīgi izdodas. Taču netiek panākts vēlamais efekts. Mašīnas aktivizēšana paralēlajā visumā izsauc mūsu visumā jau noritošā sabrukuma procesa paātrināšanos, taču neaptur paralēlā visuma sabrukšanu. Tāpēc tiek aktivizēta Mašīna mūsu visumā, lai mūsu visumu pasargātu. Tā nikni atgrūž jebkuru objektu, arī Pīteru, kad viņš mēģina tai piekļūt. Vēlāk Sems Veiss apgalvo, ka tas ir tāpēc, ka Mašīna ir "neapmierināta", uzskatot, ka Pīters jau atrodas tajā, kaut arī tā nebija, un rīkojusies, lai pasargātu viņu no briesmām. Viņš arī apgalvo, ka Mašīna darbojas kā pasaules iznīcinātāja (doomsday device), bet faktiski tas tā nav. Kad Pīteram tomēr izdodas iekļūt Mašīnā, viņš redz vīziju par 2026. gadu. Šajā laika joslā tas, ka Pīters izmantoja Mašīnu, ir iznīcinājis paralēlo visumu, bet nav apturējis mūsu visuma sabrukšanu, kas tagad notiek divreiz ātrāk nekā pirms piecpadsmit gadiem. Šī vīzija ļauj Pīteram saprast Mašīnas patieso būtību, un viņš izmanto Mašīnu, lai apvienotu telpas, kurās abos Visumos atrodas Mašīnas. Viņš izveido tiltu starp mūsu un paralēlo visumu, lai pāreja starp tiem būtu daudz vienkāršāka, cerot, ka viņi varēs sadarboties, lai glābtu savas pasaules. Tomēr pēc tam Novērotāji izdzēš Pīteru no laikjoslas, jo viņš ir izpildījis savu uzdevumu. Neskatoties uz to, ka šī darbība radīja alternatīvu laikjoslu, tilts starp visumiem paliek atvērts lielāko ceturtās sezonas daļu, līdz abi visumi ir spiesti to aizvērt, jo Deivids Roberts Džonss mēģina tiltu izmantot, lai abus visumus iznīcinātu. Pirmie Cilvēki ir mīts, kas pirmo reizi tiek pieminēts trešās sezonas sērijā 6955 kHz. Šis mīts stāsta, ka reiz eksistējusi inteliģentu būtņu rase, kas atbildīga par Mašīnas radīšanu. Mūsu visumā Sema Veisa priekštecis Semjuels Veiss I 19. gadsimta beigās radīja manuskriptu, kas vēstīja par Pirmajiem Cilvēkiem un Mašīnu, šo manuskriptu viņš bija publicējis dažādās valodās, parakstot to ar pseidonīmiem, kas bija viņa vārda anagrammas, piemēram, Seamus Wiles. Sērijā The Day We Died atklājas, ka Pirmie Cilvēki nav nekas vairāk kā Voltera, Astrīdas, Ellas un dažu citu nākotnes versija, kas Ņujorksitijā caur tārpeju nosūtījuši izjaukto Mašīnu tālā pagātnē. Volters ir atstājis piezīmes par Mašīnas detaļu atrašanās vietu koordinātām, kā arī Pītera un Olīvijas zīmējumus. Volters ir arī nodrošinājis, ka Mašīna spēs parādīt drūmo nākotni, kādu pagātnes Pīteram būtu jāpiedzīvo, ļaujot viņam veikt citādu izvēli. Kad Pīters izveidoja tiltu, kas savieno abus visumus, viņš tai pašā mirklī pazuda, un ne Olīvija un Volters, ne arī viņu dubultnieki vairs neatcerējās, ka Pīters eksistējis. Novērotāji uzskata, ka Pīters ir jādzēš no laikjoslas, taču Septembris neizdzēš Pītera atstātās pēdas pilnībā, jo Olīvija un Volters mīl Pīteru tik stipri, ka viņš nevar tikt pilnīgi aizmirsts. Sērijā Subject 9 Pīters atkal parādās, iznirstot no Reidenas ezera. Pīters ir vienīgais, kas atceras notikumus iepriekšējā laikjoslā, un viņam nākas pielikt pūles, lai tajā eksistējušās attiecības atjaunotu arī jaunajā laikjoslā. Gan saņemtais korteksifāns, gan mīlestība, ko Olīvija izjūt pret Pīteru, liek viņai pamazām atcerēties iepriekšējās laikjoslas notikumus un atkal veidot saikni ar Pīteru. Saskaņā ar Septembra teikto viņa ir oriģinālā Olīvija, un katra persona šajā jaunajā laikjoslā ir no iepriekšējās laikjoslas. Pīters nav nonācis citā laikjoslā, bet izdzēsts un pēc tam iemests atpakaļ tajā pašā, no kuras tika izdzēsts. Alternatīvā laikjosla ir ļāvusi filmas veidotājiem pārskatīt agrākos notikumus no iepriekšējām sērijām, parādot, kā noteikti notikumi risinājušies bez Pītera ietekmes. Jaunajā laikjoslā Olīvija ir nošāvusi savu vardarbīgo patēvu. Paralēlais visums Olīviju ir nolaupījis, viņa nav labprātīgi devusies uz turieni glābt Pīteru. Pulkvedis Broilzs paralēlajā visumā ir dzīvs, viņš nav gājis bojā, palīdzot Olīvijai atgriezties. Viltuslīvija joprojām dzīvo kopā ar savu draugu Frenku, kurš sākotnējā laikjoslā pameta viņu pēc tam, kad uzzināja, ka tā gaida bērnu no Pītera. Deivids Roberts Džonss ir veiksmīgi aizbēdzis uz paralēlo visumu, jo nebija Pītera, kas viņu varētu aizkavēt. Novērotāji ir īpatnēji, bālas ādas krāsas cilvēki bez matiem, tie parasti valkā pelēkus uzvalkus un platmales. Viņi ir nerunīgi, ar apkārtējiem kontaktējas ļoti minimāli. Novērotāji parādās, kad norisinās vēsturiski svarīgi notikumi. Tie izmanto modernu aprīkojumu, piemēram, uzlabotas sakaru ierīces un kompaktus binokļus, saziņai lieto īpašu alfabētu. Viņiem ir neatīstīta garšas izjūta, bieži vien tiek parādīts, ka tie var nobaudīt tikai ļoti asus ēdienus. Novērotājiem gandrīz nemaz nav emociju. Novērotāji spēj prognozēt nākotnes notikumus, viņi var bez grūtībām pārvietoties laikā un šķērsot pasauļu robežas. Sērijā The End Of All Things atklājas, ka Novērotāju grupa, kas parādās seriāla pirmajās piecās sezonās, ir zinātnieki no tālas nākotnes vai vismaz vienas no iespējamām cilvēces nākotnēm. Šī grupa devās uz pagātni, lai novērotu notikumus, kas noveda pie viņu radīšanas. Novērotājiem, kas parādījās seriāla pirmajās četrās sezonās, bija gada mēnešu vārdi: Novērotājs Septembris parādās katrā sērijā vismaz īsā epizodē, Novērotājs Decembris — daudz retāk. Sērijā August parādās Novērotājs Augusts, kurš mēģina mainīt kādas jaunas sievietes likteni. Sērijā Peter Septembris ir redzams abos visumos: paralēlajā visumā panākot, lai Volternatīvs neievēro, ka izdevies sintezēt pareizās zāles Pītera ārstēšanai, bet mūsu visumā izglābjot Reidenas ezera ledū ielūzušos Volteru un Pīteru. Sērija Letters of Transit atklāj, ka līdz 2609. gadam Novērotāji pamazām ir nodarījuši kaitējumu Zemes videi, 2609. gadā tie vienkārši izlemj atgriezties 21. gadsimta sākumā un kolonizēt planētu pirms vides iznīcināšanas. Novērotāji iebruka 2015. gadā, veicot "attīrīšanu" un nogalinot daudzus cilvēkus. Kaut arī cilvēki turpināja pretoties, līdz 2036. gadam Novērotājiem pamatā izdevās iekarot planētu. Seriāla piektajā sezonā uzmanība pievērsta notikumiem šajā cilvēces nākotnē, kur Novērotāji, kurus vada kapteinis Vindmarks, kontrolē atlikušos Zemes cilvēkus, izmantojot savas īpašās spējas un savu atbalstītāju — lojālistu palīdzību. Nepakļāvīgu cilvēku grupa Pretošanās cīnās pret Novērotājiem un ir daudz uzzinājuši par viņu spējām, tostarp to, ka Novērotāju kakla aizmugurējā daļā atrodas implants, kas uz emociju rēķina paplašina viņu garīgās spējas. Sakarā ar to, ka sešus gadsimtus tālā nākotnē Zemes atmosfēra ir daudz piesārņotāka, 21. gadsimta gaiss viņiem ir par "tīru", lai te ilgstoši dzīvotu, viņi šeit jūtas nekomfortabli. Tādēļ pēc Zemes iekarošanas viņi sāka būvēt iekārtas, lai palielinātu oglekļa monoksīda līmeni atmosfērā, līdz ar to pēc dažiem desmitiem gadu cilvēku paredzamais dzīves ilgums samazināsies. Sērijā The Boy Must Live Septembris paskaidro, ka Novērotāju pēdējā, emocijas zaudējusī versija radusies kāda norvēģu zinātnieka 2167. gadā veiktā eksperimenta rezultātā. Šis zinātnieks bija pirmais, kas aizstāja smadzenēs negatīvajām emocijām (tādām kā naids, skaudība, alkatība) paredzēto daļu ar šūnām intelekta līmeņa paaugstināšanai. Pēc tam veidojās vairākas cilvēku paaudzes, kam trūka arī pozitīvo emociju, uz to rēķina attīstoties vēl augstākām intelektuālajām spējām. Eksperimentētājs modificēja cilvēka gēnus, lai nomainītu zināmas emocijas pret uzlabotām garīgajām spējām. Eksperiments izdevās, taču noveda pie tādu cilvēku rašanās, kam gandrīz nemaz nav emociju, taču ir augsti attīstīts intelekts, un cilvēcei evolucionējot šādā virzienā, bija radies jauns cilvēku veids — Novērotāji. Cilvēkiem bez emocijām nebija vēlēšanās dzemdēt, un tādēļ Novērotāji izstrādāja tehnoloģiju, lai īpašās kamerās mākslīgi audzētu jaunus Novērotājus, izmantojot esošo Novērotāju DNS. Novērotāju augšanas procesā dažkārt radās ģenētiskas anomālijas. Parasti Novērotāji tādos gadījumos iznīcināja embrijus, kuriem bija novirzes no normas. Viena no šādām anomālijām bija XB-6783746, šī Novērotāja ģenētiskais "tēvs" bija Septembris. Viņš neiznīcināja savu pēcnācēju, bet darīja visu, lai to pasargātu. Pēc skenēšanas atklājās, ka viņa dēls ir pat gudrāks, nekā nobriedušie Novērotāji bez emocijām. Septembra dēlam, kuru vēlāk iesauca par Maiklu, bija gan cilvēka emocijas, gan Novērotāju līmeņa intelektuālās spējas. Septembris slēpa bērnu 21. gadsimta sākumā (tā bija cilvēces nākotne, bet, salīdzinot ar Septembra laiku, vairākus gadsimtus dziļa pagātne). Seriāla finālā Volteram kopā ar Maiklu veiksmīgi izdodas nokļūt nākotnē — 2167. gadā, lai pārliecinātu norvēģu zinātniekus atteikties no eksperimentiem reproduktīvajā medīcīnā, kas varētu ietekmēt cilvēku emocijas. Šīs emocijas ir cilvēces sirdsapziņas mugurkauls un morāles kompass, un, tās zaudējot, cilvēcei draud kļūšana par pabirām, aukstiem aprēķinātājiem bez jūtām — Novērotājiem. Seriāla finālā Decembris paskaidro, ka viņi — visi divpadsmit zinātnieku grupas locekļi — ir sākuši izjust emocijas, taču nolēmuši to neatklāt, lai citi, nākotnes Novērotāji viņus neatklātu. Viņi arī nebija zinājuši, ka viņu misija bijusi priekšnoteikums, kas noveda pie 2015. gada iebrukuma. Seriāla piektās sezonas pirmajā sērijā tiek atklāts, ka Volters ar Septembri bija strādājuši pie plāna, kā uzvarēt Novērotājus. Plānā bija iekļauti vairāki elementi, kurus Volters paslēpa dažādās vietās un pēc tam izveidoja videoierakstus Betamax kasetēs, lai nākotnē viņš vai kāds cits varētu uzzināt, kur meklēt šos elementus. Īsi pēc Novērotāju iebrukuma Volters paglabāja šīs kasetes savas laboratorijas apkārtnē un pēc tam izmantoja Dzintaru, lai paslēptu tās no Novērotājiem. Viņš arī parūpējās par savu atmiņu sagrozīšanu, lai Novērotāji neuzzinātu par plānu, ja tie skenētu viņa prātu. Būtiska Plāna sastāvdaļa ir Maikla nosūtīšana nākotnē, uz 2167. gadu, cerot, ka norvēģu zinātnieki, kas strādā pie gēnu programmas, varētu redzēt, ka vienlaikus iespējams gan augsti attīstīts intelekts, gan emocijas, un izbeigtu eksperimentu. Tas savukārt izdzēsīs Novērotāju esamību no laika, un, kā pārliecināts Septembris, atjaunos laika līniju no brīža, kad iebruka Novērotāji. Ken Tucker. «'Fringe': Save this show! A guide (and a plea) for new fans.». Entertainment Weekly, 2011-03-11. Arhivēts no oriģināla, laiks: 2011-04-07. Skatīts: 2011-04-05. Alex Strachan. «On the Fringe: Made-in-Vancouver sci-fi hit explores a dual universe». Vancouver Sun, 2010-10-06. Arhivēts no oriģināla, laiks: 2010-11-21. Skatīts: 2011-04-06. Ramsey Isler. «Massive Mysteries: Fringe's Corporate Giant». IGN, 2008-09-09. Arhivēts no oriģināla, laiks: 2009-04-06. Skatīts: 2011-04-05. Andrew Hanson. «'Fringe': Inside Massive Dynamic». Los Angeles Times, 2009-11-13. Skatīts: 2011-04-05. Subject 13, Fringe Hugh Hart. «Strange Parallels: 4 Ways Fringe Tops Lost». Wired (magazine), 2011-05-08. Skatīts: 2011-05-08. Maxine Shen. «'Fringe' goes over there». New York Post, 2010-10-30. Arhivēts no oriģināla, laiks: 2010-12-03. Skatīts: 2010-12-19. Ramsey Isler. «Investigating Fringe: The Parallel Universe». IGN, 2010-04-07. Arhivēts no oriģināla, laiks: 2010-05-28. Skatīts: 2010-12-17. Brian Truitt archiveurl = https://archive.today/20101222101354/http://whosnews.usaweekend.com/2010/09/fringe-producers-on-alternate-universes-and-a-third-season-we%E2%80%99re-interested-in-world-building/. «‘Fringe’ producers on alternate universes and a third season: ‘We’re interested in world building’». USA Today, 2010-09-16. Arhivēts no oriģināla, laiks: 2010-12-22. Skatīts: 2010-12-17. Patrick Lee. «Secrets of the alternate U.S.A. from Fox's Fringe». Blastr, 2010-05-14. Arhivēts no oriģināla, laiks: 2011-01-24. Skatīts: 2010-12-17. Do Shapeshifters Dream of Electric Sheep?, Fringe Doc Hackley. «mC Wave Sink No. 3». Fringepedia.net, 2010-02-06. Arhivēts no oriģināla, laiks: 2014-09-06. Skatīts: 2014-09-08. The Day We Died, Fringe Charlie Jane Anders. «What to Expect From Fringe Season 4: "The show has a meaning that we haven’t shared yet"». io9, 2011-08-11. Skatīts: 2011-08-11. «EMMYS: 'Fringe's Jeff Pinkner & Joel Wyman». Deadline Hollywood. 2011-06-23. Skatīts: 2011-07-19. Matt Webb Mitovich. «Fringe Finale Exclusive: WTF Just Happened?! Producers Answer (Some) Burning Questions». TVLine, 2011-05-06. Arhivēts no oriģināla, laiks: 2011-07-13. Skatīts: 2011-07-19. Gary Levin. «Michael Cerveris of 'Fringe' relishes role of the Observer». USA Today, 2009-11-19. Skatīts: 2011-08-13. August, Fringe