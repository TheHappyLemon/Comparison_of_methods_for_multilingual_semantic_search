Inspiration4 bija ASV uzņēmuma SpaceX kosmosa kuģa Crew Dragon lidojums. Tas orbītā tika palaists 2021. gada 16. septembrī. Šis bija pirmais orbitālais lidojums, kurā visi kosmosa kuģa apkalpes dalībnieki bija neprofesionāli kosmonauti. Nolaižamais aparāts uz Zemes atgriezās 18. septembrī, autonomā lidojumā pavadot nepilnas trīs dienas. Inspiration4 tika izmantots kosmosa kuģa nolaižamais aparāts C207 jeb Resilience, kas 2020. gadā lidoja misijā Crew-1. Tā saslēgšanās mezgls kapsulas augšdaļā tika nomainīts pret vienlaidu kupolveida stikla logu. Nesējraķetei izmantota pirmā pakāpe (sērijas numurs B1062), kas jau bija divas reizes lidojusi. Uzņēmuma Shift4 Payments dibinātājs Džereds Aizekmens bija nolēmis izmantot lidojumu kosmosā, lai savāktu ziedojumus 100 miljonu ASV dolāru apmērā Sv. Jūdas bērnu pētniecības slimnīcai Memfisā bērnu vēža izpētei. Viņš pilnībā apmaksāja lidojumu. Viena no apkalpes vietām tika izlozēta loterijā starp ziedotājiem slimnīcai. Otru vietu piešķīra tam, kurš nodrošināja projekta reklāmu sociālajos tīklos. Trešā vieta tika nodrošināta kādam no slimnīcas darbiniekiem. Džereds Aizekmens bija pieredzējis pilots, un bija apguvis militārās lidmašīnas. Viņš uzņēmās Inspiration4 komandiera pienākumus. Par slimnīcas pārstāvi tika izraudzīta ārsta palīdze Heili Arseno, kurai bērnībā konstatēja kaulu vēzi, bet viņa izārstējās, lai gan zaudēja kājas daļu. Slimnīcas rīkotajā izlozē uzvarēja kāda neuzrādīta persona, kura atdeva savu vietu draugam, atvaļinātam ASV Gaisa Spēku tehniķim Kristoferam Sembroski, kurš arī bija viens no izlozes 72 000 dalībniekiem. Shift4 Payments lidojumam izvēlējās uzņēmēju Šānu Proktori, kura uzvarēja konkursā (līdzīgu Shark Tank) par labāko biznesa ideju, ko izmantotu Shift4 komercijas risinājumus. Proktore bija arī ģeoloģijas profesore, zinātnes popularizētāja. Inspiration4 apkalpe augšupceļā un lejupceļā: Inspiration4 tika palaists 2021. gada 16. septembrī 00:02:56 UTC ar nesējraķeti Falcon 9 Block 5 no Kanaveralas zemesraga Gaisa spēku stacijas starta laukuma SLC-39A. Pēc derīgās kravas atdalīšanas raķetes pirmā pakāpe nolaidās uz peldošas platformas Just Read The Instructions Atlantijas okeānā. Kosmosa kuģis tika ievadīts orbītā ar apogeju 585 km un orbītas slīpumu 51,6°. 18. septembrī 22:11 UTC Crew Dragon atdalīja nehermētisko kravas nodalījumu. 22:16 UTC tika sākts bremzēšanas manevrs. Aptuveni 22:53 UTC kuģis iegāja atmosfēras blīvajos slāņos. 23:06:49 UTC nolaižamais aparāts nolaidās Atlantijas okeānā, Kanaveralas zemesraga tuvumā. Lidojuma ilgums bija 2 dienas 23 stundas 3 minūtes. Four private citizens ride SpaceX rocket into orbit on historic mission Stephen Clark, spaceflightnow.com, 2021-09-16 Inspiration4 SpaceX Crew Dragon Gunter Dirk Krebs