Gemini ir zviedru duets, kura sastāvā ir Karina Glenmarka un Andešs Glenmarks — māsa un brālis. Duets izdeva divus studijas albumus: Gemini (1985) un Geminism (1987). Abi albumi sasniedza top 20 vietas Zviedrijas albumu topos, bet ārpus Skandināvijas ievērojami panākumi netika gūti. Vienīgais starptautiski izdotais singls bija Just Like That, kura piedziedājumu iepriekš ierakstīja popgrupa ABBA 1982. gadā. Pirms darbības duetā, Karīna un Andešs piedalījās ģimenes grupā Glenmarks kopā ar tēvoci Bruno un tanti Annu Luīzi Hansoni, kā arī vēlāk brālis ar māsu kopīgi izdeva divus singlus, no kuriem Kall Som Is ("Auksts kā ledus") tika iesniegts atlasei 1984. gada Eirovīzijas dziesmu konkursam. Herreys, atlases uzvarētāji, tajā gadā uzvarēja Eirovīziju ar dziesmu Diggi-Loo Diggi-Ley. Vēlāk Herreys arī ierakstīja savu kaverversiju dziesmai Kall Som Is. Lielāko daļu 1985. gadā izdotā albuma Gemini sarakstīja bijušie ABBA dalībnieki Benni Andešons un Bjērns Ulveuss, kuri arī izdomāja grupas nosaukumu. Trīs dziesmas sarakstīja Andešs kopā ar savu toreizējo dziesmu sacerēšanas partneri Ingelu Forsmanu. Galvenais albuma singls bija Just Like That, kas guva panākumus dažās Centrāleiropas valstīs. Dziesmu Slowly gadu iepriekš ierakstīja bijusī ABBA dalībniece Frīda Lingstāde savā albumā Shine. Vēlāk Gemini versijas kaverversiju ierakstīja meksikāņu grupa Timbiriche, pārdēvējot dziesmu uz Muriendo Lento. 1987. gadā izdotais albuma Geminism dziesmas tika veidotas popmūzikas stilā, atšķirībā no iepriekšēja albuma poproka stila. Dziesmas T.L.C., Wild About That Girl un Mio My Mio tika izdotas kā singli. Mio My Mio tika sacerēta kā viena no dziesmām Astridas Lindgrēnas grāmatas "Mio, manu Mio" ekranizācijai. Vēlāk šīs dziesmas zviedru valodas versija Mio min Mio sasniedza trešo vietu Svensktoppen dziesmu sarakstā. Arī tika ierakstīta krievu valodas versija Мио мой Мио, kas tika izdota ierobežotā daudzumā flexi-disc formātā. 1994. gadā brālis un māsa piedalījās mūzikla "Šahs" koncerttūrē pa Zviedriju, kura laikā arī tika ierakstīts koncertalbums Chess In Concert. Mūziklā Andešs spēlēja Fredija Trampera lomu, bet Karina — Florences Vasijas. 2005. gadā duets ierakstīja dziesmas Too Much Love Is Wasted zviedru valodas versiju ar jaunu kantrimūzikas pavadījumu un pabeidza ierakstīt dziesmu When I Close My Eyes, kas netika iekļauta albumā Gemini, jo viņiem šķita, ka tā ir pārāk līdzīga citai albuma dziesmai — Another You, Another Me. Abas šīs dziesmas tika izdotas labāko dziesmu izlasē Det bästa med Karin och Anders Glenmark, kas sasniedza Zviedrijas albumu topa top 25. 2006. gadā Gemini noslēdza līgumu ar Sony Music Sweden, caur kuru tajā pašā gadā tika izdots albums Vår jul ("Mūsu Ziemassvētki"). Grupas nosaukums "Gemini" tika mainīts Glenmark & Glenmark. Visus instrumentus albumā spēlēja tikai Karina un Andešs. Radio singls När vi närmar oss jul kopā ar vairākām televīzijas un radio intervijām veiksmīgi popularizēja grupas Ziemassvētku koncertturneju. Tajā pašā gadā Andešs izteica vēlmi turpināt grupas darbību, lai gan šie plāni nerealizējās. 1985 — Gemini: Gemini 1987 — Gemini: Geminism 2005 — Det bästa med Karin och Anders Glenmark 2006 — Glenmark & Glenmark: Vår jul Karina izpilda duetu ar Andešu dziesmā Äntligen, kurā arī Benni Andešons spēlē taustiņinstrumentus, Andeša soloalbumā Boogie i mitt huvud. Šis ieraksts tiek uzskatīts par Gemini dziesmu. 1993 — Anders Glenmark: Boogie i mitt huvud 1985 — Slow Emotion (pagarinātā versija)/Too Much Love Is Wasted (12" Maxi singls) 1985 — Just Like That/Live On The Love 1985 — Just Like That/Live On The Love/Slowly (12" Maxi singls) 1985 — Another You, Another Me/Slowly 1986 — Another You, Another Me/Falling/Copy Love (12" Maxi singls) 1987 — T.L.C./Nearly There 1987 — Wild About That Girl/I Am The Universe 1987 — Mio min Mio/Beat The Heat 1988 — Wild About That Girl/"Mio Moj Mio (krievu valodas versija) 2005 — Den som sa det var det (tikai reklāmas/radio izdevums) 2005 — When I Close My Eyes (tikai reklāmas/radio izdevums) 2006 — När vi närmar oss jul (tikai reklāmas/radio izdevums)