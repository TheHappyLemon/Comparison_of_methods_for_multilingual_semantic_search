Tomāšs Tatars (slovāku: Tomáš Tatar; dzimis 1990. gada 1. decembrī) ir slovāku hokejists, malējais uzbrucējs, Slovākijas hokeja izlases dalībnieks. Pašlaik (2023) Tatars spēlē Nacionālās hokeja līgas kluba Sietlas "Kraken" sastāvā. Profesionāļa karjeru Tatars sāka 2008.—09. gada sezonā Slovākijas Ekstralīgas kluba HKm Zvolen rindās. Jau pavasarī viņš tika izvēlēts 2009. gada NHL draftā, uzbrucējam pārceļoties uz Ziemeļameriku un sākot spēlē Amerikas hokeja līgas vienībā Grandrepidsas "Griffins". 2010.—11. gada sezonā uzbrucējs debitēja NHL, aizvadot deviņas spēles Detroitas "Red Wings" rindās. 2011.—12. gada sezonā Tatars kopā ar Gustavu Nīkvistu un Džeimiju Džonsonu bija rezultatīvākais "Griffins" spēlētājs. 2012.—13. gada NHL sezonas lokauta laikā Tatars spēlēja Slovākijas Ekstralīgas komandā HK Pieštjani, taču tad atgriezās "Red Wings" sistēmā, sezonas turpinājumā aizvadot 18 spēles NHL. Kopā ar "Griffins" Tatars izcīnīja Kaldera kausu, un ieguva arī izslēgšanas kārtas vērtīgākā spēlētāja titulu. Visbeidzot, 2013.—14. gada sezonā uzbrucējam izdevās nostiprināties Detroitas "Red Wings" rindās. 2014.—15. gada sezonu noslēdza ar 56 rezultativitātes punktiem, kas ir pagaidām rezultatīvākā sezona Tatara NHL karjerā. 2018. gada februārī uzbrucējs tika aizmainīts uz Vegasas "Golden Knights". Kopā ar "Golden Knights" sasniedza Stenlija kausa finālsēriju, tajā gan ar 1—4 piekāpjoties Vašingtonas "Capitals". Slovākijas hokeja izlases rindās izcīnījis sudraba medaļu 2012. gada Pasaules čempionātā, spēlējis arī 2014. gada Olimpisko spēļu turnīrā, kā arī 2010. gada Pasaules čempionātā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)