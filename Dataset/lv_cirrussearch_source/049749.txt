Anti Juhani Rinne (Antti Juhani Rinne, dzimis 1962. gada 3. novembrī) ir Somijas politiķis, jurists. 2019. gadā viņš bija Somijas premjerministrs. No 2014. līdz 2020. gadam viņš bija Sociāldemokrātiskās partijas priekšsēdētājs. Rinne ir bijis Eduskuntas (parlamenta) priekšsēdētājs un finanšu ministrs. Anti Rinne piedzima 1962. gada 3. novembrī Helsinkos. Sākumā ģimene dzīvoja Lovīsā, bet vēlāk, sekojot tēva darba vietas maiņai, pārcēlās uz Hivinkē. Pēc vidusskolas beigšanas Rinne strādāja kokzāģētavā un par šoferi. Divus gadus viņš bija aktieris. 1987. gadā Anti Rinne absolvēja Helsinku Universitāti, iegūstot jurista kandidāta grādu. Pēc tam viņš bija jurists Mentselē, vēlāk sekretārs Auto un transporta asociācijā AKT. No 2002. līdz 2005. gadam Rinne bija Privātā sektora profesionāļu savienības (ERTO) priekšsēdētājs. Pēc tam līdz 2010. gadam viņš bija Darba ņēmēju savienības priekšsēdētājs. No 2010. līdz 2014. gadam viņš bija Tirdzniecības savienības priekšsēdētājs. 2014. gada 9. maijā Anti Rinne tika ievēlēts par Somijas Sociāldemokrātiskās partijas priekšsēdētāju. 2014. gada 6. jūnijā Rinne kļuva par finanšu ministru Jirki Katainena kabinetā, nomainot Jutu Urpilainenu. 24. jūnijā Aleksandera Stuba valdībā viņš saglabāja finanšu ministra amatu. Šo amatu viņš pildīja līdz 2015. gada 29. maijam, kad atkāpās Stuba kabinets. 2017. gada februārī Rinne tika atkārtoti ievēlēts par Sociāldemokrātiskās partijas priekšsēdētāju. Pēc Sociāldemokrātiskās partijas uzvaras parlamenta vēlēšanās 2019. gada 24. aprīlī Anti Rinne tika ievēlēts par Eduskuntas priekšsēdētāju. 2019. gada 6. jūnijā Rinne tika apstiprināts par Somijas premjerministru, šajā amatā nomainot Juhu Sipili. 2019. gada 3. decembrī Anti Rinne atkāpās no amata. Viņš izpelnījās kritiku piecu partiju koalīcijas iekšienē par to, ka valstij piederošajā Somijas pasta operatorā Posti darba tirgus strīds noveda pie 17 dienu ilga streika. 10. decembrī par premjerministri kļuva sociāldemokrāte Sanna Marina. Rinne turpināja vadīt Sociāldemokrātisko partiju līdz 2020. gada 22. augustam, kad par partijas priekšsēdētāju ievēlēja Sannu Marinu. Par Somijas premjerministru ievēlēts Anti Rinne TVNET / LETA, 2019. gada 6. jūnijs «Somijas premjerministrs Anti Rinne atkāpjas no amata». www.lsm.lv (latviešu). Skatīts: 2019-12-09. Informācija Esuskuntas vietnē Informācija Somijas valdības vietnē Arhivēts 2020. gada 13. augustā, Wayback Machine vietnē.