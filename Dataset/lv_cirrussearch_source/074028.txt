Uz mūsu planētas Zemes ir vairāk kā 2 000 000 visdažādāko dzīvības formu, kas tiek sistematizētas un sakārtotas noteiktā kārtībā. Katrai dzīvības formai tiek dots unikāls nosaukums, kas atbilst binārās nomenklatūras principiem. Visi organismi, vadoties no radniecības pakāpes, tiek apvienoti grupās, kuras savukārt top apvienotas augstāka ranga grupās, veidojot dažādas pakāpes radniecības līmeņus jeb taksonomiskās vienības. Organismu klasifikācija ir vienota gan mūsdienās dzīvojošajiem, gan arī izmirušajiem organismiem. Tā pamatā sastāv no šādām taksonomiskajām vienībām: Impērija (imperium); Valsts (regnum); Tips, Nodalījums (phylum, divisio); Klase (classis); Kārta (ordo); Dzimta (familia); Ģints (genus); Suga (species), Bet reizēm ir jāiestarpina papildu vienības. Īpaši tas ir raksturīgs kukaiņiem, jo kukaiņu klasē ir vairāk par 1 000 000 sugu t.i. vairāk nekā visi pārējie organismi kopā. Klasifikācijas piemērs, kurā ir atainojas dažādas papildu taksonomiskās vienības (izceltas pamatvienības): Impērija: Eukaryota Valsts: Metazoa Apakšvalsts: Eumetazoa Virstips: Bilateria Tips: Coelomata Apakštips: Protostomia Triba: Articulata Virsklase: Arthropoda Klase: Tracheata Apakšklase: Opistogoneata Infraklase: Hexapoda Virskārta Pterygota Sekcija: Holometabola Kārta: Coleoptera Apakškārta: Polyphaga Sērija: Staphyliniformia Virsdzimta: Hydrophiloidea Dzimta: Hydrophilidae Apakšdzimta Georissinae Ģints: Georissus Apakšģints: Neogeorissus Suga: Georissus (Neogeorissus) japonicus Satô, 1979 Dažādiem autoriem organismu klasifikācijas var būtiski atšķirties, tāpat laika gaitā, mainoties uzskatiem par organismu radniecību, mainās arī organismu klasifikācijas. Visi dzīvie organismi iedalās divās vai trijās lielās grupās jeb impērijās. Tomēr tas ir diskutējams jautājums. Daudzi speciālisti apšauba vīrusu pieskaitīšanu pie dzīviem organismiem, jo tajos nenotiek vielmaiņas procesi. Tāpat nav vienprātības jautājumā par prokariotu sadalīšanu divās atsevišķās impērijās. Pagaidām apstāsimies pie visu dzīvo organismu sadalīšanas trīs atšķirīgās grupās: Impērija Virus — Vīrusi; Impērija Prokaryote — Prokarioti; Impērija Eukaryote — Eikarioti; Valsts Animalia — Dzīvnieki; Valsts Fungi — Sēnes; Valsts Plantae — Augi; Valsts Protista (Protozoa) — Vienšūņi. Tomēr vīrusi būtiski atšķiras no pārējām impērijām, kuru savstarpējās atšķirības nav tik lielas. Vikikrātuvē par šo tēmu ir pieejami multivides faili. Skatīt: Organismu klasifikācija. Krievijas Lielās enciklopēdijas raksts (krieviski) Encyclopædia Universalis raksts (franciski)