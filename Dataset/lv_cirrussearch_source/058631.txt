Sandrīna Baijī (franču: Sandrine Bailly; dzimusi 1979. gada 25. novembrī Ēnas departamentā) ir bijusī franču biatloniste, 2004.—2005. gada Pasaules kausa sezonas kopvērtējuma uzvarēja, 2003. gada pasaules čempione iedzīšanā, olimpisko spēļu medaļniece stafetē. Ar biatlonu sāka nodarboties 1995. gadā. Pasaules kausa sacensībās debitēja 2000. gada 9. martā Lahti. 2000.—2001. gada sezonas otrajā posmā Pokļukā izcīnīja 2. vietu stafetē, bet jau nākamajā posmā Brezno 2000. gada 14. decembrī izcīnīja savu pirmo uzvaru 15 km individuālajā distancē. 2001. gadā debitēja Pasaules čempionātā, piedaloties indivduālajā distancē (35. vieta) un stafetē (5. vieta). Piedalījās 2002. gada ziemas olimpiskajās spēlēs Soltleiksitijā, labāko rezultātu sasniedza sprintā, ieņemot 7. vietu. 2003. gada Pasaules čempionātā Hantimansijskā izcīnīja zelta medaļu iedzīšanā, dalot pirmo vietu ar vācu biatlonisti Martinu Glagovu, kad pat fotofinišs nespēja noteikt uzvarētāju. Tajā pašā čempionātā izcīnīja arī bronzas medaļu distancē ar kopēju startu. 2004. gada Pasaules čempionātā Oberhofā vēlreiz kļuva par bronzas medaļas ieguvēju masu startā. 2003.—2004. gada Pasaules kausa sezonu noslēdza 3. vietā kopvērtējumā. 2004.—2005. gada sezonā kļuva par Pasaules kausa kopvērtējuma uzvarētāju. Viņa izcīnīja arī mazo kristāla globusu iedzīšanā, bet sprinta vērtējumā ierindojās 2. vietā. Sezonas laikā izcīnīja sešas individuālās uzvaras PK posmos. 2006. gadā savās otrajās olimpiskajās spēlēs, kas norisinājās Turīnā, izcīnīja bronzas medaļu stafetē. Tajā pašā gadā pasaules čempionātā, kurā tika aizvadītas sacensības tikai olimpiskajās spēlēs vēl neiekļautajā disciplīnā jauktajā stafetē, arī ieguva bronzu. 2007. gada Pasaules čempionātā Antholcā izcīnīja divas sudraba medaļas — sieviešu un jauktajā stafetē. 2007.—2008. gada sezonā izcīnīja četras uzvaras PK posmos un sezonas kopvērtējumā ierindojās otrajā vietā, piekāpjoties vien vācu biatlonistei Magdalēnai Neinerei, kā arī otro reizi karjerā uzvarēja iedzīšanas ieskaitē. 2008. gada Pasaules čempionātā ieguva bronzu stafetē. Šo panākumu atkārtoja arī 2009. gada čempionātā Phjončhanā. 2010. gada ziemas olimpiskajās spēlēs Vankūverā kļuva par sudraba medaļas ieguvēju stafetē, labāko rezultātu individuāli sasniedza masu startā (6. vieta). Pēc 2009.—2010. gada sezonas 30 gadu vecumā noslēdza sportistes karjeru. «Sandrine Bailly et Martina Glagow se partagent l'or». nouvelobs.com (franču). 2003. gada 19. martā. Skatīts: 2021. gada 17. oktobrī. «Bailly, merci et au revoir». eurosport.fr (franču). 2010. gada 27. martā. Skatīts: 2021. gada 17. oktobrī. Vikikrātuvē par šo tēmu ir pieejami multivides faili. Skatīt: Sandrīna Baijī. Olympedia profils (angliski) Munzüger Sport profils (vāciski) IBU profils (angliski) biathlon.com.ua profils (ukrainiski)