Filips Lenards (vācu: Philipp Lenard, dzimis 1862. gada 7. jūnijā, miris 1947. gada 20. maijā) bija vācu fiziķis. 1905. gadā ieguva Nobela prēmiju fizikā par katodstaru pētījumiem. Viņš izcēlās ar eksperimentālo darbu, ir atklājis daudzas katodstaru īpašības, pētījis fosforescenci, luminiscenci un liesmas vadītspēju. Lenards dzimis 1862. gadā Presburgā (mūsdienu Bratislavā), kas tajā laikā ietilpa Ungārijas Karalistē, Austrijas impērijas sastāvā. Viņa tēvs bija vīna tirgotājs. Ģimene bija vācvalodīga. Lenards mācījās Ungāru karaliskajā ģimnāzijā. 1880. gadā studēja fiziku un ķīmiju Vīnē un Budapeštā, vēlāk arī Heidelbergā pie Roberta Bunzena un Berlīnē pie Hermaņa fon Helmholca. 1886. gadā ieguva doktora grādu. Strādājis Budapeštas Universitātē, Breslavas Universitātē, Āhenes Universitātē, Heidelbergas Universitātē. Vēlāk strādāja Ķīles Universitātē (1898—1907), bet pēc tam atgriezās Heidelbergas Universitātē, kur strādāja līdz 1931. gadam, kad pensionējās no teorētiskās fizikas profesora amata, saglabājot emeritus statusu (no kura viņu atbrīvoja 1945. gadā 83 gadu vecumā Sabiedroto okupācijas spēki). Lenards nomira 1947. gadā. Lenards bija aktīvs nacionālsociālisma ideoloģijas atbalstītājs, NSDAP biedrs. Viņa nacionālistiskie uzskati ietekmēja viņa attieksmi pret citu zinātnieku pētījumiem. Viņš nicināja "angļu fiziku", uzskatīja, ka tās idejas ir nozagtas no vāciešiem. Viņš izveidoja "vāciešu fizikas" jeb "āriešu fizikas" kustību, kas tika pasludināta kā pretstats "ebreju fizikai". Lenards īpaši vērsās pret Einšteina zinātniskajiem pētījumiem, viņa relativitātes teoriju. Lenards bija Ādolfa Hitlera padomnieks, nacistu "āriešu fizikas" galvenais vadītājs. «The Nobel Prize in Physics 1905». Nobel Foundation. Vikikrātuvē par šo tēmu ir pieejami multivides faili. Skatīt: Filips Lenards. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Filipa Lenarda biogrāfija Nobela prēmijas mājaslapā (angliski)