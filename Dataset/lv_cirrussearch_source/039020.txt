Kliments Vorošilovs (krievu: Климент Ефремович Ворошилов), saukts arī par Klimu Vorošilovu (Клим Ворошилов, dzimis 1881. gada 4. februārī [v.s. 23. janvārī], miris 1969. gada 2. decembrī), bija padomju militārais darbinieks un politiķis. Lai arī Vorošilovs netiek uzskatīs par izcilu militāro stratēģi, tomēr tas netraucēja Vorošilovam rekordilgi (34,5 gadus) ieņemt amatu PSKP Centrālās komitejas Politbirojā. Tiek uzskatīts par vienu no visuzticamākajiem Josifa Staļina sabiedrotajiem. Dzimis dzelzceļnieka ģimenē. 1903. gadā iestājies KSDSP. Pēc Februāra revolūcijas Krievijā bija Petrogradas padomes loceklis. Krievijas pilsoņu kara laikā darbojās Caricinas rajonā, kur kļuva par Staļina sabiedroto. Pēc Mihaila Frunzes nāves kļuva par PSRS aizsardzības ministru — Armijas un kara flotes tautas komisāru. 1935. gadā kļuva par PSRS maršalu. Atbalstīja Staļinu Lielā terora gados. Ziemas kara laikā pret Somiju no 1939. gada novembra līdz 1940. gada janvārim komandēja padomju karaspēka uzbrukumu, tomēr sliktās vadības un plānošanas dēļ tika atcelts no amata un par Armijas un kara flotes tautas komisāru tika iecelts Semjons Timošenko. Pēc Vācijas uzbrukuma PSRS Vorošilovs vadīja PSRS ziemeļrietumu armijas, tomēr arī šoreiz tika atcelts un Vorošilova vietā nāca spējīgākais Georgijs Žukovs. No 1945. līdz 1947. gadam organizēja padomju varas nodibināšanu Ungārijā. 1960. gadā, kad PSRS vadīja Ņikita Hruščevs, Vorošilovu atcēla no vadošiem amatiem, tomēr, kad par partijas vadītāju kļuva Leonīds Brežņevs, Vorošilovu atkal iecēla vairākos, vairāk gan "dekoratīvos", amatos. Vorošilova vārdā bija nosauktas vairākas PSRS pilsētas — Vorošilovgrada (no 1935. gada (t.i., vēl dzīvam esot) līdz 1958. gadam un no 1969. līdz 1990. gadam) — tagad Luhanska, Ukrainā; Vorošilovska (no 1935. gada līdz 1943. gadam) — tagad Stavropole, Krievijā; Vorošilova (no 1935. gada līdz 1957. gadam) — tagad Usurijska, Krievijā. Vorošilova vārdā tika nosaukti Otrā pasaules kara laika padomju tanki KV. Vikikrātuvē par šo tēmu ir pieejami multivides faili. Skatīt: Kliments Vorošilovs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)