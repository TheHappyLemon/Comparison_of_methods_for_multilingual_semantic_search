Pedru I (portugāļu: Pedro I; dzimis 1798. gada 12. oktobrī, miris 1834. gada 24. septembrī) bija Brazīlijas Impērijas dibinātājs un tās pirmais valdnieks. Īsu laiku bija arī Portugāles valdnieks (kā Pedru IV). Dzimis Lisabonā, Pedru bija Portugāles karalistes valdnieka Žoau VI ceturtais bērns. Kad 1807. gadā Portugālē iebruka Napoleona karaspēks, Pedru tēvs ar ģimeni bēga uz Portugāles lielāko un bagātāko koloniju Brazīliju. 1820. gada revolūcija Lisabonā lika Pedru tēvam atgriezties Portugālē 1821. gada aprīlī, bet Pedru tika atstāts Brazīlijā kā reģents. Brazīlijā ar plašu neapmierinātību tika uzņemta ziņa par Portugāles valdības draudiem atsaukt Brazīlijas politisko autonomiju, kas pastāvēja kopš 1808. gada. Pedru paziņoja par Brazīlijas neatkarību no Portugāles 1822. gada 7. septembrī, 12. oktobrī viņš tika atzīts par Brazīlijas imperatoru. Līdz 1824. gada martam Pedru I sakāva visas Portugālei lojālās armijas vienības. 1826. gada martā viņš uz dažiem mēnešiem kļuva par Portugāles karali kā Pedru IV, taču atteicās no troņa savas vecākās meitas Marijas II labā. Nespēdams vienlaikus risināt Brazīlijas un Portugāles politiskās problēmas, 1831. gadā Pedru I atteicās no troņa par labu savam piecus gadus vecajam dēlam Pedru II un devās uz Eiropu, lai Portugāles tronī atjaunotu savu meitu Mariju, kuru bija gāzis Pedru I jaunākais brālis Migels. 1832. gada jūlijā Pedru I ar armiju iebruka Portugālē. Lai arī sācies kā Portugāles pilsoņu karš, tajā iesaistījās arī citas reģiona valstis. Miris 1834. gada septembrī no tuberkulozes. Vikikrātuvē par šo tēmu ir pieejami multivides faili. Skatīt: Pedru I. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)