Šis raksts ir par jaunas dzīvības nākšanu pasaulē cilvēkiem. Par vispārīgi jauna organisma atdalīšanos no mātes skatīt rakstu dzimšana. Dzemdības, sauc arī par dzimšanu, ir sarežģīts fizioloģisks process grūtniecības beigās, kura laikā no dzemdes tiek izvadīts jaundzimušais, placenta ar apvalkiem un augļa ūdens. Dzemdības izraisa un to turpmāko gaitu nodrošina centrālā nervu sistēma un dzimumsistēma. Dzemdībām ir trīs periodi: atvēršanās periods, izstumšanas periods un placentas izvadīšanas periods. Dzemdības var būt laicīgas, priekšlaicīgas un pēclaicīgas. Laicīgās dzemdības norisinās laika posmā no grūtniecības 37. pilnas nedēļas līdz 42. nedēļas beigām (260—293 diennaktīm). Ja dzemdību laikā rodas komplikācijas vai kādi citi dzemdību sarežģījumi, tad tiek veikts ķeizargrieziens. Mūsdienās arvien biežāk ķeizargrieziens tiek jau laikus ieplānots, jo jaunās māmiņas nevēlas piedzīvot dzemdību sāpes. Aptuveni 6—8 nedēļas pēc dzemdībām sievietes reproduktīvā sistēma ir atjaunojusies. Normāls dzemdību ilgums var nenozīmīgi mainīties. Ierasti, katras nākamās dzemdības norisinās ātrāk par iepriekšējām. Pirmās dzemdības ilgst 9—11 stundas, maksimāli pieļaujamais ilgums ir 18 stundas. Atkārtotās dzemdības vidēji ilgst 6—8 stundas, maksimāli pieļaujamais dzemdību ilgums ir 13—14 stundas. Ja dzemdību ilgums pārsniedz maksimāli pieļaujamo ilgumu, tad dzemdības tiek uzskatītas par ieilgušām. Ja dzemdības beidzas 4—6 stundu laikā pirmajās dzemdībās (2—4 stundas atkārtotajās), tad dzemdības tiek uzskatītas par ātrajām. Jebkuras dzemdības, kas neatbilst normatīviem rādītājiem, ir patoloģiskas. Dzemdes kakla atvēršanās notiek ritmisku dzemdes kontrakciju un augļa pūšļa iedarbības rezultātā. Kakla atvēršanās pirmdzemdētājām un atkārtoti dzemdējošām sievietēm notiek dažādi. Pirmdzemdētājām iesākumā dzemdes kakls kļūst plānāks - kakla izlīdzināšanās, kad dzemdes kakls ir izlīdzinājies, tad sākas atvēršanās process. Atkārtoti dzemdējošām sievietēm šie abi procesi norisinās vienlaikus. Kad kakls ir pilnīgi atvēries, kādas dzemdes kontrakcijas kulminācijas brīdī notiek pūšļa plīšana un noplūst priekšējais ūdens, kas sakrājies starp augļa galviņu un augļa pūsli. Agrīna ūdens noplūšana ir nelabvēlīga, jo tad ir paredzamas sausās dzemdības, kas var izraisīt dzemdes dobuma infekcijas briesmas. Kad atvēršanās periods ir beidzies, tad sākas augļa izstumšanas periods. Augļa izstumšanā piedalās dzemdes kontrakcijas un vēdera preses darbība. Izstumšanas periodā sieviete sāk dzīties, atbalsta kājas, piespiež zodu pie krūts, palielinot spiedienu. Galviņa pakāpeniski virzās uz priekšu un uz leju un dzemdību sāpju laikā sāk parādīties dzimumspraugā. Pauzēs galviņa atiet nedaudz atpakaļ. Pēc galviņas piedzimšanas visai ātri iznāk augļa viduklis un izstumšanas periods noslēdzas. Visgrūtākais un visatbildīgākais dzemdību brīdis ir galviņas piedzimšana. Pēc augļa piedzimšanas seko placentas izvadīšanas periods, kad tiek gaidīta placentas spontānā piedzimšana. Šī procesa pieļaujamais ilgums ir 30 minūtes, tad var iejaukties fiziski. Pēc placentas spontānās piedzimšanas tā tiek rūpīgi apskatīta, vai tā ir vesela. Vajadzības gadījumos veic dzemdes dobuma manuālo revīziju un izņem placentāro audu paliekas. Pēc placentas piedzimšanas sieviete paliek dzemdību istabā vēl 2 līdz 3 stundas, jo pastāv asiņošanas iespēja. Grūtniecība "Medicīnas rokasgrāmata feldšeriem" Izdevniecība "Liesma", 1965. gads Dzemdības Arhivēts 2007. gada 22. jūnijā, Wayback Machine vietnē. liis.lv Vikikrātuvē par šo tēmu ir pieejami multivides faili. Skatīt: Dzemdības. Dzemdības| Medicīnas termins (latviski)