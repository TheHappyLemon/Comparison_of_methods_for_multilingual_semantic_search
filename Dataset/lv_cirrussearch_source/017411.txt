Meirs Lanskis (angļu: Meyer Lansky), īstajā vārdā Meirs Suhavļanskis (baltkrievu: Меір Сухаўлянскі; dzimis 1902. gada 4. jūlijā, miris 1983. gada 15. janvārī), pazīstams kā «mafijas grāmatvedis», bija Baltkrievijas ebreju izcelsmes amerikāņu gangsteris. Viens no t.s. «ebreju mafijas» līderiem ASV. Viens no Lasvegasas spēļu industrijas pamatlicējiem. Dzimis Grodņā, 1911. gadā ar ģimeni emigrēja uz ASV un apmetās Ņujorkas Lejasīstsaidas rajonā. Pusaudžu gados iesaistījās ielu bandās un satika nākamos ASV noziedzības līderus Bagsiju Sīgelu un Laki Lučano. Pirmos finanšu līdzekļus nopelnīja ar alkohola kontrabandu no Kanādas. Trīsdesmitajos gados pievērsās spēļu biznesam un 1936. gadā vadīja spēļu biznesu Floridā, Ņūorleānā un Kubā, kļūdams par Kubas prezidenta Fulhensio Batistas personisko draugu. 1936. gadā Lanska biznesa partneris Lučano tika ieslodzīts, bet 1946. gadā — deportēts uz Itāliju. Pēc Otrā pasaules kara Lanskis, Lučano un Bagsijs iesaistījās viesnīcas Flamingo celtniecībā Lasvegasā. 1946. gada 22. decembrī Lanskis piedalījās t.s. Havanas konferencē, kurā mafijas līderi sprieda par ietekmes sfēru sadali. 1947. gada 20. jūnijā Bagsijs tika nogalināts un Lanskis pārņēma viesnīcu. Lanskis bija viens no galvenajiem cilvēkiem Kubas izklaides industrijā līdz pat Kubas revolūcijas uzvarai 1959. gadā, kad Lanska un citu mafijas darboņu kazino un viesnīcas tika konfiscētas. 1970. gadā Lanskis emigrēja uz Izraēlu, jo ASV viņam draudēja tiesa par nodokļu nemaksāšanu. Izraēla tomēr nepiešķīra viņam pastāvīgu uzturēšanās atļauju un 1972. gadā ASV varas iestādes viņu arestēja. Tiesa 1974. gadā Lanski apsūdzībā par nodokļu nemaksāšanu attaisnoja. Atlikušo dzīves daļu līdz savai nāvei 1983. gadā Lanskis dzīvoja ārēji necilu dzīvi Floridā. Vikikrātuvē par šo tēmu ir pieejami multivides faili. Skatīt: Meirs Lanskis. Par Meiru Lanski (angliski) https://www.findagrave.com/memorial/2794/meyer-lansky (angliski)