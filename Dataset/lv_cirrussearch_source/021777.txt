Envers Ļisins (krievu: Энвер Лисин; dzimis 1986. gada 22. aprīlī) ir krievu hokejists, malējais uzbrucējs. Pašlaik (2018) Ļisins spēlē KHL komandā Novosibirskas "Sibirj". Profesionāļa karjeru Ļisins sāka 2003.—04. gada sezonā, kuru aizvadīja Krievijas Augstākās līgas kluba Saratovas "Kristall" rindās. Jau nākamajā sezonā viņš spēlēja Krievijas Superlīgas vienībā Kazaņas "Ak Bars", 2005.—06. gada sezonā kopā ar komandu izcīnot Krievijas čempiona titulu. 2006.—07. gada sezonu Ļisins sāka jau NHL vienībā Fīniksas "Coyotes". Nākamajās sezonās gan "Coyotes" rindās viņam nostiprināties neizdevās, un 2009.—10. gada sezonu uzbrucējs aizvadīja Ņujorkas "Rangers" sastāvā. 2010. gada vasarā Ļisins atgriezās Krievijā, kur pievienojās Magņitogorskas "Metallurg" rindām, tajās spēlējot nākamās trīs sezonas, līdz līgas jaunpienācējas Vladivostokas "Admiral" izvēlējās hokejistus līgas paplašināšanās draftā. Ļisins kļuva par "Admiral" kapteini. 2015. gada pievienojās Ufas "Salavat Julajev". Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)