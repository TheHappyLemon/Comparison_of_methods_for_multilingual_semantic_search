Vārtu līnijas tehnoloģija ir metode, ar kuras palīdzību futbolā tiek noteikts, vai bumba ir pilnībā šķērsojusi vārtu līniju, līdz ar to nosakot, vai ir jāskaita vārtu guvums, vai arī nav. Tas tiek darīts ar elektronisko ierīču palīdzību. Šīs tehnoloģijas uzdevums nav aizvietot tiesnešus futbola spēlē, bet vienīgi palīdzēt tiem lēmumu pieņemšanā. FIFA, kas sākotnēji bija pret šādu tehnoloģiju izmantošanu, pēc strīdīgajiem tiesnešu lēmumiem Anglijas Premjerlīgā, 2010. gada FIFA Pasaules kausā un 2012. gada Eiropas čempionātā izskatīja vairākus kandidātus šīs tehnoloģijas ieviešanai. Vārtu līnijas tehnoloģija tika izmantota 2014. gada FIFA Pasaules kausā Brazīlijā. Tajā tika izmantotas 14 kameras (pa septiņām uz katriem vārtiem), ja tika gūti vārti, tad katra tiesneša pulkstenī parādījās vārds GOAL (latviešu: ‘vārti’) kopā ar vibrāciju. Matthew Wall. «World Cup 2014 to be most hi-tech football event ever». BBC, 2014. gada 9. jūnijā. Skatīts: 2014. gada 11. jūnijā. Karen Thomas. «Keeping an eye on the ball». Spie.org, 2014. gada 5. jūnijā. Skatīts: 2014. gada 11. jūnijā.