Baltkrievijas Bruņotie spēki (baltkrievu: Узброеныя сілы Беларусі) ir Baltkrievijas Republikas bruņotie spēki, kas saskaņā ar 1992. gada 6. decembra valsts doktrīnu izveidoti, lai nodrošinātu valsts suverenitātes aizsardzību, neuzskatot nevienu konkrētu valsti par savu potenciālo ienaidnieku un neiejaucoties citu valstu bruņotos konfliktos. Militārais dienests valstī ir obligāts vīriešiem, kuri noteiktā kārtībā ir atzīti par derīgiem militārajam dienestam. Bruņotajos spēkos var dienēt pilsoņi, kuri ir derīgi dienestam, neatkarīgi no izcelsmes, sociālā vai mantiskā stāvokļa, rases, etniskās piederības, izglītības, valodas, attieksmes pret reliģiju, nodarbošanās veida, politiskās vai citas pārliecības. Iesauktie tiek pieņemti dienestā vecumā no 18 līdz 27 gadiem. Dienesta laiks ir atkarīgs no izglītības, tādējādi personām bez augstākās izglītības jādienē 18 mēneši, personām ar augstāko izglītību — 12 mēneši, bet ar militāro izglītību — 6 mēneši. Militārajā dienestā var dienēt arī sievietes, kuras atbilst prasībām. Pilsoņi var patstāvīgi izvēlēties, kurā no divām valsts valodām (krievu vai baltkrievu) viņi nodos zvērestu. Vikikrātuvē par šo tēmu ir pieejami multivides faili. Skatīt: Baltkrievijas Bruņotie spēki.