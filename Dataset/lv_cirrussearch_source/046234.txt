NG-10, saukta arī par S.S. John Young, bija ASV uzņēmuma Northrop Grumman kravas kosmosa kuģa Cygnus Starptautiskās kosmosa stacijas (SKS) apgādes misija NASA programmā Commercial Resupply Services (CRS-1). Kravas kuģis orbītā tika palaists 2018. gada novembrī, darbību beidza 2019. gada februārī. Kosmosa kuģis nosaukts par godu 2018. gada janvārī mirušajam astronautam Džonam Jangam. Šis bija pirmais Cygnus starts pēc tam, kad 2018. gada jūnijā Orbital ATK iegādājās uzņēmums Northrop Grumman. Tāpēc arī mainīts Cygnus lidojuma apzīmējums no OA uz NG. Kopējā kravas masa bija 3350 kg. Kosmosa kuģa hermētiskajā nodalījumā atradās 3273 kg kravas: lietas apkalpei (1141 kg), rezerves daļas stacijas iekārtām (942 kg), krava zinātniskajiem pētījumiem (1044 kg), datoru iekārtas (115 kg), ārpuskuģa aktivitāšu aprīkojums (31 kg). Nehermetizētā krava (77 kg) bija NanoRacks palaišanas iekārta ar Cubesat pavadoņiem: CHEFsat 2, KickSat 2, MYSAT 1. Cygnus tika palaists 2018. gada 17. novembrī 09:01:31 UTC ar nesējraķeti Antares 230 no Vidusatlantiskā reģionālā kosmoporta (MARS) starta laukuma LP-0A. 19. novembrī Cygnus pietuvojās stacijai. 10:28 UTC kosmosa kuģi satvēra ar stacijas manipulatoru, ko vadīja Serēna Aunjona-Čenselora. 12:31 UTC Cygnus bija pievienots pie Unity moduļa apakšējās pieslēgvietas. 7. februārī Cygnus priekšgalā tika pievienota pavadoņu izmešanas ierīce Slingshot, kas uz staciju tika nogādāta ar kravas kuģi SpaceX CRS-16. 8. februārī 13:45 UTC ar Canadarm2 manipulatoru Cygnus tika atvienots no Unity moduļa. 16:16 UTC tas palaists brīvā lidojumā. 21:30 UTC kravas kuģis paaugstināja orbītu līdz 453 × 460 km. 9. februārī pirms 16:00 UTC no Slingshot izlaida pasīvos pavadoņus Quantum Radar 1, Quantum Radar 2. 13. februārī 12:00 UTC tika palaisti pavadoņi MySat-1, CHEFSAT, bet 22:45 — Kicksat-2. 2019. gada 25. februārī tika iedarbināts Cygnus galvenais dzinējs, un kravas kuģis nogāja no orbītas. 09:05 UTC tas sasniedza atmosfēras blīvos slāņus un sadega virs Klusā okeāna dienvidu daļas. Space station receives second of back-to-back cargo deliveries Stephen Clark, spaceflightnow.com, 2018-11-19 Cygnus™ NG-10 Mission Arhivēts 2018. gada 23. novembrī, Wayback Machine vietnē. Northrop Grumman Northrop Grumman CRS-10 Mission NASA