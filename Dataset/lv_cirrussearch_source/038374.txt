Kalifornijas jūras pīle (Chendytes lawi) ir izmirusi, aizvēsturiska pīļu dzimtas (Anatidae) nelidojoša jūras pīle. Tā ir bijusi plaši izplatīta pleistocēna epohā un holocēna epohas sākumā Ziemeļamerikas rietumkrastā: Kalifornijas krastos, Čenela salās un, iespējams, Oregonas krastos. Kalifornijas jūras pīle izmira 450.—250. gados pirms mūsu ēras. Tā ir vienīgā zināmā suga Kalifornijas pīļu ģintī (Chendytes). Tās tuvākie radinieki ir pūkpīles. Arheoloģiskie atradumi 14 senajās apmetnēs Kalifornijas piekrastē liecina, ka cilvēki medījuši un izmantojuši pārtikai Kalifornijas jūras pīles vismaz 8000 gadus. Jaunākās putna kaulu fosilijas, kas atrastas Kalifornijas Venturas apgabalā, ir saglabājušās no 770.—400. gadiem pirms mūsu ēras. Arī šīs fosilijas tika atrastas senā cilvēku apmetnē. Visticamākais, suga izmira pārāk intensīvu medību dēļ, taču izdzīvošanas spējas ietekmēja arī vides izmaiņas. Pīles tūkstošiem gadu lieliski jutās neapdzīvotajās Čenela salās, kurās nebija arī sauszemes plēsēju. Cilvēku ierašanās un apmešanās salās pirms 13 000 gadiem izmainīja drošo vidi. Ne tikai uzsākās nekontrolētas medības, bet līdz ar cilvēkiem ieradās plēsēji. Putni bija spiesti pamest vecās, drošās ligzdošanas vietas un apmesties mazākās salās. Kalifornijas jūras pīle ir bijis liels ūdensputns. To augumā var salīdzināt ar Kanādas zosi, kuras ķermeņa garums var sasniegt 110 cm, svars 5,5 kg. Tipiska zoss ļoti labi jūtas uz sauszemes un labi staigā, bet slikti nirst. Tai ir slaida ķermeņa uzbūve un gurnu anatomija ļauj tai nostāties samērā vertikāli, uzlabojot spējas staigāt. Tomēr Kalifornijas jūras pīlei ir atšķirīga anatomija, līdzīga jūras pīlēm, kas liecina par lieliskām niršanas spējām. Tādēļ šo sugu sauc arī par nirējzosi. The protracted Holocene extinction of California's flightless sea duck (Chendytes lawi) and its implications for the Pleistocene overkill hypothesis Chendytes, a Diving Goose from the California Pleistocene Ecology and Conservation of North American Sea Ducks BrokenWing: Law's Diving-goose «ARKive: Canada goose (Branta canadensis». Arhivēts no oriģināla, laiks: 2017. gada 25. maijā. Skatīts: 2017. gada 4. maijā. Flightless Diving Duck (Aves, Anatidae) from the Pleistocene of Shiriya, Northeast Japan Beauty of Birds: Seaducks