Province ir teritoriāla vienība, gandrīz vienmēr kādas valsts administratīva apakšvienība. Vārds "province" nāk no latīņu valodas vārda "provincia" (tulk. - uzvarētā zeme), kas tika izmantots Senajā Romā un apzīmēja administratīvu teritoriju, kas atradās maģistrāta pārvaldē. Pēc Romas impērijas sabrukuma vārda "province" lietošana administratīvu apgabalu apzīmēšanai Rietumeiropā tika atsākta tikai vēlīnajos viduslaikos. Vārds "province" nereti tiek lietots, lai apzīmētu kādu teritoriju, kas atrodas ārpus metropoles, bieži ar nievājošu nozīmi. No vārda "province" ir cēlies Francijas ģeogrāfiskā reģiona (Provansas) un administratīvā reģiona "Provansa-Alpi-Azūra krasts" nosaukums.