Opera ir interneta pārlūkprogramma, kurā ir iekļautas arī e-pasta, tērzēšanas un BitTorrent klientprogrammas, lejupielāžu un paroļu pārvaldnieki. Tā ir aizklātā koda, bezmaksas programmatūra. Pārlūkprogrammu izstrādāja Norvēģijas uzņēmums Opera Software, bet kopš 2016. gada pieder Ķīnas konsorcijam. Opera ir pieejama vairākām operētājsistēmām, tai skaitā Windows, Mac OS, Linux un citām Unix tipa operētājsistēmām. Lietošanai mobilajās ierīcēs ir izstrādātas pārlūkprogrammas versijas Opera Mobile, Opera Mini un Opera Coast. Pārlūkprogramma Opera tika izveidota 1994. gadā. Sākotnēji tas bija pētniecības projekts Norvēģijas lielākajā telekomunikāciju uzņēmumā Telenor. 1995. gadā dibināts uzņēmums Opera Software ASA, kurš pārņēma kontroli pār šo pārlūkprogrammu. Pārlūkprogrammas Opera pirmā publiski pieejamā versija 2.0 iznāca 1996. gadā, kuru bija iespējams darbināt tikai Microsoft Windows vidē. 2000. gadā izlaista versija 4.0, kura varēja darboties uz dažādām platformām. 2016. gada 18. jūlijā Opera pārlūkprogrammu bizness, snieguma un privātuma lietotnes, tās zīmolu, ka arī akcijas kopuzņēmumā Ķīnā par 600 miljoniem ASV dolāru pārdots Ķīnas konsorcijam, kurā apvienojies investīciju fonds Golden Brick Silk Road, uzņēmums Qihoo 360 un citi investori. Pārlūkam Opera ir viegli pielāgojama lietotāja saskarne - lietotājs ātri var nomainīt veidu, kā tiek parādīta lapa, ka arī konfigurēt rīkjoslas, paneļus un pogas atbilstoši savām vajadzībām, tāpat pieejamas vairākas pārlūka apdares. Pieejama balss vadība un priekšālasīšana (kuru gan nepieciešams uzstādīt atsevišķi), iespējams izveidot piezīmes, automātiski tiek saglabātas aizvērtās lapas, kā arī iespējams saglabāt vairākas lapas kā sesiju. Opera ir pieejami tā saucamie "peles žesti", kas ļauj kontrolēt programmas darbību gandrīz tikai ar peles palīdzību, tāpat programmu var vadīt, lietojot gandrīz tikai tastatūru, lietotājam iespējams ieprogrammēt peles žestus un tastatūras taustiņu kombinācijas. Aplūkojamās lapas izmēru vajadzības gadījumā iespējams palielināt vai samazināt. Aizsardzības nolūkiem pieejami uznirstošo logu un krāpniecisku lapu satura bloķētāji. Atsevišķās lapās, kuru saturs konfigurēts noteiktiem pārlūkiem, Opera var "maskēties" par citu pārlūku. «Opera 9.60 beta». Arhivēts no oriģināla, laiks: 2012-09-09. Skatīts: 2008-09-24. «Milestones» (angliski). Opera Software. Arhivēts no oriģināla, laiks: 2012-09-09. Skatīts: 2007-10-30. «Affiliated Organization of Firefox and Mozilla» (PDF) (angliski). Mozilla Japan. 2006. Skatīts: 2007-10-24. «About Opera» (angliski). Opera Software. Skatīts: 2007-10-24.