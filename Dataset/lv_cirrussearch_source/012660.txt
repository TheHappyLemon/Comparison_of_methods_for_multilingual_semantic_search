Šis raksts ir par apdzīvotu vietu Līksnas pagastā. Par citām jēdziena Līksna nozīmēm skatīt nozīmju atdalīšanas lapu. Līksna (arī Leiksna) ir ciems Augšdaugavas novada Līksnas pagastā, pagasta centrs. Izvietojies pagasta vidusdaļā Leiksnas upes labajā krastā pie autoceļa A6 18 km no novada centra Daugavpils un 213 km no Rīgas. Apdzīvotā vieta izveidojusies pie bijušās Līksnas muižas (Lixten, Liksno) centra. Līksnā atrodas pagasta pārvalde, pasts, pamatskola, kultūras nams, bibliotēka, ģimenes ārsta prakse, veikals. Līksnas muižas kapela ir vietējas nozīmes kultūrvēstures piemineklis, pils parkā iekārtota atpūtas taka, pa kuru esot devusies izjādēs Emīlija Plātere. Eduards fon der Rops (Eduard Baron von der Ropp, 1851–1939), Romas katoļu baznīcas Tiraspoles (1902) un Viļņas (1903-1907) bīskaps, Mogiļevas arhibīskaps (1917-1919), Krievijas Domes deputāts (1906), dzimis Līksnas muižā «Vietvārdu datubāze: Informācija par Līksnu». Latvijas Ģeotelpiskās informācijas aģentūra. LĢIA vietvārdu datubāze Latvijas pagasti. Enciklopēdija. Rīga : A/S Preses nams. 2001—2002. ISBN 9984-00-412-0.