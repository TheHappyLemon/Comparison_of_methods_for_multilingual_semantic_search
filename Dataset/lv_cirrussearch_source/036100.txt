Vjačeslavs Fetisovs (krievu: Вячеслав Александрович Фетисов, dzimis 1958. gada 20. aprīlī Maskavā, PSRS) ir bijušais hokejists, spēlējis aizsarga pozīcijā. Viņš tiek uzskatīts par vienu no visu laiku izcilākajiem aizsargiem, nereti saukts arī par krievu Bobiju Oru. Pašlaik viņš ir Krievijas Sporta ministrs. Savu karjeru viņš aizvadījis vairākos klubos gan PSRS, gan NHL. No 1975. līdz 1989. gadam viņš spēlēja Maskavas CSKA, bet tad pārcēlās uz Ziemeļameriku, kur pievienojās Ņūdžersijas "Devils" vienībai. No 1995. līdz 1998. gadam viņš spēlēja Detroitas "Red Wings" rindās, divas reizes (1997. un 1998. gadā) izcīnot Stenlija kausu. "Red Wings" sastāvā viņš spēlēja tā dēvētajā krievu maiņā kopā ar aizsargu Vladimiru Konstantinovu, kā arī uzbrucējiem Igoru Larionovu, Vjačeslavu Kozlovu un Sergeju Fjodorovu. Daudzus gadus viņš ir bijis PSRS izlases kapteinis. Trīs reizes ticis pie olimpisko spēļu medaļām — zelts 1984. un 1988. gadā, sudrabs 1980. gadā. Pasaules čempionātos viņam veicies vēl vairāk, jo tur viņš, kopā ar izlasi, ir izcīnījis 7 zelta, 2 sudraba un 2 bronzas medaļas. 1982. un 1986. gadā atzīts par PSRS hokeja līgas vērtīgāko spēlētāju. Trīs reizes (1984, 1986, 1990) atzīts par Eiropas labāko spēlētāju un saņēmis Zelta hokeja nūju. 2001. gadā uzņemts Hokeja slavas zālē. Pēc hokejista karjeras beigām 1999. gadā viņš kļuva par "Devils" trenera palīgu un par tādu nostrādāja līdz pat 2002. gadam, tādējādi 2000. gadā viņa vārds uz Stenlija kausa tika iegravēts trešo reizi, bet 2002. gada olimpiskajās spēlēs viņš bija Krievijas hokeja izlases galvenais treneris, kopā ar to izcīnot bronzas medaļu. Vikikrātuvē par šo tēmu ir pieejami multivides faili. Skatīt: Vjačeslavs Fetisovs. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) NHL profils (angliski) Hockey-Reference profils (angliski) ESPN profils (angliski)