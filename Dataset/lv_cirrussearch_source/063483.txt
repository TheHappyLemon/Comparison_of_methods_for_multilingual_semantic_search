Šaurlapu vilkvālīte (latīņu: Typha angustifolia) ir mainīga izskata vilkvālīšu dzimtas augu suga. Tā ir plaši sastopama Eirāzijā, tostarp nereti visā Latvijas teritorijā, un Ziemeļamerikā. Parasti dažāda lieluma audzes ir sastopamas ezeru, dīķu un vecupju krastos, arī grāvjos. Šaurlapu vilkvālīte ir daudzgadīgs, 1,2—2,2 m garš lakstaugs ar stāvu, resnu (Ø 0,3—0,7 cm) stublāju, kura galā ir vālīte. Lapas ir lineāras, 70—140 cm garas un 0,5—1 cm platas, lapai ir gluda mala, smails gals, un makstains pamats. Vālītes vīrišķā (augšējā) un sievišķā (apakšējā) daļa 2—8 cm atstatu viena no otras. Sievišķajiem ziediem ir lāpstveidīga pieziedlapa. Vālītes sievišķā daļa ir šaura un gara (Ø ap 1—1,5 cm), brūna. Zied jūlijā, augustā. «šaurlapu vilkvālīte - Typha angustifolia L. - Augi - Latvijas daba». www.latvijasdaba.lv. Skatīts: 2022-09-06.