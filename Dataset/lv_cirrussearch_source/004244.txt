2010. gada Beļģijas Grand Prix bija Formula 1 Grand Prix izcīņa, kura norisinājās no 2010. gada 27. augusta līdz 29. augustam Spā-Frankošampas sacīkšu trasē Beļģijā. Tā bija sezonas trīspadsmitā sacīkste. Tā noritēja lietus apstākļos, un par tās uzvarētāju kļuva Luiss Hamiltons. Pēc sacīkstes Hamiltons kļuva arī par čempionāta kopvērtējuma līderi, atņemot šo titulu Markam Veberam. Pirmā testu sesija noritēja slapjā trasē. Visu sesijas laiku lija lietus, kas pastiprinājās testu vidusdaļā, bet vienīgi desmit minūtes pirms sesijas beigām mitējās. Tad arī lielākā daļa pilotu uzrādīja savus ātrākos aplā laikus. Fernando Alonso bija visātrākais, viņam otrajā vietā sekoja Luiss Hamiltons. Trešo vietu no pirmās šķīra jau vairāk kā viena sekunde, un trešais palika Renault komandas braucējs Roberts Kubica. Ceturtais bija Sebastiāns Fetels, bet piektais — Adrians Sutils. Lietus apstākļos arī vairāki piloti (Felipe Masa, Mihaels Šūmahers, Heiki Kovalainens) izslīdēja no trases. Otrā testu sesijas sākumā joprojām lija neliels lietus, tomēr tas ātri mitējās un līdz sesijas beigām trase jau bija daļēji nožuvusi. Piloti savus ātrākos apļus uzrādīja sesijas beigās. Trīs minūtes pirms sesijas beigām testi uz desmit minūtēm tika apturēti skatītāju dēļ, kuri bija sakāpuši uz trases nožogojuma. Visātrākais otrajā testu sesijā joprojām bija Fernando Alonso, otrais palika Adrians Sutils, bet trešu vietu ieņēma Luiss Hamiltons. Ceturtais palika Roberts Kubica, bet piecinieku noslēdza Felipe Masa. Trešās testu sesijas sākumā asfalta segums bija vēl mitrs. Asfalts sesijas gaitā gandrīz pilnībā nožuva līdz brīdim, kad 15 minūtes pirms sesijas beigām atkal sākās spēcīgs lietus. Ātrāko laiku trešajā testu sesijā uzrādīja Red Bull pilots Marks Vebers, aiz viņa otrais palika Luiss Hamiltons. Trešo labāko apļa laiku uzrādīja Vebera komandas biedrs Sebastians Fetels, kura formulai sesijas otrajā daļā radās tehniskas problēmas. Ceturto labāko apļa laiku uzstādīja otrs McLaren pilots Džensons Batons, bet piektais labākais palika Roberts Kubica. Testu sesijas laikā nokrišņu dēļ no trases izslīdēja vairāki piloti: Luiss Hamiltons, Jarno Trulli, Mihaels Šūmahers un arī pirmo divu testa sesiju labākā laika uzrādītājs Fernando Alonso. Pirmās kvalifikācijas kārtas sākumā trasē devās visi piloti, lai uzstādītu labākus apļu laikus pirms lietus sākšanās. Renault komandas pilots Vitālijs Petrovs divas minūtes pēc kvalifikācijas sākuma no trases izslīdēja un palika trases malā. Lai novāktu viņa formulu, kvalifikācija uz laiku tika apturēta. Gandrīz uzreiz pēc kvalifikācijas atsākšanas sākās īslaicīgs lietus. Daudzi piloti trasē saslīdēja vai izslīdēja no trases. Abiem Sauber komandas pilotiem Kamui Kobajaši un Pedro de la Rosam izslīdēšana beidzās ar izstāšanos. Otrajai kārtai abi piloti nekvalificējās tāpat kā Jarno Trulli, Bruno Senna, Sakons Jamamoto, Lukašs di Grasi un Vitālijs Petrovs. Pirmās kvalifikācijas kārtas labāko laiku uzrādīja Niko Rosbergs, aiz sevis atstājot Niko Hilkenbergu un Rubenšu Barikello. Lotus un Virgin komanda ar saviem pilotiem Heiki Kovalainenu un Timo Gloku pirmoreiz vēsturē iekļuva kvalifikācijas otrajā kārtā. Otrajā kvalifikācijas kārtā lietus nelija. Joprojām trase bija slapja. Slapjās trases dēļ nozīmīgu saslīdēšanu piedzīvoja gan Džensons Batons, gan Vitantonio Liuci, gan Felipe Masa. Visātrākos laikus otrajā kvalifikācijas kārtā izdevās uzrādīt abiem McLaren komandas pilotiem: Džensonam Batonam un Luisam Hamiltonam. Otrajā kvalifikācijas kārtā neiekļuva abi Mercedes, kuriem turklāt bija pirms kvalifikācijas piespriests starta vietu sods: Mihaelam Šūmaheram par bīstamu braukšanu iepriekšējā sacīkstē cīņā ar Rubenšu Barikello un Niko Rosbergam par ātrumkārbas maiņu. Trešajai kvalifikācijas kārtai nekvalificējās gan viņi, gan Haime Algersuari, Vitantonio Liuci, Sebastians Buemi, Heiki Kovalainens un Timo Gloks. Trešā kvalifikācijas kārta uzsākās bez lietus, tomēr neliels lietus sāka smidzināt kvalifikācijas kārtas pēdējās trijās minūtēs, kas ietekmēja vēlākos apļu laikus. Par kvalifikācijas uzvarētāju kļuva Marks Vebers, kas savu ātrāko apļa laiku uzrādīja trešās kvalifikācijas pirmajā pusē, bet otro labāko apļa laiku trešās kvalifikācijas kārtas noslēgumā sasniedza Luiss Hamiltons. Trešais bija Roberts Kubica, ceturtais — Sebastians Fetels, tālāk — Džensons Batons, Felipe Masa, Rubenšs Barikello, Adrians Sutils, Niko Hilkenbergs un Fernando Alonso. Piezīmes: ^ Mihaels Šūmahers saņēma desmit vietu sodu par agresīvu un bīstamu braukšanu Ungārijas Grand Prix. ^ Niko Rosbergs saņēma piecu vietu sodu par ātrumkārbas maiņu. ^ Sebastians Buemi saņēma trīs vietu sodu par bloķēsanu. ^ Timo Gloks saņēma piecu vietu sodu par bloķēsanu. ^ Vitālijs Petrovs neuzrādīja laiku, jo izslīdēja no trases pašā kvalifikācijas sākumā. Starta kārtība: Jau pašā sacīkstes sākumā pirmās starta pozīcijas īpašnieks Marks Vebers sajūga problēmu dēļ atkrita uz septīto vietu. Tikmēr vadību pārņēma Luiss Hamiltons, kurš to saglabāja visu atlikušo sacīksti. Jau pirmajā aplī sāka smidzināt neliels lietus, kā rezultātā pirmā apļa beigās Bus Stop līkumā no trases izbrauca liela daļa pilotu un notika sadursme starp Rubenšu Barikello un Fernando Alonso, kā rezultātā Rubenšs Barikello, kuram šī bija 300. sacīkste karjerā, ar nolauztu priekšējo riteni izstājās. Pēc tam trasē uz vienu apli līdz lietus mitējās izbrauca drošības mašīna. Kad drošības mašīna devās atpakaļ boksos, Luisa Hamiltona pārsvars pār turpmākajiem sekotājiem vairāku apļu laikā pieauga līdz pat 12 sekundēm. 17. aplī notika sadursme starp tobrīd otrās un trešās vietas īpašniekiem Džensonu Batonu un Sebastianu Fetelu. Džensonam Batonam nācās izstāsties, bet Sebastianam Fetelam nedaudz vēlāk par sadursmes izraisīšanu tika piespriests sods — izbraukšana cauri boksiem. 34. aplī lietus atsākās un šoreiz tas bija stiprāks nekā sacīkstes sākumā. Visi piloti devās boksos nomainīt riepas uz slapjam laikam paredzētām riepām. Aplī pirms iebraukšanas boksos Luiss Hamiltons gandrīz izstājās no sacīkstes, saslīdot kādā no līkumiem un bīstami tuvu nobraucot gar trases apmali. Boksu laikā Roberts Kubica nokļūdījās bremzējot pie Renault garāžas un Markam Veberam Kubicas kļūdas dēļ izdevās pakāpties uz otro vietu. Sešus apļus pirms beigām pēc Alonso avarēšanas trasē otrreiz devās drošības mašīna, tomēr sacīkstes līderu secību tā nespēja ietekmēt. Pirmajā vietā finišēja Luiss Hamiltons, otrajā — Marks Vebers, trešajā — Roberts Kubica. Tālāk finišēja Felipe Masa, Adrians Sutils, Niko Rosbergs, Mihaels Šūmahers, Kamui Kobajaši, Vitālijs Petrovs un Haime Algersuari. Haimem Algersuari pēc sacīkstes tika piespriests 20 sekunžu sods par Bus Stop līkuma nogriešanu, kā rezultātā pie desmitās vietas un pēdējā punkta tika Vitantonio Liuci. Piezīme: ^ Haime Algersuari pēc sacīkstes saņēma 20 sekunžu sodu kā atbilstošu izbraukšanai cauri boksiem par Bus Stop līkuma noīsināšanu. Piezīme: Abās tabulās parādīti tikai pirmie pieci piloti/komandas. Juris Dargēvičs. «F1: Lietus apstākļos Beļģijā ātrākais Alonso». Delfi.lv, 2010. gada 27. augustā. Skatīts: 2010. gada 28. augustā. (latviski) «2010 FORMULA 1 BELGIAN GRAND PRIX». Formula 1. Skatīts: 2010. gada 28. augustā. (angliski) «2010 FORMULA 1 BELGIAN GRAND PRIX». Formula 1. Skatīts: 2010. gada 28. augustā. (angliski) Juris Dargēvičs. «F1: Marks Vēbers atgriežas vadībā trešajā treniņā». Delfi.lv, 2010. gada 27. augustā. Skatīts: 2010. gada 28. augustā. (latviski) «2010 FORMULA 1 BELGIAN GRAND PRIX». Formula 1. Skatīts: 2010. gada 28. augustā. (angliski) Juris Dargēvičs. «F1: Pirmo starta vietu Beļģijā izcīna Marks Vēbers». Delfi.lv, 2010. gada 28. augustā. Skatīts: 2010. gada 29. augustā. (latviski) «2010 FORMULA 1 BELGIAN GRAND PRIX». Formula 1. Skatīts: 2010. gada 29. augustā. (angliski) Juris Dargēvičs. «F1: Beļģijas lietus sacīkstē uzvar Hamiltons». Delfi.lv, 2010. gada 29. augustā. Arhivēts no oriģināla, laiks: 2010. gada 1. septembrī. Skatīts: 2010. gada 30. augustā. (latviski) «2010 FORMULA 1 BELGIAN GRAND PRIX». Formula 1. Skatīts: 2010. gada 30. augustā. (angliski)