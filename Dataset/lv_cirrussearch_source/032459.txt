Brets Endrū Halls (angļu: Brett Andrew Hull; dzimis 1964. gada 9. augustā Belevillā, Kanādā) ir bijušais kanādiešu/amerikāņu hokejists, kurš spēlēja labās malas uzbrucēja pozīcijā. NHL viņš tika draftēts 1984. gada draftā ar tikai kopējo 117. numuru, to izdarīja Kalgari "Flames". Tās sastāvā viņš spēlēja jau aiznākamajā (1985.—1986.) sezonā, aizvadot 2 spēles izslēgšanas kārtā. Par viņa pirmo pilno sezonu kļuva 1987.—1988. gada sezona, kad "Flames" rindās viņš aizvadīja 52 spēles, gūstot 50 punktus. Sezonas vidū viņš tika aizmainīts uz Sentluisas "Blues", kur vēl 13 spēles guva vēl 14 punktus. "Blues" rindās viņš nospēlēja līdz pat 1998. No 1992. līdz 1995. gadam bija komandas kapteinis. gadam un 1995.—1996. gada sezonā spēlēja kopā ar vēl vienu leģendu — Veinu Grecki. 1998.—1999. gada sezonu Halls uzsāka jau Dalasas "Stars" rindās, bet pēc tur aizvadītām trim sezonām pārcēlās uz Detroitas "Red Wings", kurā nospēlēja līdz pat 2004. gadam. Pēc tās Halls parakstīja divu sezonu līgumu ar Fīniksas "Coyotes". Pirmās sezonas laikā NHL bija lokauts, bet otrajā sezonā, aizvadot tikai 5 spēles un esot ļoti neapmierinātam ar savu sniegumu, viņš paziņoja par aiziešanu no profesionālā hokeja. Lai gan dzimis Kanādā, tomēr pieņēmi ASV pilsonību. ASV hokeja izlases sastāvā piedalījies 1986. gada Pasaules čempionātā, 1991. gada Kanādas kausa izcīņā, 1996. gada Pasaules kausa izcīņā, kurā kopā ar izlasi izcīnīja zelta medaļas. Piedalījies arī 1998. un 2002. gada olimpiskajās spēlēs, 2002. gadā, savu fanu priekšā, izcīnot sudraba medaļas. 1998.—1999. gada sezonā, spēlējot "Stars" rindās, izcīnījis Stenlija kausu. NHL kopā guvis 741 vārtus, vairāk vārtus ir spējuši gūt tikai Veins Greckis un Gordijs Hovs. Piedalījies 11 NHL Visu zvaigžņu spēlēs. 1990. gadā ieguva Lēdijas Bingas balvu, bet 1991. gadā arī Harta balvu un Lestera Pīrsona balvu. Divreiz savas karjeras laikā guvis 50 vārtus 50 spēlēs, vairāk - 3 reizes, tas izdevies tikai Veinam Greckim. No 1990. līdz 1992. gadam guva visvairāk vārtus sezonā, kopš 1998. gada par šādu sasniegumu tiek piešķirta Morisa Rišāra balva. Viņš nebija vienīgais, kas savā ģimenē spēlēja hokeju. Viņa tēvs Bobijs Halls un onkulis Deniss Halls arī spēlējuši NHL.