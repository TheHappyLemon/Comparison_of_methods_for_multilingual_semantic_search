Vasilijs III Ivanovičs (krievu: Василий III Иванович; dzimis 1479. gada 25. martā, miris 1533. gada 3. decembrī) bija Vladimiras un Maskavas lielkņazs no 1505. gada līdz savai nāvei 1533. gadā. Ivana III dēls un Ivana IV tēvs. 1514. gadā līgumā ar ķeizaru Maksimiliānu I nodēvēts par caru, kas pirms tam bija Zelta Ordas hanu tituls. Dzimis 1479. gada 25. martā Maskavas lielkņaza Ivana III un Sofijas Paleologas ģimenē. 1502. gadā tēvs viņu iecēla par līdzvaldnieku, pēc Ivana III nāves 1505. gadā Vasilijs kļuva par pilntiesīgu valdnieku. 1505. gadā Vasilijs pēc līgavu skates apprecējās ar Solomoniju Saburovu. Tā kā laulībā nedzima bērni, 1525. gadā Vasilijs panāca laulības šķiršanu. Saburovu aizsūtīja uz klosteri, un Vasilijs III apprecējās ar Jeļenu Gļinsku, kura dzemdēja divus dēlus, arī nākamo valdnieku Ivanu IV. Miris 54 gadu vecumā, kad vecākajam dēlam bija 3 gadi. Iekšpolitikā ar baznīcas atbalstu aktīvi izrēķinājās ar bajāru opozīciju. Valsts piedzīvoja celtniecības bumu. Vasilijs III realizēja aktīvu ārpolitiku. 1510. gadā likvidēja Pleskavas Republikas neatkarību, vēlāk pakļāva arī Rjazaņas kņazisti un Novhorodas-Siverskas kņazisti. Vasilijs III karoja ar Kazaņas hanisti, Lietuvas lielkņazisti. 1514. gadā ieņēma Smoļensku. 1521. gadā Krimas un Kazaņas apvienotais karaspēks nopostīja Maskavas apkārtni. Vikikrātuvē par šo tēmu ir pieejami multivides faili. Skatīt: Vasilijs III. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Pareizticīgo enciklopēdijas raksts (krieviski) Enciklopēdijas Krugosvet raksts (krieviski)