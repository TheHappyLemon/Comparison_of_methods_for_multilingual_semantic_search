Dževahira tirdzniecības centrs (turku valodā: Cevahir Alışveriş Merkezi) ir Eiropā lielākais un pasaulē septītais lielākais tirdzniecības un atpūtas centrs Stambulas Šišli rajonā, Turcijā. Centru atklāja 2005. gada 15. oktobrī un to sauc arī par Šišli kultūras un tirdzniecības centru (turku valodā: Şişli Kültür ve Ticaret Merkezi). Projektu izstrādāja 1987. gadā amerikāņu arhitekti „Minoru Yamasaki & Associates” un ar vairāku mazumtirdzniecības centru un trīs debesskrāpju kompleksu bija plānots aizvietot vecos pilsētas autobusu depo. Projektā iesaistīts arī Turcijas un Lielbritānijas dubultpilsonis arhitekts Džans Javuzarslans. 1997. gadā tika likts pirmais pamatakmens, bet tikai vienas projekta daļas pabeigšanai bija nepieciešami astoņi gadi. Dževahira tirdzniecības centra kopējā platība ir 620'000 kvadrātmetri sešos stāvos un tā uzcelšanai iztērēti 250 miljoni ASV dolāru (apm. 120 miljoni latu). Tirdzniecības centrā ir aptuveni 280 veikali un tieši šajā centrā ir pārstāvēti tādi starptautiski zīmoli, kas nav atrodami citur Turcijā. Papildus veikaliem, centrā ir 34 ātrās ēdināšanas restorāni un 14 augsta līmeņa restorāni. Dževahirā ir arī liela koncertzāle un 12 kino zāles, tai skaitā IMAX trīs dimensiju kino. Izklaižu zonā ir uzcelti arī nelieli amerikāņu kalniņi (angļu valodā: roller coaster). Uz kompleksa ēkas 2'500 kvadrātmetru stikla jumta izvietots pasaulē lielākais pulkstenis, kura cipari ir trīs metrus augsti. Celtni un visu kompleksu apkalpo 5'000 darbinieku, bet tirdzniecības centra apmeklētāju vajadzībām ir izbūvēta auto stāvvieta ar 2'500 stāvvietām. Lielais komplekss atrodas Stambulas Eiropas pusē starp Šišli un Medžidijekejas mikrorajoniem un tajā var nokļūt ar Stambulas metro, ar kura staciju ir tieši savienoti trīs tirdzniecības centra stāvi. Tirdzniecības centrs pieder uzņēmēju konglomerātam Dževahiru grupa (turku valodā: Cevahirler). Tirdzniecības centru svinīgā ceremonijā atklāja Turcijas premjers Redžeps Tajips Erdogans un atklāšanas dienā to apmeklēja apmēram 450'000 pircēju. Pašlaik centrā katru dienu iepērkas aptuveni 190'000 cilvēku un tas ir atvērts katru dienu no pl. 10:00 līdz 22:00 (UTC+2). Dževahiru grupai vairākkārtēji bija jāatbild uz sabiedrības kritiku drošības jomā pēc gadījuma, kad no ceturtā stāva balkona nokrita trīs gadus veca meitene un tajā mēnesī šis jau bija otrs negadījums, jo pirmajā reizē nokrita pusaudzis. Tirdzniecības centra vadība nekavējoties uzstādīja papildus drošības barjeras vairākās bīstamākajās vietās, bet joprojām tiek vadībai pārmests tas, ka šādi drošības pasākumi netika veikti jau pēc pirmā negadījuma. Tirdzniecības centram arī tiek pārmests tas, ka tas darbojas uz Turcijā tā dēvēto „zaļā kapitāla” pamatiem (zaļā krāsa ir islāma krāsa un ar terminu „zaļais kapitāls” apzīmē islāmistu finansējumu). Tirdzniecības centra vadību 2006. gadā pārņēma Londonā reģistrētie nekustamo īpašumu uzņēmumi „St. Martin's” un „Kuwaiti” un, atšķirībā no visiem citiem Stambulas tirdzniecības centriem, Dževahira centrā esošajos restorānos nepasniedz alkoholiskos dzērienus un arī lielajam pārtikas mazumtirdzniecības veikalam „Migros” arī sākotnēji nebija atļauts tirgot alkoholiskos dzērienus. Tirdzniecības centra pagrabā arī ir ierīkota neliela mošeja. Tirdzniecības centrā veikalus atvēruši arī šādi starptautiski populāri zīmoli: „Dorothy Perkins”, „Evans”, „Jack&Jones”, „Vero Moda”, „Peacocks”, „Topshop”, „Top Man”, „Miss Selfridge”, „River Island”, „Benetton”, „Mothercare”, „Etam-123”, „Esprit”, „Massimo Dutti”, „La Senza”, „Zara”, „BSB”, „Adidas”, „Dockers”, „Levi's”, „Kappa”, „Fornarina”, „Reebok”, „Converse”, „Best Mountain”, „Lotto”, „Guess World”, „Guiseppo”, „Nine West”, „Bata”, „Divarese”, „Starbucks”, „Gloria Jean's”, „Burger King”, „McDonalds”, „KFC” un „Pizza Hut”. Tirdzniecības centrā ir arī daudzi vietējo uzņēmēju veikali un turku virtuves restorāni, kas pasniedz dažādus tradicionālos ēdienus, piem. piena produktu desertus un kebabus. Cevahir Istanbul, Istanbul, Turkey | Emporis.com Emporis Global Structure Listings Cevahir Istanbul Istanbul news Dževahir tirdzniecības centra oficiālā interneta vietne