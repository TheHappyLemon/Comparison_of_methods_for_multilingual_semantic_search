Greiems Stīvens Poters (angļu: Graham Stephen Potter; dzimis 1975. gada 20. maijā) ir angļu futbola treneris un bijušais futbolists. Spēlējis aizsarga pozīcijā. Līdz 2023. gada aprīlim bija Anglijas Premjerlīgas kluba Chelsea galvenais treneris. Profesionāla futbolista karjeru sāka Birmingham City. Pēc īres Wycombe Wanderers viņš pārcēlās uz Stoke City, pēc tam uz Southampton. Būdams Southampton spēlētājs, viņš tika izsaukts uz Anglijas U-21 izlasi, kur piedalījās vienā Eiropas čempionāta kvalifikācijas spēlē pret Moldovu. 1997. gadā viņš pievienojās West Bromwich Albion, bet pēc trīsarpus gadiem, kuru laikā tika izīrēts arī uz Northampton Town un Reading, parakstīja līgumu ar York City. 2003. gada vasarā pārcēlās uz Boston United. 2003. gada novembrī viņš tika izīrēts uz Shrewsbury Town. 2004. gadā Poters pārcēlās uz Macclesfield Town, kur noslēdza savu spēlētāja karjeru. 2010. gada decembrī kļuva par Zviedrijas kluba Östersunds FK galveno treneri. Komanda tobrīd spēlēja 2. divīzijā, kas ir Zviedrijas futbola ceturtā pēc līmeņa līga. 2011. gadā komanda uzvarēja līgas Norlandes grupā, iekļūstot līmeni augstāk, bet vēl pēc gada uzvarēja arī 1. divīzijā un iekļuva Superettan, Zviedrijas otrajā spēcīgākajā līgā. 2013. gadā Poters pagarināja līgumu ar klubu vēl uz trīs gadiem. 2015. gadā izcīnīja 2. vietu Superettan, iegūstot ceļazīmi uz Zviedrijas augstāko līgu Allsvenskan. Debijas sezonā Allsvenskan izdevās izcīnīt 8. vietu. 2017. gada aprīlī Potera vadītā Östersunds FK uzvarēja Zviedrijas kausā un iekļuva UEFA Eiropas līgā. 2017. gada sezonu komanda pabeidza 5. vietā Allsvenskan, bet Eiropas līgā spēlēja grupu turnīrā un izkļuva no grupas, kvalificējoties sešpadsmitdaļfinālam, kurā divu spēļu summā piekāpās Anglijas klubam Arsenal. 2018. gada jūnijā Poters kļuva par Anglijas otrās spēcīgākās līgas Championship kluba Swansea City galveno treneri. 2018.—2019. gada sezonu komanda noslēdza 10. vietā līgā, un pēc sezonas Poters atstāja to, lai kļūtu par Premjerlīgas kluba Brighton & Hove Albion galveno treneri. 2022. gada 8. septembrī Poters tika oficiāli iecelts par Premjerlīgas kluba Chelsea jauno galveno treneri, noslēdzot piecu gadu līgumu, aizstājot Tomasu Tuhelu. «Potter Appointed New Head Coach». brightonandhovealbion.com (angļu). 2019. gada 20. maijs. Skatīts: 2022. gada 6. augustā. «Welcome to Chelsea, Graham Potter!». chelseafc.com (angļu). 2022. gada 8. septembris. Skatīts: 2022. gada 8. septembrī. Vikikrātuvē par šo tēmu ir pieejami multivides faili. Skatīt: Greiems Poters. WorldFootball profils (angliski) Soccerbase spēlētāja profils (angliski) Soccerbase trenera profils (angliski) Transfermarkt spēlētāja profils (angliski) Transfermarkt trenera profils (angliski) FBref spēlētāja profils (angliski)