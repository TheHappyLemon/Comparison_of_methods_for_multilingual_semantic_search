Viktorijas ūdenskritums (angļu: Victoria Falls) ir ūdenskritums Zambezi upē Āfrikas dienviddaļā. Atrodas uz Zambijas un Zimbabves valstu robežas. Ūdenskritums ir apmēram 1700 m plats un līdz 108 m augsts (augstums mainās no 80 m labajā krastā līdz 108 m centrā). Tas izskatās ļoti iespaidīgi, jo ūdens krīt ļoti šaurā un dziļā ieplakā. Turklāt krītošais ūdens veido šļakatas un miglu, kuri var pacelties līdz 400 m augstumam un var būt redzami pat no 50 km attāluma. Skotu pētnieks Deivids Livingstons 1855. gadā bija pirmais eiropietis, kas redzēja šo ūdenskritumu un nosauca to karalienes Viktorijas vārdā. Agrāk ūdenskritums bija pazīstams vietējo iedzīvotāju vidū kā "dārdošie dūmi". Viktorijas ūdenskritums ir viens no izcilākajiem Dienvidāfrikas dabas pieminekļiem, tas ir iekļauts arī UNESCO pasaules mantojuma objektu sarakstā. Tas atrodas divu nacionālo parku - "Dārdošie Dūmi" («Mosi-oa-Tunya») Zambijā un "Viktorijas ūdenskritums" Zimbabvē - teritorijā. Viktorijas ūdenskritums ir pasaulē vienīgais ūdenskritums, kurš ir vairāk nekā 100 metru augsts un vairāk nekā kilometru plats. Lietus sezonas laikā ūdenskritumā vienas minūtes laikā krīt lejup 500 miljoni litru ūdens, krītošā ūdens milzīgā spēka ietekmē ūdens šļaksti paceļas vairāku simtu metru augstumā. 1958. gadā plūdu laikā Zambezi, ūdenskritumā tika novērots rekordliels ūdens daudzums - vairāk nekā 770 miljoni litru ūdens minūtē (apmēram 13 miljoni litru sekundē). Igvasu ūdenskritums «Victoria Falls». World Digital Library. 1890-1925. Skatīts: 2013-06-01. Vikikrātuvē par šo tēmu ir pieejami multivides faili. Skatīt: Viktorijas ūdenskritums. Encyclopædia Britannica raksts (angliski) Krievijas Lielās enciklopēdijas raksts (krieviski)