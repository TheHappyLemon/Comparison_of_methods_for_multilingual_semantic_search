Imants Zemzaris (dzimis 1951. gada 14. aprīlī) ir latviešu komponists, pianists, mūzikas pedagogs un mūzikas kritiķis. Dzimis 1951. gada 14. aprīlī Rīgā gleznotāju Ulda Zemzara un Līvijas Endzelīnas ģimenē. Mācījās Emīla Dārziņa mūzikas vidusskolas mūzikas teorijas nodaļā (1958–1969). Studēja Latvijas Valsts konservatorijas Ādolfa Skultes kompozīcijas klasē (1969–1974), iegūstot komponista un mūzikas priekšmetu pasniedzēja kvalifikāciju. Strādāja par teorētisko priekšmetu pasniedzēju Rīgas 3. bērnu mūzikas skolā (1972–1976) un kopš 1976. gada Emīla Dārziņa mūzikas vidusskolas mūzikas teorijas nodaļā. 1975. gadā Imantu Zemzari uzņēma Latvijas Komponistu savienībā. Pēc 1985. gada turpināja studijas Latvijas Valsts konservatorijas asistentūrā Pētera Plakida kompozīcijas klasē (1985—1988), darbojās kā mūzikas kritiķis un esejists, bija laikraksta "Literatūra un Māksla" mūzikas nodaļas redaktors (1988–1994). Kopš 2008. gada Zemzaris ir mūzikas pedagogs arī Siguldas Mūzikas un mākslas skolā. Sarakstījis septiņus darbus orķestrim, daudz kameransambļu, klavierdarbu, kora un solodziesmu, mūziku animācijas filmām un teātrim. Latvijas Mūzikas informācijas centrs[novecojusi saite] Komponistam, pedagogam, pianistam, esejistam Imantam Zemzarim - 65![novecojusi saite] Maruta Rubeze, klasika.lsm.lv, 2016. gada 14. aprīlī