Vadības grāmatvedība ir informācijas identificēšanas, rādītāju aprēķināšanas un novērtēšanas procesi uzņēmumā vai organizācijā. Vadības grāmatvedība ir grāmatvedības uzskaites otrais līmenis un nodrošina ražošanas apjoma prognozi, izmaksu atbilstību pārdošanas prognozēm un nodrošina informāciju komersanta turpmākai darbībai. Nav stingru un negrozāmu vadības grāmatvedības un finanšu lēmumu pieņemšanas noteikumu. Vadības grāmatvedības sistēmu un lēmumu pieņemšanas tehnoloģiju izvēlas uzņēmuma vadītājs. Viņš var izvēlēties jebkuras metodes, ko uzskata par sev noderīgām. Izmantojamās metodes piemēro atbilstoši katra uzņēmuma konkrētajām vajadzībām. pilnas ražošanas pašizmaksas kalkulācija; mainīgo izmaksu pašizmaksas kalkulācija. Izmaksu uzskaite un pašizmaksas kalkulācija dod iespēju noteikt komersanta dažāda veida produkcijas ienesīgumu, kā arī izmaksu kontroles sistēmas ietvaros - faktiskās izmaksas salīdzināt ar plānotajām. Lai vadību nodrošinātu ar šiem mērķiem nepieciešamo informāciju, jābūt attiecīgajiem grāmatvedības ierakstiem. Dažāda veida finanšu informācija nodrošina pamatojumu komercdarbības finanšu plānošanai un kontrolei, kā arī ļauj pieņemt uz informāciju balstītus lēmumus par komercdarbības nākotni, ražošanu, pakalpojumiem un struktūrvienībām. Lai sasniegtu finanšu plānošanas un kontroles mērķus - pelnīt, tērēt, taupīt, ieguldīt naudu un palielināt kapitālu, vadītājam ir jāpieņem lēmumi finanšu jautājumos un tam ir nepieciešama dažāda veida finanšu informācija: prognozēšanai, plānu sagatavošanai, par plāniem un uzdevumiem, par faktiskiem rezultātiem un to salīdzinājumu ar plānu vai uzdevumu. Vadības grāmatvedība un finanšu grāmatvedība kalpo dažādiem mērķiem, tās bieži iekārto kā divas atsevišķas uzskaites sistēmas. Tomēr ir iespējams uzturēt integrēto uzskaites sistēmu, kas satur gan vadības, gan finanšu grāmatvedības informāciju. A. Pelšs “Vadības grāmatvedība” I un II daļa, Rīga, Biznesa Komplekss, 2001. M. Januška “Finansu un grāmatvedības kontrole firmā. Praktiskās rekomendācijas uzņēmējiem” Rīga, Merkūrijs LAT, 2003. M. Rurāne “Ražošana” Rīga, Turība, 1999. Encyclopædia Britannica raksts (angliski) Encyclopædia Universalis raksts (franciski)