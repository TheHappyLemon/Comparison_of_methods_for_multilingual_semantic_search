Komandu ieskaite (franču: classement d'équipes) ir apbalvojums, ko piešķir labākajai komandai Tour de France riteņbraukšanas daudzdienu sacensībās. To piešķir kopš 1930. gada un tās aprēķina metodes gadu gaitā ir mainījušās. Šai ieskaitei nav krāsainu krekliņu, bet komandas dalībnieku numuriem (ko piestiprina krekla aizmugurē) ir dzeltens, nevis balts fons. Komandu ieskaite tiek uzskatīta par mazāk svarīgu nekā individuālais sportistu kopvērtējums un reti kad komanda uzsāk tūri ar galveno mērķi uzvarēt komandu ieskaitē. Ja sacensību laikā komanda ir labā pozīcijā, lai uzvarētu komandu ieskaitē, tā var mainīt taktiku, lai to nodrošinātu. Kad Lānss Ārmstrongs 2010. gadā zaudēja cerības uzvarēt kopvērtējumā, viņš mudināja komandas biedrus pieskatīt savus galveno konkurentu komandu ieskaitē un viņa Team RadioShack uzvarēja komandu ieskaitē. Labs sniegums komandu ieskaitē var palīdzēt komandai kvalificēties nākamā gada Tour de France. 2010. gadā tika izveidota sistēma, lai noteiktu, kuras komandas kvalificēsies kā UCI ProTeam un komandu ieskaite Tour de France bija viens no kritērijiem. Šobrīd tūrei kvalificējas visas UCI WorldTeam komandas, bet pārējās izvēlas organizatori Amaury Sport Organisation (ASO). Tour de France pirmajos gados braucēji startēja individuāli. Lai arī viņiem bija sponsorki, nebija atļauts darboties kā komandai, jo tūres organizators Anrī Degranžs vēlējās saglabāt Tour de France kā individuālā spēka demonstrējumu. Dalībnieki varēja startēt bez sponsoriem un tad tika apzīmēti ar dažādiem nosaukumiem; 1909—1914: Isolés; 1919: Categorie B; 1920—1922: 2° Classe; 1923—1926: Touristes-Routiers; 1937: Individuels. 1930. gadā Degranžs atmeta domu, ka sportistiem būtu jāstartē individuāli un mainīja formātu, atļaujot komandas. Viņš joprojām bija pret sponsoru atbalstu, tāpēc sportistus grupēja pēc valstīm. Tā tas bija 1930—1961. un 1967—1968. gada tūrēs. No 1962. līdz 1966. gadam un pēc 1969. gada startēja sponsorētas komandas. Līdz ar komandu atļaušanu 1930. gadā tika ieviesta balva labākajai komandai, nosaucot to par Challenge international. 1930. gadā labāko komandu noteica, saskaitot katras komandas triju ātrāko kopvērtējuma ieskaites braucēju laiku. 1961. gadā aprēķins mainījās. Komandu ieskaite tika nomainīta uz punktu sistēmu, kur komanda saņēma vienu punktu par labāko komandas uzrādīto laiku posmā un komanda ar visvairāk punktiem tika nosaukta par uzvarētāju. Šo sistēmu izmantoja arī 1962. gadā, bet 1963. gadā atgriezās pie iepriekšējās sistēmas ar laika skaitīšanu. 1970. gados tika ieviesta arī komandu punktu ieskaite, bet ar citu aprēķina metodi: pēc katra posma visi braucēji saņēma punktus (uzvarētājam 1, otrajai vietai 2, u.t.t.) un tos skaitīja kopā. Ieskaitē uzvarēja komanda ar vismazāko punktu skaitu. Līdz 1990. gadam komandu ieskaites līderus apzīmēja ar dzeltenām cepurītēm. Kopš 2006. gada labākās komandas braucēju numuri ir melni uz dzeltena fona. Sākot ar 2012. gadu komandas sportistiem ir atļauts, bet netiek prasīts obligāti, valkāt dzeltenu ķiveri. Kopš 2011. gada komandu ieskaites rezultātu aprēķina, saskaitot komandu trīs labāko braucēju laiku posmā, ignorējot laika bonusus un sodus. Komandu braucienā komandai tiek piešķirts laiks, ko finišā uzrāda piektais labākais komandas pārstāvis (vai pēdējais, ja to ir atlicis mazāk par pieciem). Ja sacensību gaitā komandā paliek mazāk par trīs braucējiem, to izņem no šīs ieskaites. No 1973. līdz 1989. gadam pastāvēja arī komandu punktu ieskaite. Dažos gados valstis pārstāvēja vairākas komandas. 1939. gadā Beļģija pieteica divas komandas un uzvarēja komandu ieskaitē ar B komandu. 1948. un 1950. gadā Beļģija uzvarēja ar A komandu. 1949. gadā Itālija pieteica divas komandas un uzvarēja komandu sacensībās ar A komandu. «Five good reasons to follow the team classification». Letour.fr. Amaury Sport Organisation. 2011. gada 28. jūnijs. Arhivēts no oriģināla, laiks: 2010. gada 22. oktobrī. Skatīts: 2011. gada 29. jūnijs. «Tour Xtra: General Team Classification». Arhivēts no oriģināla, laiks: 2017. gada 7. jūlijā. Skatīts: 2019. gada 15. jūlijā. Official Tour de France history 1930 Arhivēts 2010-07-16 Wayback Machine vietnē. (franciski) «Tour Xtra: Other Classifications». Arhivēts no oriģināla, laiks: 2018. gada 12. jūnijā. Skatīts: 2019. gada 11. jūlijā. John Nauright, Charles Parrish. Sports Around the World: History, Culture, and Practice. ABC-CLIO, 2012. 455. lpp. ISBN 978-1-59884-300-2. «Team Standings: Sky's Yellow Helmet - News stage 1». Arhivēts no oriģināla, laiks: 2012-07-05. Skatīts: 2012-07-09. Brecht Decaluwé. «RadioShack-Nissan aims to defend yellow with stage win». cyclingnews.com, 2012. gada 1. jūlijs. «Past winners». Cyclingnews.com (Immediate Media Company). Arhivēts no oriģināla, laiks: 2017. gada 7. augusts. Skatīts: 2017. gada 28. septembris. «Tour de France winners, podium, times». BikeRaceInfo (McGann Publishing). Arhivēts no oriģināla, laiks: 2017. gada 26. septembris. Skatīts: 2017. gada 28. septembris.