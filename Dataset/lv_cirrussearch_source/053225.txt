Kcell, uzņēmuma nosaukums Ksell AK (kazahu: «Кселл» АҚ), ir Kazahstānas mobilo sakaru operators. Tas ir dibināts 1998. gadā. Uzņēmuma galvenais birojs atrodas Almati. Uzņēmums darbojas ar zīmolu Kcell (mērķauditorija ir korporatīvie klienti) un Activ (plašam personu lokam). Kcell akcijas tiek kotētas Kazahstānas fondu biržā un Londonas fondu biržā. Lielākais kapitāldaļu turētājs ir Kazaktelekom (75 %). 1998. gada 1. jūnijā Kazahstānas valsts sakaru operators Kazaktelekom dibināja biedrību ar ierobežotu atbildību GSM Kazakstan, lai izveidotu mobilo sakaru tīklu. Pēc GSM licences saņemšanas 1999. gada februārī sāka darbu GMS tīkls. 7. februārī tika atklāts zīmols Kcell, kura mērķauditorija bija korporatīvie klienti. 1999. gada 9. septembrī palaists zīmols Activ, kas bija paredzēts plašam personu lokam. 2004. gadā uzņēmuma abonentu skaits pārsniedza 1,5 miljonus. 2007. gadā decembrī tika pieslēgts 6 miljonais abonents. 2011. gadā Kcell uzsāka 3G pakalpojumus. Līdz 2012. gadam uzņēmuma kapitāls piederēja Fintur Holdings B.V. (51 % kapitāldaļu) un Kazaktelekom (49 %). Fintur Holdings bija Skandināvijas TeliaSonera (tagad Telia Company) un Turcijas Turkcell kopuzņēmums. 2012. gada 2. februārī Kazaktelekom 49 % Kcell kapitāldaļu pārdeva TeliaSonera meitas uzņēmumam Sonera Holding B.V. 2012. gada 27. augustā uzņēmums tika reorganizēts par akciju sabiedrību un pārdēvēts par Kcell («Кселл» АҚ). 2012. gada decembrī uzņēmums veica sākotnējo publisko piedāvājumu, pārdodot 25 % Sonera Holding piederošo akciju. 13. decembrī Kcell akcijas sāka kotēt Kazahstānas fondu biržā un Londonas fondu biržā. 2016. gada februārī Kcell iegādājās papildu frekvenču tiesības, lai varētu attīstīt mobilo sakaru 4G LTE tehnoloģiju. 2016. gadā Kcell parakstīja līgumu ar mobilo sakaru operatoru Beeline Kazakstan (uzņēmums KaR-Tel) par LTE tīklu kopīgu izmantošanu Kazahstānā. 2016. gada 4. maijā Sonera Holding tai piederošās 24 % Kcell acijas pārdeva Telia Company meitas uzņēmumam TeliaSonera Kazakhstan Holding B.V. 2018. gada 21. decembrī Kazaktelekom iegādājās 24 % Kcell akciju no TeliaSonera Kazakhstan Holding un 51 % no Fintur Holdings, tādējādi Kazaktelekom kļuva par 75 % Kcell akciju turētāju. 2019. gada 25. februārī Latvijas Goda konsuls Kazahstānā, Kcell galvenais tirdzniecības vadītājs Kaspars Kukelis tika iecelts par Kcell vadītāju. 2021. gada 6. februārī par galveno izpilddirektoru kļuva Jurijs Harlamovs, nomainot Kukeli. Shareholders Kcell Kasparu Kukeli ieceļ par Kazahstānas uzņēmuma Kcell vadītāju Dienas Bizness, 25.02.2019 Назначение Главного исполнительного директора и Председателя правления Kcell, 8 февраля 2021 Kcell vietne activ vietne