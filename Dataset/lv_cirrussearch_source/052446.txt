Makss fon Sīdovs (zviedru: Max von Sydow; dzimis Karls Ādolfs fon Sīdovs (zviedru: Carl Adolf von Sydow) 1929. gada 10. aprīlī, miris 2020. gada 8. martā) bija zviedru aktieris. Viņam bija 70 gadus ilga aktiera karjera Eiropas un ASV kino, televīzijā un teātrī, piedaloties vairāk nekā 150 filmās un vairākos televīzijas seriālos. Pēdējās desmitgades viņš dzīvoja Francijā, kļūstot par Francijas pilsoni. Atveidojis visdažādākās lomas, sākot no flegmatiskiem, kontemplatīviem provokatoriem līdz sardoniskiem māksliniekiem un draudīgiem, bieži vien līksmiem ļaundariem, fon Sīdova vislabāk zināmā loma ir 14. gadsimta bruņinieka Antoniusa Bloka loma Ingmara Bergmana filmā "Septītais zīmogs" (1957), filmā ir par ikonisku kļuvusi aina, kurā viņa atveidotais tēls izaicina Nāvi uz šaha spēli. Kopumā fon Sīdovs ir piedalījies 11 Bergmana režisētās filmās, tostarp "Jaunavu avots" (Jungfrukällan, 1960) un "Mīklaini kā spogulī" (1961), abas filmas ieguvušas Amerikas Kinoakadēmijas balvas kā labākās filmas svešvalodā. Trešā filma ar viņa līdzdalību, kas ieguva balvu šajā kategorijā, ir Billes Augusta "Pelle iekarotājs" (Pelle Erobreren, 1987). Fon Sīdova debija ASV kino bija Jēzus Kristus loma Džordža Stīvensa filmā The Greatest Story Ever Told (1965). Tāpat filmējies Viljama Frīdkina filmā "Sātana izdzinējs" (The Exorcist, 1973), Sidnija Polaka filmā "Trīs dienas Kondora dzīvē" (1975), Deivida Linča filmā "Kāpa" (1984), Vudija Allena filmā "Hanna un viņas māsas" (Hannah and Her Sisters, 1986), Penijas Māršalas filmā "Pamošanās" (1990), Stīvena Spīlberga filmā "Īpašais ziņojums" (2002), Džuliana Šnābela filmā The Diving Bell and the Butterfly (2007), Mārtina Skorsēzes filmā "Slēgtā sala" (2010) un Ridlija Skota filmā "Robins Huds" (Robin Hood, 2010). Vēl viņš ir piedalījies filmā "Zvaigžņu kari: Spēks mostas" un kanāla HBO seriālā "Troņu spēle" par ko saņēma nomināciju Primetime Emmy balvai. Viņa pēdējā loma bija Tomasa Vinterberga filmā "Kurska" (2018). Savas karjeras laikā fon Sīdovs saņēma divas nominācijas Amerikas Kinoakadēmijas balvai par lomām filmās "Pelle iekarotājs" (Pelle Erobreren, 1987) un "Ārkārtīgi skaļi un neticami tuvu" (2011). Par galveno lomu filmā "Pelle iekarotājs" fon Sīdovs ieguva Eiropas Kino balvu. Viņš saņēmis Karaliskā nodibinājuma Zviedrijas kultūras balvu (1954), kā arī 2012. gada 17. oktobrī saņēmis Goda Leģiona ordeni. Nardine Saad. «Max von Sydow, Swedish star of Bergman films, 'The Exorcist,' dies at 90». Los Angeles Times, 2020. gada 9. marts. Skatīts: 2020. gada 9. marts. Terrence Rafferty. «The Greatest Actor Alive». The Atlantic, December 2015. Skatīts: 2020. gada 10. marts. Eric Hynes. «Staring Down Death: The Singular Career of Max von Sydow». The Village Voice, 2012. gada 28. novembris. Skatīts: 2020. gada 10. marts. TT Spektra. «Max von Sydow dubbad till riddare» [Max von Sydow knighted]. Dagens Nyheter (Swedish), 2011. gada 24. janvāris. Skatīts: 2016. gada 19. oktobris. Vikikrātuvē par šo tēmu ir pieejami multivides faili. Skatīt: Makss fon Sīdovs. IMDb profils (angliski) Internet Broadway Database profils (angliski) AllMovie profils (angliski) Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)