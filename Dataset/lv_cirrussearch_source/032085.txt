Ibisu apakšdzimta (Threskiornithinae) ir ibisu dzimtas (Threskiornithidae) pelikānveidīgo putnu apakšdzimta, kas apvieno 28 mūsdienās dzīvojošas sugas un vairākas izmirušas sugas. Ibisu apakšdzimtas putniem ir raksturīgi slaidi ķermeņi, garas kājas un kakls, garš, izliekts knābis ar asu galu. Tie mājo mitros biotopos, stāvošu vai lēni plūstošu ūdenstilpju krastos. Sastopami gandrīz visur pasaulē, izņemot Antarktīdā. Lielākā sugu dažādība mājo tropos. Latvijā sastopama viena ibisu apakšdzimtas suga — brūnais ibiss (Plegadis falcinellus), kas Latvijā ir rets ieceļotājs. Barības meklēšanai ibisi izmanto garo knābi, ar to iztaustot dūņas un dubļus. Barojas ar dažādiem bezmugurkaulniekiem (ūdens kukaiņiem un vēžveidīgajiem). Ibisi veido monogāmus pārus, ligzdo kolonijās, bieži kopā ar gārņiem un karošknābjiem. Ligzda parasti tiek vīta kokos, ūdenstilpes krastā. Visas mūsdienās dzīvojošās ibisu sugas spēj lidot, bet lielākā daļa izmirušo sugu (Havaju ibisi (Apteribis) un Jamaikas ibisi (Xenicibis)) bija nelidojoši putni. Ibisu apakšdzimta (Threskiornithinae) Amerikas ibisi (Eudocimus) Āfrikas ibisi (Bostrychia) Brūnie ibisi (Plegadis) Cekulainie ibisi (Nipponia) Dienvidamerikas ibisi (Theristicus) Dienvidaustrumāzijas ibisi (Pseudibis) †Havaju ibisi (Apteribis) Ibisi (Threskiornis) †Jamaikas ibisi (Xenicibis) Kailgalvas ibisi (Geronticus) Kailsejas ibisi (Phimosus) Madagaskaras ibisi (Lophotibis) Milzu ibisi (Thaumatibis) Smailastes ibisi (Cercibis) Zaļie ibisi (Mesembrinibis) The bizarre wing of the Jamaican flightless ibis Xenicibis xympithecus: a unique vertebrate adaptation «Ibises & Spoonbills, Threskiornithidae». Arhivēts no oriģināla, laiks: 2015. gada 23. jūlijā. Skatīts: 2016. gada 12. februārī. «Ornitofaunistika: Brūnais ibiss Plegadis falcinellus». Arhivēts no oriģināla, laiks: 2016. gada 25. aprīlī. Skatīts: 2016. gada 12. februārī. «Latvijas Daba: Ibisu dzimta». Arhivēts no oriģināla, laiks: 2016. gada 20. martā. Skatīts: 2016. gada 12. februārī.