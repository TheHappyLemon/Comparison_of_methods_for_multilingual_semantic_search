Hugo Gernsbeks (angļu: Hugo Gernsback, dzimis 1884. gada 16. augustā, miris 1967. gada 19. augustā) bija Luksemburgā dzimis amerikāņu izdevējs, izgudrotājs un zinātniskās fantastikas rakstnieks. Gernsbeks 1926. gadā sāka izdot pirmo zinātniskajai fantastikai veltīto žurnālu angļu valodā — Amazing Stories. Viņa vārdā nosaukta Hugo balva, ko piešķir par darbiem zinātniskās fantastikas jomā. Hugo piedzima ebreju ģimenā Luksemburgā. Viņa tēvs bija vīndaris Morics Gernsbahers, māte Berta bija mājsaimniece. Hugo ieguva labu izglītību, apguva inženiera-elektriķa profesiju. 1904. gadā Hugo Gernsbeks emigrēja no Luksemburgas uz ASV, vēlāk kļuva par tās pilsoni un angliskoja savu uzvārdu. Viņš bija precējies trīs reizes: 1906. gadā ar Rozu Hārviju, 1921. gadā ar Dorotiju Kantrovicu, 1951. gadā ar Mēriju Henčeri. Pirms zinātniskās fantastikas izdevēja karjeras uzsākšanas Hugo Gernsbeks darbojas elektronikas industrijā: ieveda ASV no Eiropas radio detaļas, kā arī popularizēja amatieru radio kustību. 1909. gadā viņš dibināja organizāciju Wireless Association of America, kurā gada laikā iestājās 10 000 biedru. Tajā pašā gadā viņš nodibināja pasaulē pirmo elektronikai veltīto žurnālu Modern Electrics. 1913. gadā viņš nodibināja vēl vienu līdzīgu žurnālu — Electrical Experiment, kas 1920. gadā tika pārdēvēts par Science and Invention. Šajos izdevumos tika publicēti arī zinātniskās fantastikas darbi. 1925. gadā viņš dibināja radiostaciju WRNY. Bija iesaistīts arī pirmo televīzijas pārraižu organizēšanā. Viņš tiek uzskatīts par vienu no amatieru radio kustības aizsācējiem. 1926. gadā viņš nodibināja žurnālu Amazing Stories, kas bija pirmais zinātniskās fantastikas žurnāls angļu valodā. 1929. gadā gan viņš pēc bankrota prāvas zaudēja tiesības uz šo žurnālu. Šajā pašā gadā viņš dibināja divus citus žurnālus — Air Wonder Stories un Science Wonder Stories, kuri 1930. gadā tika apvienoti ar nosaukumu Wonder Stories. Gernsbeks arī pats ir uzrakstījis dažus fantastikas darbu, no kuriem pazīstamākais ir romāns "Ralfs 124C 41+" (Ralph 124C 41+, 1911). Viņa vārdā ir nosaukta Hugo balva, ko pasniedz par zinātniskās fantastikas darbiem kopš 1953. gada. Gernsbeks dzīves laikā bija reģistrējis 80 patentus. «Publishers: Hugo Gernsback». magazineart.org. «he Locus Index to SF Awards: About the Awards.». Locus Publications. Arhivēts no oriģināla, laiks: 2010. gada 3. janvārī. Skatīts: 2018. gada 7. jūlijā. «Хьюго Гернсбек (Hugo Gernsback)». fantlab.ru. «Электрический экспериментатор Хьюго Гернсбек на пути к "Amazing Stories"». Русская фантастика. Vikikrātuvē par šo tēmu ir pieejami multivides faili. Skatīt: Hugo Gernsbeks. Hugo Gernsback Internet Speculative Fiction Database