Princese Estella, pilnā vārdā Estella Silvija Eva Marija (dzimusi 2012. gada 23. februārī), ir Zviedrijas princese, kā arī Ēsterjetlandes hercogiene. Kroņprinceses Viktorijas un prinča Dāniela ģimenē viņa ir pirmdzimtais bērns. Estellas oficiālais tituls ir Viņas Karaliskā Augstība, Zviedrijas princese, Ēsterjetlandes hercogiene. Princese kā troņmantniece atrodas otrajā vietā pēc kroņprinceses Viktorijas un pirms prinča Kārļa Filipa. Vārdi Silvija un Eva princesei tika doti, godinot vecmāmiņas — kroņprinceses māti karalieni Silviju un prinča Dāniela māti Evu Vestlingu. Vārds Estella tika piešķirts, atceroties Bernadotu dinastijas radinieci Estellu Bernadoti. 2011. gada 1. augustā Zviedrijas Karaliskais Galms oficiāli ziņoja, ka kroņprinceses pāris ir pirmdzimušā bērna gaidībās. 2012. gada 23. februārī plkst. 04.26. Karolinskas universitātes slimnīcā Solnā piedzima princese Estella kā 51 cm garš un 3280 gramus smags bērns. Šī ziņa izraisīja lielu mediju publicitāti — diennakts laikā Zviedrijā laikrakstos parādījās 2300 raksti, bet ārvalstīs aptuveni 1000 raksti. 2012. gada 24. februārī Hāgas pilī norisinājās tradicionālais liecinieku apstiprinājums. Liecinieku vidū piedalījās Riksdāga runas vīrs Pērs Vesterbergs, valsts premjers Fredriks Reinfelds, valsts maršals Svante Lindkvists un galvenā galma dāma Alise Trolle Vahtmeistere. Vēlāk tajā pašā dienā Stokholmas pilī karalis Kārlis XVI Gustavs sasauca padomi, kuras laikā piešķīra princesei vārdu un hercogienes titulu. Padome noslēdzās ar pateicības dievkalpojumu "Te Deum" pils baznīcā, kurā 22. maijā ir ieplānotas arī princeses kristības arhibīskapa Andreja Vejrīda vadībā. Pirmo reizi atklāti sabiedrībai princese Estella parādījās 2012. gada 30. aprīlī Stokholmas pilī karaļa Kārļa XVI Gustava 66. dzimšanas dienu svinību laikā. Zviedrijas karaliskā ģimene Zviedrijas monarhu uzskaitījums «www.prinsessanestelle.se». Arhivēts no oriģināla, laiks: 2012. gada 31. maijā. Skatīts: 2012. gada 21. maijā. «www.karolinska.se». Arhivēts no oriģināla, laiks: 2012. gada 4. augustā. Skatīts: 2012. gada 23. janvārī. www.dn.se VKA Princese Estella Oficiālā mājaslapa Veinbergas blogs