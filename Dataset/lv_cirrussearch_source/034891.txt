Bigelow Expandable Activity Module jeb BEAM ir ASV uzņēmuma Bigelow Aerospace izstrādāts izplešams orbitālās stacijas modulis. To finansē NASA programmā Advanced Exploration Systems. Modulis Starptautiskajā kosmosa stacijā (SKS) nogādāts 2016. gada aprīlī. BEAM ir eksperimentāls modulis, ar to tiek pārbaudītas izplešamas dzīvojamās telpas tehnoloģijas. Tas nav apdzīvojams, un lūka tiek turēta aizvērta. Trīs līdz četras reizes gadā tas tiek atvērts, lai paņemtu gaisa un virsmu mikrobioloģiskos paraugus, nomainītu radiācijas monitorus, nolasītu sensoru datus. NASA piepūšamu kosmosā dzīvojamu telpu ideju apsvēra 1960. gados. 1990. gados tika izstrādāta izplešama moduļa TransHab koncepcija, bet šis projekts tika atcelts 2000. gadā. Privāts uzņēmums Bigelow Aerospace no NASA nopirka patentus, lai izveidotu privātu kosmisko staciju. 2006. un 2007. gadā Bigelow orbītā palaida demonstrācijas moduļus Genesis I un Genesis II. NASA atsāka analizēt izplešama moduļa izgatavošanas iespējas. Tika izskatīti vairāki varianti, līdz pieņemts Bigelow piedāvājums. 2012. gada 20. decembrī NASA noslēdza līgumu ar Bigelow Aerospace par 17,8 miljoniem USD par Bigelow Expandable Activity Module moduļa izgatavošanu. Saslēgšanās mehānismu Common Berthing Mechanism par 2 miljoniem dolāru izgatavoja uzņēmums Sierra Nevada Corporation. BEAM orbītā tika palaists 2016. gada 8. aprīlī 20:43:32 UTC. Tas atradās kravas kuģa SpaceX CRS-8 Dragon nehermētiskā kravas sekcijā. Dragon SKS sasniedza 10. aprīlī. 16. aprīlī 06:15 UTC ar Canadarm2 no Dragon kravas nodalījuma tika izņemts BEAM. Tas pārvietots uz Tranquility moduļa aizmugurējo pieslēgvietu. Pieslēgšana pabeigta 09:36 UTC. Pirmais mēģinājums moduli izplest notika 2016. gada 26. maijā. Process tika pārtraukts tad, kad konstatēts augstāks gaisa spiediens BEAM iekšienē nekā paredzēts, bet modulis bija izpleties tikai nedaudz. Tika secināts, ka 10 mēnešu laikā, kad moduļa palaišana kosmosā kavējās, auduma slāņi bija salipuši. 28. maijā BEAM tika izplests pilnībā. 6. jūnijā Džefrijs Viljamss un Oļegs Skripočka atvēra moduļa lūku un devās tajā iekšā, lai savāktu gaisa paraugus un noņemtu sensoru datus. BEAM ir veidots no divām metāla starpsienām, alumīnija struktūras un daudziem elastīgiem slāņiem, kurus atdala iekšējo ierobežotāju un kameru sistēma. Slāņi izgatavoti no dažādiem materiāliem, piemēram, vinila polimēra, oglekļa šķiedrām, kevlara. Modulim nav iluminatoru un tas nav paredzēts dzīvošanai. Tā masa ir 1413 kg. Saliktā stāvoklī tas ir cilindra formā 2,16 m augstumā un 2,36 m diametrā. Izplestā stāvoklī BEAM ir 4,01 m augstumā un 3,23 m diametrā. Tā iekšējais tilpums ir 16 m³. Expandable room installed on space station spaceflightnow, Stephen Clark, 2016-04-16 BEAM Bigelow Aerospace BEAM Arhivēts 2016. gada 7. augustā, Wayback Machine vietnē. NASA BEAM Gunter Dirk Krebs