Fredriks Lī Kērlijs (angļu: Fredrick Lee Kerley; dzimis 1995. gada 7. maijā) ir amerikāņu vieglatlēts, startē sprinta distancēs. Sākotnēji startējis galvenokārt 400 metru distancē, bet vēlāk pievērsies 100 un 200 metriem. Pasaules čempionātā pirmo reizi piedalījās 2017. gadā Londonā. 400 metru distancē iekļuva finālā un ieņēma 7. vietu, kā arī ASV komandas sastāvā 4x400 metru stafetē izcīnīja sudraba medaļu. 2019. gada Pasaules čempionātā Dohā ieguva zelta medaļu 4x400 m stafetē, bet individuāli 400 metros izcīnīja bronzu. 2020. gada vasaras olimpiskajās spēlēs Tokijā F. Kērlijs piedalījās 100 m distancē un izcīnīja sudraba medaļu, piekāpjoties tikai Itālijas sprinterim Marselam Džeikobsam. 2022. gada Pasaules čempionātā Jūdžīnā kļuva par pasaules čempionu 100 m distancē. Kērlijs ir tikai trešais sprinteris vieglatlētikas vēsturē, kas 100 m ir veicis ātrāk par 10 sekundēm, 200 m ātrāk par 20 sekundēm un 400 m ātrāk par 44 sekundēm. Pārējie divi ir Vaide van Nīkerks un Maikls Normans. «Versatile sprint force Kerley keeps Oregon options open». worldathletics.org. 2022. gada 26. aprīlī. Skatīts: 2022. gada 17. jūlijā. Vikikrātuvē par šo tēmu ir pieejami multivides faili. Skatīt: Freds Kērlijs. Olympedia profils (angliski) IAAF profils (angliski) Trach and Field vieglatlēta profils (angliski) IAAF Dimanta līgas profils (angliski)