Sergejs Moņa (krievu: Сергей Александрович Моня; dzimis 1983. gada 15. aprīlī, Saratovā) ir krievu basketbolists, spēlē vieglā uzbrucēja un uzbrūkošā aizsarga pozīcijā, Krievijas izlases dalībnieks. Pašlaik (2013) pārstāv Krievijas Superlīgas klubu Maskavas apgabala "Himki". S. Moņa karjeru uzsāka dzimtdzimtās Saratovas klubā "Avtodor". Pēc tam pārcēlās uz Maskavas CSKA, ar ko izcīnīja 3 Krievijas čempiontitulus 2003., 2004. un 2005. gadā. 2004. gada NBA draftā viņu Portlendas "Trail Blazers" izraudzījās ar kopējo 23. kārtas numuru. NBA S. Moņa aizvadīja tikai vienu sezonu: 2005.—2006. gadā, spēlējot Portlendas "Trail Blazers" un pēc maiņas 2006. gadā 3 spēles arī Sakramento "Kings". Nākamajā sezonā basketbolists atgriezās Krievijā, kur no 2006. līdz 2010. gadam pārstāvēja Maskavas "Dinamo". 2010. gadā viņš pārcēlās uz Maskavas apgabala "Himki", ar ko sezonas noslēgumā uzvarēja VTB līgā, bet nākamajā sezonā Eiropas kausā. Kopā ar Krievijas izlasi uzvarēja 2007. gada Eiropas čempionātā, kā arī ieguva bronzas medaļas 2011. gada Eiropas čempionātā un 2012. gada vasaras olimpiskajās spēlēs. 2009. un 2010. gadā bija Krievijas izlases kapteinis. NBA profils (angliski) Basketball Reference profils (angliski)