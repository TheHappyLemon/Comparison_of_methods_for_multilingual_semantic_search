Baktrija (persiešu: باختر, Bākhtar; senpersiešu: Bāxtriš; tadžiku: Бохтар) ir vēsturisks reģions Centrālāzijā, mūsdienu Afganistānas un Tadžikistānas teritorijā. Baktrija atrodas uz ziemeļiem no Hindukuša kalnu grēdas un uz dienvidiem no Hisora Alaja kalniem. Lielākā pilsēta reģionā ir Balha (agrāk Baktra). Baktrija robežojas ar Margiānas, Gandhāras, Sogdiānas un Arahozijas reģioniem. Vēsturiski reģionā dzīvoja baktrieši, mazāk skiti, bet mūsdienās tadžiki un puštuni. Sākotnēji baktrieši bija zoroastristi, vēlāk budisti un musulmaņi. Baktrijas reģiona vārdā divkupru kamielis ir nosaukts par baktriānu, lai gan nav liecību, ka senajā Baktrijā dzīvojuši savvaļas kamieļi.