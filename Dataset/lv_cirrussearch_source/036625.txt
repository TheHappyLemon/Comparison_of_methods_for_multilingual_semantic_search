Mičigana angļu: Michigan ir viens no Amerikas Savienoto Valstu štatiem, atrodas Vidējos rietumos, Lielo ezeru reģionā. Mičiganas galvaspilsēta ir Lansinga. Vissvarīgākā nozare Mičiganā ir automobiļu rūpniecība. Šajā štatā atrodas trīs lielie autobūves uzņēmumi: General Motors, Ford un Stellantis North America (bijušais Chrysler), to galvenās mītnes joprojām atrodas Detroitas aglomerācijā: attiecīgi Detroitā, Dīrbornā un Oburnhillsā. Mičigana robežojas ar Indiānas, Minesotas, Ohaio, Viskonsinas štatiem, Kanādu, kā arī ar četriem Lielajiem ezeriem — Augšezeru, Ēri ezeru, Hūronu un Mičiganu. Štata teritoriju apdzīvoja dažādas indiāņu ciltis. 17. gadsimtā ieradās franču kolonisti, un reģions kļuva par daļu no Jaunfrancijas. Pēc Francijas sakāves Septiņgadu karā 1762. gadā reģions nonāca Lielbritānijas kontrolē, pēc tās sakāves Amerikas Neatkarības karā Lielbritānija galu galā atdeva reģionu ASV. Organizācijas ziņā reģions kļuva par daļu no Ziemeļrietumu teritorijas. No 1800. gada reģiona rietumu daļa kļuva par daļu no Indiānas teritorijas. Mičiganas teritorija, kas tika izveidota 1805. gadā, 1837. gada 26. janvārī kļuva par Amerikas Savienoto Valstu daļu kā 26. štats. Mičigana drīz vien kļuva par vienu no vadošajiem rūpniecības štatiem. 1830. gados sākās masveida kolonistu pieplūdums. 1903. gadā Henrija Forda rūpnīcā tika uzsākta automobiļu ražošana pa montāžas līniju. 1926. gadā General Motors uzstādīja nozares rekordu — gada apgrozījums sasniedza 1 miljardu ASV dolāru. Saskaņā ar 2020. gada datiem štatā dzīvoja 10 077 331 iedzīvotāji, no kuriem 82,65 % bija baltie un 15,05 % — melnie. Katoļu baznīca ir lielākā baznīca valstī piekritēju skaita ziņā. «Explore Census Data». United States Census Bureau. Skatīts: 16.03.2022. Vikikrātuvē par šo tēmu ir pieejami multivides faili. Skatīt: Mičigana. Encyclopædia Britannica raksts (angliski) Katoļu enciklopēdijas raksts (angliski)