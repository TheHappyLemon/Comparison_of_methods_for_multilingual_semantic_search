Komandas iedzīšana ir treka riteņbraukšanas disciplīna, kas ir līdzīga individuālajai iedzīšanai, tikai tajā piedalās divas komandas, katra līdz četru dalībnieku sastāvā, startējot pretējās velodroma pusēs. Gan sieviešu, gan vīriešu komandas sacenšas 4 km distancē četru cilvēku komandās. Līdz 2012.—2013. gada sezonas sākumam sievietes sacentās 3 km distancē triju cilvēku komandās. Gluži kā individuālajā iedzīšanā, mērķis ir ātrākajā laikā pieveikt distanci vai noķert un apdzīt otru komandu. Komandas braucēji seko cieši viens otram, izmantojot aizvēju, lai samazinātu kopējo gaisa pretestību. Periodiski vadošais braucējs, kurš strādā vissmagāk, uzbrauc augstāk trekā, palaižot komandas biedrus un pievienojas tiem aizmugurē. Trešā braucēja pozīcija ir svarīga, jo gala rezultāts tiek mērīts brīdī, kad šī braucēja velosipēda priekšējā riepa šķērso finiša līniju. Tā kā uzvarētāju nosaka pēc trešā braucēja, bieži vien viens braucējs savu posmu veic ar tādu piepūli, ka pēc tam vairs nespēj pievienoties komandas aizmugurē. Tas ļauj komandas biedriem īsi atgūties aiz viņa muguras pirms pēdējā trīs dalībnieku paātrinājuma pirms finiša. 1924. gada olimpiskajās spēlēs Parīzē 4000 m komandu iedzīšanā Latvijas komanda — Andrejs Apsītis, Roberts Plūme, Fridrihs Ukstiņš un Arturs Zeiberliņš ieņēma dalītu 7.—10. vietu. 1928. gada olimpiskajās spēlēs Amsterdamā iedzīšanas komanda — Ernests Mālers, Roberts Ozols, Roberts Plūme, Zenons Popovs un Fridrihs Ukstiņš (rezervists) ieguva dalītu 9.—12. vietu. «Cycling – Track». BBC Sport. 2012. gada 3. jūlijs. Skatīts: 2012. gada 3. augusts. Jennifer O'Mahony. «Cycling: team pursuit and how it works». The Telegraph. Telegraph Media Group Limited, 2012. gada 1. augusts. Skatīts: 2013. gada 22. marts. «Roberts Plūme « Latvijas olimpieši - Latvijas Olimpiskā komiteja». Arhivēts no oriģināla, laiks: 2016. gada 30. maijā. Skatīts: 2017. gada 3. janvārī. «Iepazīsti Latvijas Riteņbraukšanas federāciju». Arhivēts no oriģināla, laiks: 2016. gada 15. augustā. Skatīts: 2016. gada 11. augustā.