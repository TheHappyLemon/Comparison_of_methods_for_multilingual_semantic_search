Sofiko Čiaureli (krievu: Софико Чиаурели; gruzīnu: სოფიკო ჭიაურელი; dzimusi 1937. gada 21. maijā, mirusi 2008. gada 2. martā) bija padomju / gruzīnu teātra un kino aktrise. Čiaureli piešķirti Gruzijas PSR Tautas skatuves mākslinieces (1976) un Armēnijas PSR Tautas skatuves mākslinieces (1979) goda nosaukumi, bijusi PSRS Valsts prēmijas laureāte (1980). Sofiko Čiaureli piedzima Tbilisi kinorežisora Mihaila Čiaureli un aktrises Veriko Andžaparidzes ģimenē. Sofiko izlēma pievērsties aktiermākslai 16 gadu vecumā. Viņa devās uz Maskavu, kur par režisoru gribēja mācīties viņas topošais vīrs Georgijs Šengelaja. Abi iestājās Vissavienības Valsts kinematogrāfijas institūtā, kuru Sofiko pabeidza 1960. gadā. Pēc studijām atgriezusies Gruzijā, Čiaureli strādāja K. Mardžanišvili vārdā nosauktajā Tbilisi akadēmiskajā teātrī (1960—1964, 1968–2008) un Šotas Rustaveli vārdā nosauktajā Gruzijas akadēmiskajā teātrī (1964—1968). Čiaureli filmējusies vairāk nekā 100 filmās. Pazīstamākās lomas bijušas Georgija Danelijas filmā "Neskumsti!" (1969), Georgija Šengelaja filmā mūziklā "Verijas kvartāla melodijas" (1973), Tengiza Abuladzes filmā "Vēlmju koks" (Древо желания, 1977), Sergeja Paradžanova filmās "Granāta krāsa" (1968), "Leģenda par Suramas cietoksni" (1985), "Ašiks Keribs" (1988). Plašu popularitāti ieguva ar lomu kinostudijas "Mosfilm" TV detektīvfilmā "Meklējiet sievieti" (1982). Mirusi pēc ilgstošas slimības 2008. gadā 70 gadu vecumā. Apglabāta Tbilisi Didubuiskas panteonā līdzās savam otrajam vīram Kote Maharadzem. «Sofiko Čiaureli – gruzīnu spožā mūza». sievietespasaule.lv. IMDb profils (angliski) AllMovie profils (angliski) Софико Чиаурели: мать маленького принца Intervija ar Sofiko Čiaureli, АиФ.ru (krieviski)