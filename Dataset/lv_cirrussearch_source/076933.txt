Latvijas Republikas okupācijas diena (17. jūnijs) ir Latvijas Republikas atceres diena. Šajā dienā tiek pieminēts 1940. gada 17. jūnijs, kad Padomju Savienība okupēja Latviju. 1940. gada naktī uz 15. jūniju padomju robežsargi uzbruka Latvijas robežsargiem. Sadursmē gāja bojā trīs latviešu robežsargi un sardzes priekšnieka sieva, bet 10 robežsargus un 16 privātpersonas padomju puses robežsargi aizveda sev līdzi. Šis notikums vēsturē iegājis kā Masļenku robežincidents. Nākamajā dienā, 16. jūnijā, Padomju Savienības ārlietu tautas komisārs Vjačeslavs Molotovs Latvijas sūtnim Maskavā pulkvedim-leitnantam Fricim Kociņam nolasīja PSRS valdības ultimātu, kurā pieprasīja Latvijas valdības atkāpšanos, kā arī neierobežota padomju karaspēka kontingenta ielaišanu Latvijā. Latvijas valdībai piekrītot šī ultimāta noteikumiem tika atļauts ielaist Sarkanās armijas daļas Latvijā. 17. jūnija rītā tās šķērsoja Latvijas robežu. Latvija nokļuva pilnīgā svešas armijas varā un Latvijas valdība zaudēja rīcības spēju. Situāciju valstī kontrolēja PSRS sūtniecība Rīgā. Tas bija starptautisko tiesību pārkāpums, kā arī iepriekš noslēgto vienošanos pārkāpums. Šajā dienā sākās okupācija, kura Latvijā ilga 50 gadus. Likums "Par svētku, atceres un atzīmējamām dienām" Arhivēts 2011. gada 30. septembrī, Wayback Machine vietnē. Rihards Treijs "Par Latvijas okupāciju 1940.gadā" Arhivēts 2010. gada 29. oktobrī, Wayback Machine vietnē. Latvijas Avīze "17. jūnijs — Latvijas Republikas okupācijas diena" (17.06.09.)[novecojusi saite] «"Latvijas okupācija:vēsturiskie un starptautiski tiesiskie aspekti"». Arhivēts no oriģināla, laiks: 2011. gada 12. jūlijā. Skatīts: 2011. gada 12. jūlijā.