Tigrans Petrosjans (armēņu: Տիգրան Պետրոսյան, krievu: Тигран Петросян; dzimis 1929. gada 17. jūnijā Tbilisi, miris 1984. gada 13. augustā Maskavā) bija armēņu izcelsmes PSRS šahists, šaha teorētiķis un žurnālists - devītais pasaules čempions šahā (1963 - 1969). Dzimis 1929. gada 17. jūnijā Tbilisi Virsnieku nama vārtziņa ģimenē. 1943. gadā nomira viņa māte, bet gadu vēlāk arī tēvs un Tigrans auga vecākās māsas ģimenē. Šahu iemācījies spēlēt četrdesmito gadu sākumā. 1940. gados kļuva gan par Gruzijas, gan Armēnijas čempionu šahā. PSRS sporta meistara normu izpildīja 1947. gadā. 1950. gadā pārcēlās uz Maskavu. 1951. gadā uzvarēja Maskavas čempionātā un izcīnīja dalītu 2.-3. vietu PSRS 19. šaha čempionātā, kas dod viņam tiesības piedalīties starpzonu turnīrā. Saltšobādenes (Zviedrija) starpzonu turnīrā Petrosjans arī dalīja 2.-3. vietu, kas deva ne vien tiesības cīnīties pretendentu turnīrā, bet arī starptautiskā lielmeistara titulu. Tomēr pirmais pretendentu turnīrs Petrosjanam bija samērā neveiksmīgs, un, strauji iekļuvis starp pasaules vadošajiem šahistiem, viņš vairākus gadus demonstrēja labu, bet ne izcilu spēli. 1959. gadā Tigrans Petrosjans izcīnīja pirmo no saviem četriem PSRS čempiona tituliem, sekoja arī lieli panākumi starptautiskajos turnīros. 1962. gadā viņš uzvarēja pretendentu turnīrā Kirasao, kas dod viņam tiesības cīnīties par pasaules čempiona titulu mačā ar Mihailu Botviņņiku. Mačs notika Maskavā 1963. gadā un Petrosjans uzvarēja ar rezultātu 12,5 : 9,5, tādējādi kļūstot par 9. pasaules čempionu. 1966. gadā T. Petrosjans aizstāvēja savu titulu mačā ar Borisu Spaski (12,5 : 11,5). 1968. gadā Petrosjans kļuva par žurnāla "64", kas bija viens no populārākajiem periodiskajiem šaha izdevumiem PSRS, galveno redaktoru. 1969. gadā notika jauns mačs ar Spaski, kurā sīvā cīņā Petrosjans piekāpās pretendentam (10,5 : 12,5) un zaudēja pasaules čempiona titulu. Vēlāk Petrosjans vairākas reizes cīnījās pretendentu mačos, tomēr trīs pretendentu ciklos viņam nācās piekāpties Viktoram Korčnojam. Līdz pat mūža beigām Tigrans Petrosjans saglabāja vietu starp pasaules spēcīgākajiem šahistiem. Miris 1984. gada 13. augustā Maskavā, apbedīts Maskavas armēņu kapsētā. Vikikrātuvē par šo tēmu ir pieejami multivides faili. Skatīt: Tigrans Petrosjans. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) Biogrāfija www.peoples.ru (krieviski)