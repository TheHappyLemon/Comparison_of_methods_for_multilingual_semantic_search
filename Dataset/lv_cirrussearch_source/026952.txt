Glenns Andersons (angļu: Glenn Anderson; dzimis 1960. gada 2. oktobrī Bērnabijā) ir bijušais kanādiešu hokejists, labās malas uzbrucējs. Karjeras laikā aizvadīja 16 sezonas Nacionālās hokeja līgas klubos Edmontonas "Oilers", Ņujorkas "Rangers", Sentluisas "Blues" un Toronto "Maple Leafs". Andersons ir seškārtējs Stenlija kausa ieguvējs, 2008. gadā uzņemts Hokeja slavas zālē. Profesionāļa karjeru Andersons sāka 1980.—81. gada sezonā, kuru aizvadīja NHL kluba Edmontonas "Oilers" rindās. Jau savā otrajā sezonā uzbrucējs 80 spēlēs guva 105 punktus, sezonu noslēdzot kā otrs "Oilers" rezultatīvākais spēlētājs aiz Veina Grecka. 1982.—83. gada sezonā Andersons jau bija nostiprinājies kā viens no komandas vadošajiem hokejistiem, taču "Oilers" Stenlija kausa finālsērijā zaudēja Ņujorkas "Islanders" hokejistiem. Turpmākajos gados Andersons kopā ar komandu izcīnīja piecus Stenlija kausa titulus. To komanda paveica 1984., 1985., 1987., 1988. un 1990. gadā. Pēc 1990.—91. gada sezonas noslēguma "Oilers" vēlējās padarīt komandas sastāvu jaunāku, kā rezultātā Andersons kopā ar Grantu Fūru un Kreigu Berube tika aizmainīti uz Toronto "Maple Leafs". "Maple Leafs" sastāvā uzbrucējs aizvadīja nākamās divarpus sezonas, līdz 1993.—94. gada sezonas vidū nonāca Ņujorkas "Rangers" rindās, kopā ar kuru 1994. gadā izcīnīja savu sesto Stenlija kausa titulu. 1994.—95. gada NHL sezonas lokauta laikā Andersons spēlēja Vācijas hokeja līgas klubā Augsburgas "Panther" un SM līgas vienībā Raumas "Lukko", taču pēc lokauta beigām noslēdza līgumu ar Sentluisas "Blues". 1995.—96. gada sezonu Andersons iesāka Augsburgas kluba sastāvā, taču tad noslēdza līgumu ar Vankūveras "Canucks", kuras sastāvā vēlējās noslēgt savu karjeru. Uzbrucējs gan nevienu spēli "Canucks" rindās neaizvadīja, jo pēc ievietošanas neaizsargāto spēlētāju sarakstā viņa tiesības pārņēma Edmontonas "Oilers". Sezonu Andersons noslēdza Sentluisas "Blues" rindās, taču nākamo sezonu, kas bija pēdējā Andersona karjerā, viņš aizvadīja Šveices hokeja līgas klubā HC Chaux-de-Fonds un Itālijas hokeja līgas vienībā HK Bolcāno. Kanādas hokeja izlases rindās Andersons izcīnījis zelta medaļas 1984. un 1987. gada Kanādas kausa izcīņā, spēlējis 1980. gada Olimpisko spēļu turnīrā. Izlases rindās spēlējis arī divos Pasaules čempionātos, 1989. gadā kopā ar izlasi izcīnot sudraba medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)