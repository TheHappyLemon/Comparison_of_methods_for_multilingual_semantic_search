Griničas Karaliskā priekšpilsēta (angļu: Royal Borough of Greenwich) ir Londonas rajons, kas atrodas dienvidaustrumos no tās centra Temzas dienvidu krastā. Visvairāk Griniča ir pazīstama ar savu jūrniecības vēsturi, kā arī ar nulles meridiānu un laika joslu, kam dots tās vārds. Tā arī ir saistīta ar karalisko ģimeni, kurai 15. un 16. gadsimtā te bija rezidence. Administratīvi Griniča sākotnēji bija patstāvīgs rajons Kentas grāfistē līdz 1889. gadam, kad Griničas rajons tika iekļauts Lielās Londonas teritorijā. Pašreizējais administratīvais rajons tika izveidots 1965. gadā, kad tika apvienoti Griničas un Vuličas rajoni. Saskaņā ar 2005. gada datiem, 77% iedzīvotāju ir baltādainie, 11,1% melnādainie, 6,8% dienvidaziāti un 1,2% ķīnieši. Vārds Griniča cēlies no sakšu Grenewic vai Grenevic un burtiski nozīmē "zaļais ciemats". Griniča bijusi apdzīvota jau bronzas laikmetā, par ko liecina izrakumos atrastas monētas. Griničas dienvidu daļā pāri Blekhītai gāja romiešu ceļš no Londonas (Londinium) uz Duvru (Portus Dubris). 11. gadsimta sākumā Griničas muiža pārgāja kroņa īpašumā, uzsākot Griničas karalisko vēsturi. Karaliskā pils Palace of Placentia tika uzcelta 15. gadsimtā un tā bija daudzu Tjudoru dzimtas pārstāvju dzimšanas vieta, tostarp tur dzimis Henrijs VIII un Elizabete I. Anglijas revolūcijas laikā pils bija atstāta novārtā, tā tika izmantota kā cepumu rūpnīca un karagūstekņu nometne, tāpēc 17. gadsimta beigās tā tika pārbūvēta par Karalisko Jūrniecības hospitāli. 1873. gadā šajās ēkās tika izvietota Karaliskā Jūrniecības koledža. Pilsētiņa kļuva par populāru apmešanās vietu jau 17. gadsimtā. Tās centrā dominē Džordža un Viktorijas laikmeta arhitektūra. Pateicoties Nacionālā Jūrniecības muzeja atvēršanai un vēsturisko kuģu novietošanai Temzas krastā, Griniča kļuva par jūrniecības vēstures centru. 1997. gadā Griničas piekrastes daļa iekļauta UNESCO Pasaules mantojuma objektu sarakstā. Griničas rajonā ietilpst 17 administratīvie rajoni: Ebivuda Blekhīta-Vestkomba Čārltona Koldhārbora un Ņūiltema Ziemeļu Iltema Dienvidu Iltema Rietumu Iltema Glindona Rietumu Griniča Peninsula Kidbruka un Hornfeira Midlparka un Satklifa Plamsteda Šūtershila Temsmīdmuringa Vuličkomona Vuličriversaida Karaliskā Griničas observatorija, caur kuru iet nulles jeb Griničas meridiāns. To 1675. gadā dibināja Čārlzs II, lai pilnveidotu navigācijas un kartogrāfijas metodes. Londonas gaisa piesārņojuma dēļ 1947. gadā tika pieņemts lēmums pārcelt observatoriju 70 km uz dienvidaustrumiem no Griničas. Pašlaik observatorijas telpās izvietots astronomijas un navigācijas rīku muzejs. Nacionālais Jūrniecības muzejs atrodas karaliskās pils Palace of Placentia vietā. Karaliskā Jūrniecības Koledža tur darbojās līdz 1998. gadam, kad ēkas tika nodotas Griničas Fondam. Ēkas vēsturiskās telpas ir atvērtas publikai un tajās atrodas muzejs, bet pārējā teritorija ir Griničas Universitātes un Trīsvienības Mūzikas koledžas lietošanā. Griničas parks izveidots kādreizējās karaliskās pils medību teritorijā jau 17. gadsimtā. Tā teritorija ir 0,7 km². Parka teritorijā atrodas observatorija un no tā pāri Temzai vērojama pilsētas panorāma. Kliperis Cutty Sark ir 1869. gadā būvēts kuģis, kas stāv sausā dokā Griničā. Tas bija pēdējais tirdzniecībai būvētais kliperis un ir vienīgais šī laika kliperis, kas saglabājies oriģinālā veidā. Tas stipri cieta no ugunsgrēka 2007. gadā un mazāka ugunsgrēka 2014. gadā, taču tika restaurēts. Griničas kājāmgājēju tunelis, kas tika atklāts 1902. gadā, lai atvieglotu doku strādniekiem ceļu pāri upei. Tas savieno Griniču ar Ailofdogu (Isle of Dogs) Temzas ziemeļu krastā. Tuneļa ieeja abos galos ir apaļveida būve ar stiklotu jumtu. Griničas meridiāns Griničas laiks Vikikrātuvē par šo tēmu ir pieejami multivides faili. Skatīt: Griniča. Encyclopædia Britannica raksts (angliski) Greenwich Borough Council (angliski) Greenwich World Heritage Site — official website (angliski)