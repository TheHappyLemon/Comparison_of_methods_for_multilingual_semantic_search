Biķernieku memoriāls ir memoriāls, kas veltīts Otrā pasaules kara holokausta upuriem. Memoriāls atrodas Biķernieku mežā, Rīgā, Latvijā. Memoriāls tika atklāts 2001. gada 30. novembrī. Tas veidots pēc arhitekta Sergeja Riža projekta. Memoriāls ir veidots kā neregulāras formas ieplakā novietots akmeņu "mežs". Kopumā te ir 5000 plēsta granīta akmeņi, kādi raksturīgi ebreju kapiem. Piemiņas vietas izveidi finansiāli atbalstījušas dažādas Vācijas organizācijas un valdība, Austrālijas Nacionālais fonds un Rīgas pašvaldība. Otrā pasaules kara laikā Biķernieku mežā apmēram 46,5 tūkstoši cilvēku (pēc padomju aprēķina; pēc citiem avotiem — ap 35 tūkstoši cilvēku), no kuriem 20 tūkstoši ebreju, pārējie — padomju karagūstekņi un vietējie politiski neuzticamie, tika nogalināti un apbedīti masu kapos. 1944. gadā vācu specvienība atraka kapus un sadedzināja līķu atliekas, tāpēc precīzs nogalināto skaits nav zināms. Pavisam Biķernieku mežā atrasti 55 masu kapi. Memoriāls izveidots galvenajā slepkavošanas vietā, kur 1942.-1944. gadā tika izveidoti 42 masu kapi. Vēl 13 atradās uz ziemeļaustrumiem no turienes un tika lietoti 1941. gada apšaušanās — 12 atrodas pie Bākas kalna trigonometriskā torņa, kur tie apzīmēti ar akmens apmalēm un vertikālām akmeņu šķembām, un vieni pie toreizējās šosejas. Ojārs Spārītis. Rīgas pieminekļi un dekoratīvā tēlniecība. Rīga : Nacionālais apgāds, 2007. 96.—97. lpp. ISBN 9789984263069. «Rīga, Biķernieku mežs : Holokausta memoriālās vietas Latvijā». memorialplaces.lu.lv. Skatīts: 2023-04-10. Rīgas pieminekļu aģentūra. Memoriāls Otrā pasaules kara upuriem Biķerniekos «Memoriāls Biķerniekos». Latvijas Ebreju kopiena (latviešu). Skatīts: 2023-04-10. vestnesis.lv. «Par memoriālu nacisma terora upuriem Biķernieku… - Latvijas Vēstnesis». www.vestnesis.lv (latviešu). Skatīts: 2023-04-10. Vikikrātuvē par šo tēmu ir pieejami multivides faili. Skatīt: Biķernieku memoriāls.