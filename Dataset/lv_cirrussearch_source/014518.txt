Edvards Džons Belfūrs (Edward John Belfour; dzimis 1965. gada 21. aprīlī) ir bijušais kanādiešu hokejists, vārtsargs. Savas karjeras laikā aizvadījis 18 sezonas Nacionālajā hokeja līgā, 1999. gadā izcīnot Stenlija kausu, divreiz iegūstot Vezinas balvu. 2011. gadā Belfūrs tika uzņemts Hokeja slavas zālē. Profesionāļa karjeru Belfūrs uzsāka 1988.—89. gada sezonā, kad debitēja NHL kluba Čikāgas "Blackhawks" sastāvā, kluba rindās laukumā izejot 23 spēlēs. Nākamo sezonu Eds pavadīja uz komandas soliņa, laukumā izejot vien deviņās izslēgšanas kārtas spēlēs. Jau 1990.—91. gada sezonā Belfūrs kļuva par komandas pamatvārtsargu, sezonas beigās iegūstot gan Kaldera, gan arī Vezinas balvu. 1991.—92. gada sezonā Belfūrs kopā ar komandu sasniedza Stenlija kausa finālu, kurā gan piekāpās Pitsburgas "Penguins" vienībai. Viņa treneris Čikāgā bija leģendārais Vladislavs Tretjaks. "Blackhawks" sastāvā Belfūrs spēlēja līdz pat 1996.—97. gada sezonai, kad tika aizmainīts uz Sanhosē "Sharks" vienību. Tiesa, jau nākamajā vasarā hokejists pievienojās Dalasas "Stars" rindām. Gan 1997.—98., gan arī 1998.—99. gada sezonā "Stars" uzvarēja NHL regulārās sezonas turnīrā, taču vien 1998.—99. gada sezonā klubam kopā ar Belfūru izdevās izcīnīt Stenlija kausu. 2002. gada vasarā Belfūrs pievienojās Toronto "Maple Leafs", tās sastāvā aizvadot nākamās trīs sezonas. 2004.—05. gada sezonas NHL lokauta laikā Belfūrs nespēlēja. 2006.—07. gada sezonu hokejists aizvadīja Floridas "Panthers" rindās, taču tad pārcēlās uz Eiropu, lai nākamo sezonu aizvadītu Zviedrijas Elitsērijas kluba Leksands IF sastāvā. Kanādas hokeja izlases rindās spēlējis 2002. gada olimpiskajās spēlēs, kopā ar izlasi izcīnot zelta medaļas. Tiesa, pats Belfūrs nevienā spēlē laukumā nedevās. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)