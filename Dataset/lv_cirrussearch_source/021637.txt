Jānis Roberts Tillbergs (1880—1972) bija latviešu mākslinieks, gleznotājs un tēlnieks. Latvijas Mākslas akadēmijas mācībspēks (1921—1932). Pārsvarā gleznojis portretus. Dzimis 1880. gada 2. jūlijā [v.s. 20. jūnijā] Rīgā dzelzceļnieka ģimenē. Mācījās P. Larionova privātajā krievu elementārskolā, Rīgas pilsētas reālskolas komercnodaļā (1892—1898). Pēc tās pabeigšanas Tillbergs apmeklēja Rīgas amatniecības skolas vakara kursus, kur mācījās zīmēšanu pie B.Borherta un veidošanu pie A.Folca. 1900. gadā viņš aizbrauca uz Sanktpēterburgu un papildinājās L. Dmitrijeva—Kavkazska (Дмитриев—Кавказский) studijā, no 1901. gada studēja Pēterburgas Mākslas akadēmijas Augstākajā mākslas skolā D. Kardovska meistardarbnīcā (1904—1909). 1910. gadā piedalījās pirmajā latviešu mākslinieku izstādē. Nākamajā gadā uzsāka darbu Rīgas pilsētas mākslas skolā, bija viens no Latviešu mākslas veicināšanas biedrības dibinātājiem, 1914. gadā kļuva par tās priekšsēdētāju. Pirmā pasaules kara laikā viņš no 1915. gada dienēja Krievijas impērijas armijas Sarkanajā Krustā, pēc Oktobra revolūcijas 1917. gadā darbojās Petrogradā, tad Vitebskā (1918—1919). Pēc Latvijas brīvības cīņu beigām Tillbergs 1920. gadā atgriezās Rīgā un Latvijas Mākslas akadēmijā vadīja Figurālās glezniecības meistardarbnīcu (1921—1932), pēc tam nodibināja savu privātstudiju. Pēc Latvijas okupācijas uzgleznoja Josifa Staļina portretu (1941), pēc kara atgriezās pie pasniedzēja darba Mākslas akadēmijā (1947—1957), gleznojot arī politiski motivētas gleznas par vēsturiskām tēmām (˝Markss un Engelss, sastādot Komunistisko manifestu˝, 1947, ˝Kaugurieši˝, 1957). 1955. gadā Tillbergam piešķirts Latvijas PSR Tautas mākslinieka goda nosaukums. Miris 1972. gada 7. novembrī Rīgā. Triju Zvaigžņu ordenis, trešā šķira (1927) «Tillbergs Jānis Roberts». Antonia.lv. Skatīts: 2013. gada 1. decembrī. «makslasvesture.lv». Arhivēts no oriģināla, laiks: 2012. gada 25. janvārī. Skatīts: 2013. gada 1. decembrī. Latvijas mākslas vēstures mājaslapas ieraksts