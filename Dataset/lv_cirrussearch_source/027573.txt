Žuzē Eduardu duš Santušs (portugāļu: José Eduardo dos Santos, dzimis 1942. gada 28. augustā, miris 2022. gada 8. jūlijā) bija Angolas politiķis, kurš no 1979. gada līdz 2017. gadam bija Angolas prezidents. Dzimis Luandā akmeņkaļa un mājsaimnieces ģimenē. Uzreiz pēc liceja absolvēšanas iesaistījies politikā, pievienojoties kreisi orientētajai antikoloniālajai neatkarības kustībai. 1961. gadā saistībā ar iespējamām represijām pametis valsti, no 1963. līdz 1969. gadam studējis Padomju Savienībā Azerbaidžānas naftas un ķīmijas institūtā, kur ieguvis inženiera izglītību, lai arī profesijā nekad nav strādājis. Pārstāvējis Angolas neatkarības kustību ārvalstīs, pēc neatkarības iegūšanas 1974. gadā kļuva par Angolas ārlietu ministru. Pēc pirmā Angolas prezidenta nāves 1979. gada 21. septembrī ieņēmis viņa amatu. Kā prezidents pielika pūles, lai valstī izbeigtu pilsoņu karu, kas ilga līdz pat 2002. gadam. Pakāpeniski novērsies no marksisma, veicinot uzņēmējdarbību, brīvo tirdzniecību, kā arī atsakoties no vienpartijas sistēmas. Vienlaikus ticis kritizēts par ievērojamu korupciju. Pēc 1992. gada vēlēšanām, kad viņa tuvākais konkurents uz prezidenta amatu ieguva ievērojamu atbalstu, Santuša prezidenta termiņi tika apstiprināti automātiski, bez vēlēšanām. Otro reizi kandidēja 2012. gada prezidenta vēlēšanās un tika ievēlēts. Atkāpās no prezidenta amata 2017. gadā, un 2017. gada Angolas vispārējās vēlēšanās viņu nomainīja Žuans Lorensu. Bez portugāļu valodas Santušs brīvi pārvaldīja arī spāņu, franču un krievu valodu. Dzīves pēdējos gados Santušs ārstējās no vēža. 2022. gada 8. jūlijā, 79 gadu vecumā, miris medicīnas centrā Barselonā. «Angola : The Untold history of the President Jose Eduardo dos Santos». historyofafricaotherwise.blogspot.com. Arhivēts no oriģināla, laiks: 2022. gada 27. martā. Skatīts: 2022. gada 8. jūlijā. Neanda Salvaterra. «José Eduardo dos Santos, Autocrat Who Led Angola, Dies». Wall Street Journal (en-US), 2022-07-08. ISSN 0099-9660. Bob Drogin. «José Eduardo dos Santos, who plundered Angola, dies at 79». Washington Post (en-US), 2022-07-08. ISSN 0190-8286. «Angola's former president dos Santos dies aged 79». Reuters (angļu). 2022-07-08. Vikikrātuvē par šo tēmu ir pieejami multivides faili. Skatīt: Žuzē Eduardu duš Santušs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)