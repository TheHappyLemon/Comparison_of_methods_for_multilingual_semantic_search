Vītollapu skābene (latīņu: Rumex triangulivalvis) ir skābeņu suga, kuras dabiskais izplatības areāls ir Ziemeļamerikā, taču mūsdienās augs ir ievazāts arī Eiropā, tostarp Latvijā. Vītollapu skābene ir daudzgadīgs, 40-100 cm garš lakstaugs ar stāvu, kailu, zarainu stublāju, kurš zarojuma vietās ir it kā lauzīts. Piezemes lapu rozetes parasti nav. Lapas ir lancetiskas, 4-10 cm garas un 1-3,5 cm platas, tumšzaļas, mazliet spīdīgas un ādainas. Lapu mala ir gluda, gals smails vai gari nosmailots, pamats smails, un kāts ir īss. Ziedi ir izvietoti piramidālās skarās stublāja un zaru galā. Iekšējās apziedņa lapas ir sirdsveidīgas, aptuveni 0,4-0,6 cm garas un 0,3-0,5 cm platas, mala sīkzobaina vai gandrīz gluda. Kārpveidīgais izaugums uz apziedņa lapām jeb augonītis ļoti liels (aptuveni 0,3 cm garš) un ovāls. Zied jūnijā un jūlijā. «vītollapu skābene - Rumex triangulivalvis (Danser) Rech. f. - Augi - Latvijas daba». www.latvijasdaba.lv. Skatīts: 2022-03-26. Vikikrātuvē par šo tēmu ir pieejami multivides faili. Skatīt: Vītollapu skābene. Encyclopædia of Life raksts (angliski)