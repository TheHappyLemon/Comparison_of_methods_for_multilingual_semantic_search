Tandirs (turku: tandır, kirgīzu: тандыр), arī tendirs (azerbaidžāņu: təndir), tandūrs (urdu: تندور‎, hindi: तन्दूर), tendūrs (kurdu: tendûr), tonirs (armēņu: թոնիր), Tanūrs (persiešu: تنور‎, arābu: تنور‎), tone (gruzīnu: თონე), ir cilindriskas formas krāsns maizes cepšanai un ēdiena pagatavošanai. Plaši izplatīta Āzijas rietumu daļā no Turcijas rietumos līdz Šindžanai austrumos un no Pievolgas ziemeļos līdz Indijai dienvidos. Krāsnis tradicionāli kurina ar cieto kurināmo (akmeņoglēm, malku, kizjaku), uzkarsējot līdz ~400 °C, krāsns forma ļauj ilgstoši saglabāt augstu temperatūru. Krāsns tilpums mēdz būt 0,25—1 m³, atvere — 0,5—0,7 m. Ēdienu tandirā gatavo uz atklātas liesmas vai nu pielipinot to pie krāsns sienām (maizi un plāceņus), vai arī iekarinot uz speciāliem iesmiem (gaļu). Krāsnis mēdz būt vertikālas vai horizontālas, reizēm tās izbūvē zemē, lai atvere atrastos grīdas līmenī. Senākie tandira tipa krāsns paraugi ir atrasti Indas ielejas seno civilizāciju izrakumos, kā arī agrīnās Harapas civilizācijas apmetnēs Makranā. Nosaukums, domājams, cēlies no akadiešu valodas tinûru (tin — ‘dubļi’, nuro — ‘uguns’) un ir pieminēts eposā «Poēma par Gilgamešu» (18. gadsimts p.m.ē). Vikikrātuvē par šo tēmu ir pieejami multivides faili. Skatīt: Tandirs.