Anti Oskari Tokoi (Antti Oskari Tokoi, agrākais uzvārds Hirvi; dzimis 1873. gada 15. maijā, miris 1963. gada 4. aprīlī) bija somu politiķis no Somijas sociāldemokrātiskās partijas. Viņš ir bijis Eduskuntas priekšsēdētājs, Somijas Senāta vadītājs. Oskari Tokoi dzimis kā Oskari Hirvi Ilivīres pagastā, Kannusā zemnieka ģimenē. 1891. gadā Oskari emigrēja uz Ameriku, kur strādāja šahtās Vaiomingā. Tur viņš iesaistījās radikālā strādnieku arodbiedrībā Western Federation of Miners. Tokoi Somijā atgriezās 1900. gadā. 1901. gadā Oskari Tokoi iesaistījās pretpārkrievošanas kustībā Somijā. Šo aktivitāšu iespaidā viņš tika ievēlēts par Kannusas strādnieku arodbiedrības priekšsēdētāju. 1907. gadā Tokoi ievēlēja Eduskuntā no Somijas sociāldemokrātiskās partijas. 1913. gadā viņu ievēlēja par Eduskuntas priekšsēdētāju. 1917. gadā, kad parlamentā vairākumu ieguva sociāldemokrāti, Oskararu Tokoi ievēlēja par Somijas Senāta vadītāju. Somijas pilsoņu kara laikā Tokoi pieslējās Sarkanajiem un bija Somijas tautas pilnvaroto padomes pārtikas nodaļas pilnvarotais. 1. martā starp Somijas Sociālistisko Strādnieku Republiku un Padomju Krieviju noslēgts miera līgums, ko no Krievijas puses parakstīja Ļeņins un Staļins, bet no Somijas puses — Edvards Jillins un Oskari Tokoi. Kad Sarkanie karu zaudēja, Tokoi aizbēga uz Padomju Krieviju. 1919. un 1920. gadā Tokoi bija politiskais padomdevējs Murmanskas leģionā, kurā briti savervēja bijušos somu sarkangvardus, lai aizsargātu Krievijas ziemeļus pret iespējamu vācu iebrukumu. Pēc britu aiziešanas no Murmanskas Oskari Tokoi devās līdzi uz Angliju un vēlāk uz Kanādu. 1921. gadā Tokoi ieradās ASV. Ziemas kara laikā viņš aktīvi aģitēja par labu Somijai. 1944. gadā Somijas parlaments reabilitēja Oskari Tokoi. Pēc Otrā pasaules kara Tokoi organizēja palīdzības sniegšanu Somijai. Viņš apmeklēja dzimteni 1957. gadā sakarā ar Eduskuntas 50. gadadienas svinībām. Oskari Tokoi mira 1963. gada 4. aprīlī David Kirby, "Antti Oskari Tokoi," in A. Thomas Lane (ed.), Biographical Dictionary of European Labor Leaders: M-Z. Westport, CT: Greenwood Press, 1995; pp. 968-969. Tokoi senāts Oskari Tokoi Eduskuntas vietnē