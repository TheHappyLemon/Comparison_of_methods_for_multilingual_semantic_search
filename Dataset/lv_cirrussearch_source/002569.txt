Medīna (arābu: المدينة المنورة‎, izrunā: [ælmæˈdiːnæt ælmuˈnɑw.wɑrɑ] — ‘Apgaismotā pilsēta’) ir pilsēta Saūda Arābijas centrālās daļas rietumos, Hidžāza reģionā, Medīnas mintakas administratīvais centrs. 2022. gadā Medīnā dzīvoja 1,41 miljoni iedzīvotāju. Pilsēta ir izveidojusies oāzes vietā, aptuveni 200 km no Sarkanās jūras krastiem. Islāmā tā tiek uzskatīta par otru svētāko pilsētu aiz Mekas, jo tajā ir apbedīts pravietis Muhameds. Tādēļ šo pilsētu apmeklē daudzi islāma svētceļotāji. Pilsētas austrumu daļā atrodas Nabavi mošeja, kurā esot Muhameda atdusas vieta. Šī mošeja ir arī Muhameda meitas Fātimas un otrā kalifa Umara Ibnelhatāba kapa vieta. Medīna ir bijusi apdzīvota sākot ar 6. gadsimtu p.m.ē., tās sākotnējais nosaukums bija Jatriba, otrajā gadsimtā grieķu ģeogrāfs Ptolemajs to savos darbos dēvēja ar nosaukumu Latripa. Par Medīnu tā tika nosaukta 7. gadsimtā, kad Arābijas pussalā izplatījās islāms. Tā bija musulmaņu pasaules galvaspilsēta līdz 661. gadam, kad kalifs Muāvija I arābu pasaules administratīvo centru pārcēla uz Damasku. Umajādu un Abāsīdu kalifātu laikā Medīna bija Hidžāza administratīvais centrs. No 1517. gada Medīna bija Osmaņu impērijas sastāvā. 1919. gada janvārī tā bija daļa no Hidžāza valsts, bet 1924. gadā to iekaroja Abd al Azīza karaspēks. 1932. gadā Medīna tika iekļauta Saūda Arābijas sastāvā. Medīna atrodas Saūda Arābijas centrālās daļas rietumos, Hidžāzā. Tā radusies auglīgas oāzes vietā, aptuveni 200 km no Sarkanās jūras. Pilsēta atrodas vairāk nekā 600 metrus virs jūras līmeņa. Uz austrumiem no pilsētas atrodas atdzisušas lavas lauki, bet no pārējām debespusēm to ieskauj Hidžāza kalnainā ainava. Medīnas saimniecība galvenokārt ir vērsta uz musulmaņu svētceļnieku apkalpošanu. Pilsētā atrodas lielākā izdevniecība pasaulē, kurā tiek iespiests Korāns — vairāk nekā 10 miljoni eksemplāru gadā. No rūpniecības nozarēm attīstīta metālapstrāde un auto remonta nozare, daudz keramikas un galdniecības darbnīcas. «Medina» (angļu). Encyclopedia Britannica. Skatīts: 2020. gada 27. novembrī. «Медина» (krievu). Большая российская энциклопедия. Arhivēts no oriģināla, laiks: 2020. gada 19. Augustsss. Skatīts: 2020. gada 27. novembrī. Vikikrātuvē par šo tēmu ir pieejami multivides faili. Skatīt: Medīna. «Medina» (angļu). Encyclopedia Britannica. «Медина» (krievu). Большая российская энциклопедия. Arhivēts no oriģināla, laiks: 2020. gada 19. augustā. Skatīts: 2020. gada 25. novembrī.