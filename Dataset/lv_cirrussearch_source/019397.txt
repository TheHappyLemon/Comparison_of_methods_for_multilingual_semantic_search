Lauku cīruļi (Alauda) ir cīruļu dzimtas (Alaudidae) putnu ģints, kura apvieno 4 cīruļu sugas. Šīs ģints sugas sastopamas lielākā daļā Eiropas, Āzijas un Ziemeļāfrikas kalnos, bet Rasu cīrulis (Alauda razae) ir endēmisks un mājo nelielā Raso salā (Kaboverdes salās). Šīs ģints sugas mājo atklātās ainavās, izvēloties mājvietu kultivētā tīrumā, ganībās, stepē, kalnu pļavās un citās līdzīgās vietās. Latvijā sastopama viena lauku cīruļu ģints suga — lauku cīrulis (Alauda arvensis), kas ir visizplatākā cīruļu suga Latvijā. Šīs ģints sugas ir vidēji lieli cīruļi. To ķermeņa garums ir 14—18 cm. To apspalvojums ir ļoti neuzkrītošs, pelēkbrūns, ar sīku raibumojumu. Pavēdere ir gaišāka nekā mugura, bez raibumiem. Visām sugām uz galvas ir neliels, izspūris cekuliņš, kuru putns var noglaust gludu vai izsliet. Lidojumā var redzēt salīdzinoši īsu asti un īsus, platus spārnus. Astes un spārnu pēdējām lidspalvām galiņi ir balti. Lauku cīruļi pamatā barojas ar dažādām sēkliņām, bet ligzdošanas laikā tie medī arī kukaiņus. Ligzda tiek veidota uz zemes, vietā, ko nosedz biezi saaugusi zāle. Dējumā ir 3—6 olas. Kad beidzas ligzdošana lauku cīruļi pulcējas baros. Šīs ģints sugas parasti dzied lidojot, bet retos gadījumos cīrulis dzied, sēžot uz kāda mietiņa vai cita līdzīga paaugstinājuma. Lauku cīruļu ģints (Alauda) Austrumu cīrulis (Alauda gulgula) Baltspārnu cīrulis (Alauda leucoptera) Lauku cīrulis (Alauda arvensis) Rasu cīrulis (Alauda razae) World Bird List: Nicators, reedling & larks, 2020 «IUCN: Alauda arvensis». Arhivēts no oriģināla, laiks: 2013. gada 14. maijā. Skatīts: 2013. gada 19. maijā. «IUCN: Alauda razae». Arhivēts no oriģināla, laiks: 2013. gada 31. augustā. Skatīts: 2013. gada 19. maijā. Mullarney, Svensson, Zetterstrom and Grant, Collins Bird Guide ISBN 0-00-219728-6 «Latvijas daba: Cīruļu dzimta». Arhivēts no oriģināla, laiks: 2016. gada 21. jūnijā. Skatīts: 2013. gada 19. maijā. Putni: Zvirbuļveidīgie Dabas dati: Lauku cīrulis Putni dabā Genus Alauda, Linn. Lark Birds of the World: Larks