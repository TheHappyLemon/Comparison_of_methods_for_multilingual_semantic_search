Akmeņraga (Akmensraga) bāka atrodas Baltijas jūras Latvijas piekrastē, Akmensragā (Akmeņragā); Dienvidkurzemes novada Sakas pagastā. Bākai ir 38 m augsts ķieģeļu tornis. Navigācijas uguns šajā apkaimē pastāv kopš 1870. gadiem. 1879. gadā Krievijas Impērijas kara flotes hidrogrāfi kopā ar matrožiem bākas vietā pacēla mastu ar rāju, kura fallēs naktīs iekāra aizdedzinātas petrolejas lampas. 1889. gadā uzcēla 28 metrus augsta sešstūraina piramīdveidīgu koka bāku, ko nomainīja 1911. gadā celtā mūra bāka. Pirmā pasaules kara laikā 1915. gadā bāku pilnīgi sagrāva, saglabājās vienīgi 6 m augsta pamatne. Pēc bākas sagraušanas bīstamās kuģošanas vietas atzīmēja ar stoderēm, kas naktīs nebija redzamas, Vācijas armija blakus uzbūvēja koka pagaidu bāku. Pašreizējā torņa būve pabeigta 1921. gadā. Būvmateriāli tika pievesti pa jūru no Liepājas, pie Akmensraga pārkrauti sekli peldošos pontonos, ar kuriem tie nogādāti uz jūrā izbūvētiem steķiem, kā arī izmantoti iepriekšējās bākas ķieģeļi. 1923. gada 14. janvārī iepretim Akmeņraga bākai sēklim uzskrēja tvaikonis "Saratov". Kuģa vraku iznīcināja 1934. un 1936. gados. 1927. gadā nojauca koka pagaidu bāku. Otrā pasaules karā bāka palika neskarta, 1949. gadā bākai veica kapitālo remontu, bet 1957. gadā rekonstruēja bākas celtni. 2005. gada 5. septembrī Akmeņraga bāku iekļāva Valsts Nekustamo kultūras pieminekļu sarakstā (Nr. 8570), Akmeņraga bāka kļuvusi par iecienītu tūrisma galamērķi. 2008. gada 10. maijā Latvijas Pasts izdeva pastmarku un pirmās dienas aploksni ar Akmeņraga bākas attēlu. Sarkans ķieģeļu tornis ar vītņu kāpnēm (126 pakāpieni, 4 podesti). 1939. gadā bākas tornī parādījās vertikālas plaisas. 1949. gadā veikts kapitālais remonts, lai novērstu ķieģeļu drupšanu. 1957. gadā torni apklāja ar dzelzsbetona apvalku. Bākas torņa augstums ir 38 metri (kopā ar laternu, laternas diametrs 2,5 m), zviedru AGA firmas aparāts — acetilēna kvēlgaisma ar 3 rotējošām starmetēju lēcām — uzstādīts 1922. gadā, uguns augstums 37,5 m v.j.l., kas pēc Otrā pasaules kara tika nomainīts. AKMEŅRAGA bāka S.Rusmanis, I.Vīks "Kurzeme". Izdevniecība "Latvijas Enciklopēdija", 1993. gads. ISBN 5-89960-030-6 Pastmarka Arhivēts 2016. gada 5. martā, Wayback Machine vietnē. Latvijas Pasts Koordinātas: 56°49′54.5423″N 21°03′25.5151″E﻿ / ﻿56.831817306°N 21.057087528°E﻿ / 56.831817306; 21.057087528