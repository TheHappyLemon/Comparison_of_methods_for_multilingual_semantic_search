Arzahels ir triecienkrāteris Mēness redzamajā pusē. Atrodas tuvu redzamās puses centram, Mākoņu jūras ZA malā. Nodēvēts 11. gadsimtā dzīvojuša arābu astronoma un matemātiķa Abū Ishāka Ibrāhīma Ibn Jahjas al Nakaša al Zarkālī vārdā, latinizētā vārda forma – Arzahels. Vārdu Arzachel pirmoreiz lietoja Džovanni Batista Ričoli uz 1651. gadā izdotas Mēness kartes. Krātera nosaukumu 1935. gadā apstiprinājusi Starptautiskā Astronomijas savienība. Agrāk krāterim bijuši arī citi nosaukumi. Holandiešu astronoms Mihaēls van Langrēns uz savas 1645. gadā izdotās kartes krāteri norādījis kā Annae, Reg. Fran., godinot tā laika Francijas karalieni Austrijas Annu. Johanness Hevēlijs lietoja nosaukumu Mons Cragus (Mazāzijas kalna virsotne). Uz ziemeļiem no Arzahela atrodas Alfonss (Ø 111 km), uz ZR atrodas Alpetragijs (Ø 40 km), uz DR Tebits (Ø 57 km). Rietumos no Arzahela Mākoņu jūrā iestiepjas Promontorium Taenarium zemesrags. Arzahels ir relatīvi jauns krāteris, izveidojies pirms apmēram 3,75 līdz 3,85 miljardiem gadu. Krātera valnis ir masīvs, ar izteiktiem terasveida pakāpieniem. Vaļņa augstums attiecībā pret krātera pamatni ir 4 120 m, pret apkārtējo virsmu 1 460 m. Krātera dibens visumā līdzens, nelīdzenāks vien dienvidrietumu daļā. Ziemeļu-dienvidu virzienā dibenu šķērso 57 km gara Rimae Arzachel plaisu sistēma. Uz DR no krātera centra atrodas apmēram 2 km augsta virsotne Arzachel Gamma. Uz Mēness kartēm šie krāteri tiek apzīmēti ar burtu uz krātera malas, kas ir tuvāk Arzahela krāterim. Arzachel on Moon Arzachel Almagestum novum Rimae Arzachel Vikikrātuvē par šo tēmu ir pieejami multivides faili. Skatīt: Arzahels.