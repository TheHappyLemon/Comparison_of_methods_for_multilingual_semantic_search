Jons Basanavičs (lietuviešu: Jonas Basanavičius; dzimis 1851. gada 23. novembrī, miris 1927. gada 16. februārī) bija lietuviešu vēsturnieks, folklorists, aktīvists, nozīmīgs Lietuvas nacionālās atmodas dalībnieks un publicists (pirmās avīzes lietuviešu valodā Aušra dibinātājs). Viņš bija arī Lietuvas zinātnieku biedrības dibinātājs un priekšsēdis. Par savu ieguldījumu neatkarīgas Lietuvas atjaunošanā Basanavičs bieži tiek saukts par „tautas patriarhu” (lietuviešu: tautos patriarchas). Dzimis Ožkabaļu ciemā (mūsdienās Vilkavišķu rajona pašvaldībā) zemnieku ģimenē. Mācījies ģimnāzijā Marijampolē. Studējis Maskavas Universitātē un Maskavas Medicīnas universitātē. Pēc medicīnas studiju beigšanas no 1880. līdz 1882. gadam strādāja par ārstu Bulgārijā. Vēlāk uzturējās Belgradā, Vīnē un Prāgā, no kurienes 1883. gadā noorganizēja pirmā lietuviešu nacionālā laikraksta Aušra izdošanu Ragnītē (tolaik Vācijā). 1884. gadā Prāgā Basanavičs apprecējās ar Bohēmijas vācieti Gabrielu Eleonoru Molu. No Prāgas Basanavičs atgriezās Bulgārijā. 1887. gada augustā viņu ievainoja atentātā. 1889. gada februārī Basanaviča sieva mira no tuberkulozes. 1891. gadā viņš pieņēma Bulgārijas pilsonību. 1905. gadā, pēc tam, kad tika atcelts lietuviešu drukas aizliegums, Basanavičs atgriezās Lietuvā. Viens no Viļņas Lielā seima 1905. gada 4. un 5. decembrī organizētājiem un vadītājiem. Kā Lietuvas Padomes biedrs, viņš 1918. gada 16. februārī bija viens no Lietuvas neatkarības deklarācijas parakstītājiem. Miris 1927. gada 16. februārī Viļņā, 9 gadus pēc Lietuvas neatkarības akta pieņemšanas. Padomju okupācijas laikos 16. februārī pie Basanaviča kapa demonstratīvi tika atzīmēta viņa nāves diena, šādi apejot aizliegumu pieminēt Lietuvas neatkarības dienu. 2018. gadā vēsturnieku un sabiedrības aptaujā atzīts par Lietuvas simtgades svarīgāko cilvēku. Lietuvā par simtgades cilvēkiem atzīst Basanaviču, Smetonu un Landsberģi. 2018. gada 4. janvāris. Atjaunināts: 2018. gada 24. februārī. Vikikrātuvē par šo tēmu ir pieejami multivides faili. Skatīt: Jons Basanavičs. Basanaviča memuāri (lietuviski)