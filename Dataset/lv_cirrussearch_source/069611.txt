Laguna (filipīniešu: Lalawigan ng Laguna, angļu: Province of Laguna) ir viena no Filipīnu provincēm valsts vidusdaļā, Kalabarsonas reģionā. Administratīvi dalās 6 pilsētās un 24 municipalitātēs un sīkāk 681 barangajā. Provinces centrs ir Santakrusa, bet lielākā pilsēta — Kalamba. Provinci apdzīvo galvenokārt tagali. Province izvietojusies Lusonas salas dienviddaļā pie Bajas ezera (spāņu: Laguna de Bay), no kura ieguvusi savu nosaukumu. Rietumos robežojas ar Kavites provinci un Galvaspilsētas reģionu, dienvidrietumos — ar Batangasas provinci, austrumos — ar Kesonas provinci, bet ziemeļos — ar Risalas provinci. Reljefs lielākoties līdzens, bet austrumos un dienvidos — kalnains. Augstākais kalns ir Banahau vulkāns (2169 m vjl) uz robežas ar Kesonas provinci. Province dibināta 1571. gadā kā Laguna de Baja (La Provincia de la Laguna de Bay) un tās sākotnējais centrs bija Bajas pilsētiņa ezera dienvidu krastā, no kuras ezers ieguva savu nosaukumu. 1578. gadā sākās provinces iedzīvotāju kristianizācija. 1688. gadā provinces centru pārcēla uz Pagsanhanu. 1754. gadā no Lagunas nodalīja Tajabasas provinci. 1858. gadā administratīvo centru pārcēla uz Santakrusu. Vikikrātuvē par šo tēmu ir pieejami multivides faili. Skatīt: Laguna.