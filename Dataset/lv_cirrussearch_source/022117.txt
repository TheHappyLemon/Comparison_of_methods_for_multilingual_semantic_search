Sers Rolands Ailmers Fišers (angļu: Ronald Aylmer Fisher; dzimis 1890. gada 17. februārī, miris 1962. gada 29. jūlijā) bija angļu statistiķis, evolūcijas biologs, ģenētiķis un eigēniķis. Fišers bija viens no evolucionārās sintēzes (modern evolutionary synthesis) teorijas autoriem, kā arī viens no mūsdienu statistikas klasiķiem. Ričards Dokinss viņu nosaucis par "ievērojamāko biologu kopš Čārlza Darvina laikiem". Kopš bērnības vājredzīgajam Fišeram studējot bija grūtības matemātiski pierādīt teorēmas, tomēr viņš izkopa izcilu prasmi izjust un saprast matemātiskos rezultātus, kad pēc Kembridžas Universitātes beigšanas sāka strādāt augkopības eksperimentālajā stacijā. 1925. gadā tika izdots ietekmīgais darbs statistikā Statistical Methods for Research Workers, bet 1930. gadā evolūcijas teorijā — The Genetical Theory of Natural Selection. Jau studēdams Kembridžā kopā ar Džonu Meinardu Keinsu un Čārlza Darvina dēlu Horāciju Darvinu, nodibināja eigēnikas biedrību. Pēc Otrā pasaules kara, kad eigēnika lielā mērā bija kompromitēta, Fišers tomēr iebilda 1950. gada UNESCO deklarācijai rasu jautājumā. Statistical Methods for Research Workers