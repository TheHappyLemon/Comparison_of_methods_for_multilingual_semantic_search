Krušinka (ukraiņu: Крушинка, IPA: [kruˈ ʃɪnkɑ]) ir ciems Ukrainā, Kijivas apgabala Vasiļkivas rajonā, Krušinkas ciema padomes centrs. Ciemā ir ap 1,8 tūkst. iedzīvotāju. Par ciema nosaukuma izcelšanos pastāv šāda leģenda: Reiz ciemu šķērsoja kristiešu sludinātāji, kas šeit apstājās atpūsties. Viņiem tika pasniegta krūkļa (ukr. krušina) tēja. No tiem laikiem ciemu saucot par Krušinku. Ciems zināms vismaz no 1851. gada. Otrajā pasaules karā vācu okupācijas laikā ciema iedzīvotāji tika izsūtīti piespiedu darbos uz Vāciju. Kaut gan pēc vietējo vārdiem darba apstākļi bieži vien esot bijuši pat labāki nekā Ukrainā. Apkārt ciemam ir gleznaina daba, gar asfalta ceļu, kas ved uz ciemu, aug druknas papeles, ko uzstādīja skolēni pagājušā gadsimta 60. gados. Blakus ciemam ir dārzi, dīķi, kā arī skuju un platlapju meži. Pēdējos gados mežos ir parādījušās lapsas un vāveres. Blakus ciemam izvietojas bijušie kolhoza augļu dārzi, kas aizņem ievērojamu platību. Galvenokārt ābeles, ir arī plūmju un aprikožu stādījumi, kā arī bumbieres. Dažviet aug zirņi. Ciemā ir vairāki zivju dīķi — Oleņivka, Rjabenkove un Dačne —, kuros mīt dažādas zivju sugas. Attālums līdz ciemam no Vasiļkivas pilsētas ir 6 km, no dzelzceļa pieturas punkta Hlevaha — 5 km, no Kijivas—Vasiļkivas šosejas — 4 km, no Zelenijbiras ciema — 2 km. Pēc šī maršruta kursē maršruta taksometrs. Pēc PSRS sabrukuma aktivizējās celtniecība. Galvenokārt tika celtas vasarnīcas. No 2000. gadu vidus tiek aktīvi celtas kotedžas. Vēl padomju laikos ciemā bija pārtikas preču veikals, kas darbojas joprojām, kaut gan ar jaunu, Kijivas, sortimentu. Veikals izvietojas ciema centrā, Kijivska ielā pie ciema padomes. Vēl viens veikals, kas tautā saukts par krodziņu (hendelik), atrodas pie, tā saucamā, grāvīša (rivčak). Trešais veikals, kas atvērts 2008. gadā, atrodas ārpus ciema teritorijas. Pirms apmēram 100 gadiem ciemā tika uzcelta baznīca, kas padomju laikos, 70. gados, tika nojaukta. Uz tās pamata tika uzcelta skola. Vēlāk, 90. gados, tika uzcelta jauna baznīca. Skola ciemā bija pastāvējusi no padomju laikiem. 90. gados tā tika nopostīta, sakarā ar ko bērni tika pārvesti uz skolu kaimiņu ciemā Zelenijbirā. Sakarā ar to, ka starp turīgiem kijeviešiem ir liela tieksme pēc privātmājas piepilsētā, ciema tuvumā ir uzsākta plaša kotedžu ciematu celtniecība. Vienā no tiem — kotedžas ciematā "Krushinka village" — saskaņā ar ģenerālplānu jābūt 120 kotedžu. Ciematā plānots izvietot dzīvokļu ekspluatācijas kantori, sporta laukumus, veikalu, kafejnīcu-bāru, bērnu laukumu un bērnudārzu. Padomju laikos ciema centrā bija klubs. Pēc pārbūves tas nonāca pagrimumā un ar laiku sagruva. Netālu no ciema skolas 80. gados tika uzcelta bibliotēka, kas bija darbojusies līdz 90. gadu vidus. Vēlāk tur notika maksas filmu izrādes. Pēc tam ēkā darbojās krogs, bet no 2000. gadu vidus tās telpas stāv tukšas. Pie ciema padomes (tieši pirms sabrukušās skolas) atrodas memoriāls ciema iedzīvotājiem, kas gāja bojā, t. s., Lielajā Tēvijas karā. Divas piemiņas zīmes: sudraba kareivis un liels rombveida postaments ar karā kritušo krušinkiešu uzvārdiem. Pēc jaunā ciema padomes priekšsēdētāja — Vasiļa Bobroņicka — ievēlēšanas situācija sākusi uzlaboties. Ciema centrā naktī atkal ir parādījies apgaismojums. 2012. gada sākumā tika daļēji atjaunots ceļš. 2011. gadā notika ciema svētki. krushinka.com.ua[novecojusi saite] (krieviski) Uzskaites kartīte Ukrainas Augstākās Radas interneta vietnē[novecojusi saite] (ukrainiski)