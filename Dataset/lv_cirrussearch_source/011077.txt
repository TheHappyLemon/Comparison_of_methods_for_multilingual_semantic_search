Federālās zemes (vācu: Länder, arī Bundesländer) ir Austrijas pirmā līmeņa administratīvā iedalījuma vienība. Austrija administratīvi dalās deviņās federālajās zemēs. Katrai federālajai zemei ir sava vēlēta likumdošanas vara (landtāgs). Katrai federālajai zemei ir arī sava konstitūcija, kas nedrīkst būt pretrunā ar Austrijas konstitūciju. Piecas no deviņām Austrijas federālajām zemēm izveidojās viduslaikos. Tās bija Lejasaustrija, Karintija, Štīrija, Tirole un Zalcburga (kā arhibīskapijas). Augšaustrija izveidojās kā daļa no Svētās Romas impērijas, kad valdīja Jozefs II Hābsburgs. Pēc Pirmā pasaules kara Austrijai pievienojās Forarlberga (referendums par pievienošanos notika 1919. gada 11. maijā. Pēc Austroungārijas sadalīšanās, pretēji Ungārijas centieniem, 1921. gadā Burgenlande nonāca Austrijas sastāvā. Pēc Anšlusa 1938. gadā Burgenlandes zeme tika likvidēta un pievienota Lejasdonavai un Štīrijai. Atjaunota 1945. gadā Padomju Savienības okupācijas zonā. Un, visbeidzot, Vīne kā atsevišķa federālā zeme no Lejasaustrijas tika izveidota 1922. gadā. Vikikrātuvē par šo tēmu ir pieejami multivides faili. Skatīt: Austrijas federālās zemes.