Pelle Lindbergs (zviedru: Pelle Lindbergh; dzimis 1959. gada 24. maijā, miris 1985. gada 11. novembrī) bija zviedru hokejists, vārtsargs, Zviedrijas hokeja izlases dalībnieks. 1985. gadā P. Lindbergs izcīnīja Vezinas balvu, ko piešķir NHL sezonas labākajam vārtsargam. 1977. gadā P. Lindbergs debitēja Zviedrijas 1. dīvīzijas klubā Hamarbijas IF. Tā sastāvā viņš aizvadīja divas sezonas, bet tad 1979. gada NHL draftā viņu izvēlējās Filadelfijas "Flyers" vienība. Nākamo sezonu P. Lindbergs aizvadīja Zviedrijas Elitsērijas klubā Stokholmas "AIK Ishockey", taču 1980. gada vasarā devās uz Ziemeļameriku, lai 1981.—82. sezonā debitētu "Flyers" rindās. Jau 1982. gadā Lindbergs kļuva par "Flyers" pamatvārtsargu, un 1984.—85. sezonā, izcīnot 40 uzvaras, ieguva Vezinas balvu. Zviedrijas hokeja izlases rindās spēlējis 1980. gada Olimpiskajās spēlēs, tajās izcīnot bronzas medaļu, kā arī 1979. un 1983. gada Pasaules čempionātos, 1979. gadā palīdzot izlasei izcīnīt bronzas medaļas. "Flyers" rindās P. Lindbergs uzsāka arī 1985.—86. sezonu, taču tad, 1985. gada 10. novembrī, viņa vadītā automašīna ietriecās sienā netālu no kādas sākumskolas Somerdeilā, Ņūdžersijā. Nākamajā dienā P. Lindbergs no gūtajām traumām mira. Viņš tika uzturēts pie dzīvības, līdz no Zviedrijas ieradās viņa tēvs, lai atvadītos no dēla. 1986. gada NHL Visu Zvaigžņu spēles balsojumā P. Lindbergs bija pārliecinošs līderis. Tā bija pirmā reize Ziemeļamerikas profesionālā sporta vēsturē, kad spēlētājs pēc nāves iebalsots starp Visu zvaigžņu spēles dalībniekiem. P. Lindbergs bija pirmais vārtsargs hokeja vēsturē, kas ūdens pudeli ņēma līdzi spēlē, novietojot to virs vārtiem.[nepieciešama atsauce] Viņš tā darīja, lai cīnītos ar atūdeņošanos, no kuras bieži cieta. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)