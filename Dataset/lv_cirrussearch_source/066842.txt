Tobiass Džons Heriss (angļu: Tobias John Harris; dzimis 1992. gada 15. jūlijā Ņujorkas štatā) ir amerikāņu basketbolists, spēlē vieglā uzbrucēja un spēka uzbrucēja pozīcijā. 2023. gadā pārstāv Nacionālās basketbola asociācijas (NBA) klubu Filadelfijas "76ers". Pēc lieliskas vidusskolu basketbola karjeras un vienas sezonas NCAA čempionātā Tenesijas Universitātes komandā 2011. gada NBA draftā T. Herisu izraudzījās Šarlotas "Bobcats" ar kopējo 19. numuru pirmajā kārtā. Jau drafta naktī spēlētājs tika aizmainīts uz Milvoki "Bucks", kur nospēlēja pusotru sezonu. 2013. gada februārī T. Herisu kopā ar Doronu Lembu un Beno Udrihu aizmainīja uz Orlando "Magic" pret Dž. Dž. Rediku, Gustavo Ajonu un Išu Smitu. 2015. gada vasarā komanda un spēlētājs noslēdza 4 gadu līgumu 64 miljonu dolāru vērtībā, taču jau 2016. gada februārī T. Heriss tika aizmainīts uz Detroitas "Pistons" pret Ersanu Iljasovu un Brendonu Dženingsu. 2018. gada janvārī viņš kopā ar Everiju Bredliju, Bobanu Marjanoviču un nākotnes drafta izvēlēm tika aizmainīts uz Losandželosas "Clippers" pret Bleiku Grifinu, Villiju Rīdu un Braisu Džonsonu. Aptuveni gadu nospēlējuši "Clippers", 2019. gada februārī T. Heriss un viņa tuvs draugs B. Marjanovičs tika aizmainīti uz Filadelfijas "76ers" (uz Filadelfiju devās arī Maiks Skots, savukārt pretējā virzienā Vilsons Čāndlers, Maiks Muskala, Lendrijs Šemets, kā arī nākotnes drafta izvēles). 2019. gada jūlijā Filadelfijas komanda parakstīja 5 gadu līgumu ar T. Herisu, kas paredz atalgojumu 180 miljonu dolāru apjomā. T. Heriss ir viens no svarīgākajiem spēlētājiem komandas starta pieciniekā, nospēlētajās piecās ar pusi sezonās devies starta sastāvā pilnīgi visās spēlēs, kurās ir piedalījies. «Harris sticks with Magic for $64M, sources say». ESPN.com (angļu). 2015-07-04. Skatīts: 2023-05-12. «Tobias Harris and Boban Marjanovic forge an enduring NBA friendship». ESPN.com (angļu). 2019-12-20. Skatīts: 2023-05-12. «Team Re-Signs Harris». www.nba.com (angļu). Skatīts: 2023-05-12. Vikikrātuvē par šo tēmu ir pieejami multivides faili. Skatīt: Tobiass Heriss. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) ESPN NBA profils (angliski) RealGM Basketball profils (angliski)