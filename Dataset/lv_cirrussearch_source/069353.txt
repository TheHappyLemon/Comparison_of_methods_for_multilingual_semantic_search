Marinduke (Marinduque) ir sala Filipīnu arhipelāgā. Administratīvi ietilpst Mimaropas reģionā, kopā ar apkārtējām saliņām veido Marindukes provinci. Apdzīvo galvenokārt tagali, kuri sadzīvē lieto tagalu valodas variantu, kāds pastāvēja pirms spāņu kolonizācijas. Lielākā apdzīvotā vieta ir provinces centrs Boaka rietumu daļā. Izvietojusies arhipelāga vidusdaļā Sibujanas jūrā uz dienvidiem no Lusonas. Ziemeļos krastus apskalo Taibasas līcis, Mompogas šaurums austrumos salu atdala no Lusonas Bondokas pussalas, bet Tablasas šaurums rietumos — no Mindoro salas. Krasti mēreni izroboti, piekrastē vairākas mazākas salas, lielākās no kurām ir Santakrusa, Salomage, Manivaja un Momponga. Sala vulkāniskas izcelsmes, kalnaina, dienvidu galā paceļas snaudošs vulkāns Malindigs 1157 m vjl. Valda subekvatoriāls musonu klimats. Tiek uzskatīts, ka pirmskoloniālajā laikā Marinduke bija daļa no Lusonas karalistes — Spānija pieteica tiesības uz salu uzreiz pēc Manilas iekarošanas 1570. gadā. Tagadējais salas nosaukums cēlies no izkropļota visaju nosaukuma malindig — ‘stalti stāvošais’, attiecinot uz zīmīgo vulkānu salas dienvidos. 1571. gadā salā tika nodibināta enkomjenda augustīniešu priesterim Pedro de Erreram. 16. gadsimtā Marinduke bija daļa no Balajanas provinces, bet 17.—19. gadsimtā — Mindoro. Kā atsevišķa province izveidota 1901. gadā un atjaunota 1920. gadā. ISLAND DIRECTORY. Islands of Philippines Encyclopædia Britannica raksts (angliski)