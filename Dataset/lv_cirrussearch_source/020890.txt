Vladimirs Konstantinovs (krievu: Владимир Николаевич Константинов; dzimis 1967. gada 19. martā) ir bijušais krievu hokejists, aizsargs. PSRS hokeja izlases rindās kļuvis par trīskārtēju Pasaules čempionu, 1997. gadā Detroitas "Red Wings" rindās izcīnījis Stenlija kausu. Profesionāļa karjeru Konstantinovs sāka 1984. gadā, kad uzsāka spēlēt PSRS čempionāta komandā Maskavas CSKA. Tās rindās viņš spēlēja līdz pat 1990.—91. gada sezonas izskaņai. 1991. gadā Konstantinovs pārcēlās uz NHL, kur pievienojās Detroitas "Red Wings" rindām. "Red Wings" sastāvā tālākajās sezonās viņš spēlēja tā dēvētajā krievu maiņā kopā ar aizsargu Vjačeslavu Fetisovu, kā arī uzbrucējiem Igoru Larionovu, Vjačeslavu Kozlovu un Sergeju Fjodorovu. "Red Wings" sastāvā viņš 1996.—97. gada sezonā izcīnīja Stenlija kausu. Konstantinova profesionāļa karjera pārtrūka 1997. gadā, kad pēc privāta pasākuma, kurā tika atzīmēta Stenlija kausa izcīnīšana, limuzīns, kurā brauca Konstantinovs, Fetisovs un komandas masieris, ieskrēja kokā. Vairākas nākamās nedēļas Konstantinovs atradās komā, kā arī cieta no nopietnās galvas traumām un paralīzes. Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)