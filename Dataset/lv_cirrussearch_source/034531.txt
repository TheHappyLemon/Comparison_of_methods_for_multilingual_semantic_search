Lauris Dārziņš (dzimis 1985. gada 28. janvārī Rīgā) ir bijušais latviešu hokejists, spēlēja kreisās malas uzbrucēja pozīcijā, bijušais Latvijas hokeja izlases dalībnieks. Pēdējā komanda, kurā spēlēja bija KHL klubs Rīgas "Dinamo", kurā L. Dārziņš pildīja komandas kapteiņa pienākumus. Pēc spēlētāja karjeras beigām kļuvis par treneri, šobrīd (2023) ir Latvijas hokeja izlases galvenā trenera asistents. Savu hokejista karjeru uzsāka 2001.—2002. gada sezonā, kad pievienojā Somijas kluba Raumas "Lukko" junioru komandai un tajā nospēlēja līdz pat 2004. gadam, kad viņu CHL draftā ar kopējo 55. numuru draftēja Kelovnas "Rockets", kurā Dārziņš nospēlēja divas sezonas. 2003. gada NHL draftā viņu 9. kārtā ar kopējo 268. numuru draftēja Našvilas "Predators". 2006.—07. gada sezonu viņš aizvadīja Čehijas Ekstralīgas klubā HK Vsetīna, lai gan sezonu uzsāka Somijas hokeja līgas klubā Tamperes "Ilves". 2007.—08. gada sezonu Dārziņš uzsāka Čehijas Ekstralīgas klubā Tršinecas "Oceláři", bet pēc tam pievienojās Baltkrievijas Ekstralīgas klubam HK Gomel. Kopš 2008. gada spēlē Rīgas "Dinamo" rindās. 2011. gada 17. janvārī tika atzīts par KHL nedēļas labāko uzbrucēju. 2011. gada maija sākumā parakstīja līgumu ar citu KHL vienību Kazaņas "Ak Bars". "Ak Bars" rindās nākamajās divās sezonās traumu dēļ Dārziņš aizvadīja vien 43 spēles. 2013. gada jūnijā tika aizmainīts uz Čeļabinskas "Traktor", taču pēc 19 kluba rindās aizvadītām spēlēm, decembrī līgums ar Dārziņu tika lauzts. 2014. gada 8. janvārī uzbrucējs noslēdza līgumu ar Rīgas "Dinamo". Dārziņš vēlreiz kļuva par vienu no komandas vadošajiem uzbrucējiem. 2014.—15. gada sezonā pildīja arī "Dinamo" kapteiņa funkcijas. Pēc trīs sezonu pārtraukuma, par "Dinamo" kapteini Dārziņš atkal kļuva 2018.—19. gada sezonā. Tā bija rezultatīvākā Dārziņa sezona KHL kopš 2011. gada, sezonu noslēdzot ar 44 rezultativitātes punktiem. Latvijas hokeja izlases sastāvā spēlējis desmit Pasaules čempionātos. Jau 2007. gadā, kas bija Dārziņa otrais čempionāts, viņš kļuva par vienu no komandas līderiem, sešās spēlēs gūstot trīs vārtus un izdarot divas rezultatīvas piespēles. Pirms 2013. gada Pasaules čempionāta kļuva par Latvijas izlases kapteini, to noslēdzot kā komandas rezultatīvākais spēlētājs. 9. maija 5:3 uzvarā pār Slovākiju Dārziņš kļuva vien par ceturto Latvijas izlases hokejistu un pirmo kopš Kārļa Skrastiņa 2003. gadā, kam izdevies atzīmēties ar hat-trick. 2014. gada Olimpisko spēļu turnīru noslēdza kā Latvijas izlases rezultatīvākais spēlētājs un visa turnīra trešais labākais vārtu guvējs. Junioru vecumā spēlējis 2004. gadā un 2005. gadā Pasaules čempionātā junioriem, kā arī 2002. gadā un 2003. gadā Pasaules čempionātā U-18 jauniešiem. Pēc pēdējās hokeja spēles 2022. gada ziemas olimpiskajās spēlēs, pret Dānijas hokeja izlasi, Dārziņš paziņoja par savas karjeras beigām Latvijas izlasē. 2023. gada Pasaules čempionātā kļuva par vienu Latvijas hokeja izlases galvenā trenera Harija Vītoliņa asistentiem. Čempionātu izlase pabeidza ar vēsturē augstāko trešo vietu un ieguva bronzas medaļu. Pabeidzis Rīgas 99. vidusskolu. Precējies ar Leldi Dārziņu. 2010. gadā ģimenē piedzima dēls, 2015. gadā ģimeni papildināja arī meita. L. Dārziņš spēlē arī golfu. Dārziņš — KHL nedēļas labākais uzbrucējs Oficiāli: Dārziņš pievienojas "Ak Bars", sportacentrs.com - Dārziņš un Daugaviņš pēc zaudējuma Dānijai atvadās no Latvijas izlases Vikikrātuvē par šo tēmu ir pieejami multivides faili. Skatīt: Lauris Dārziņš. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) NHL profils (angliski) KHL profils (angliski) Latvijas Hokeja federācijas profils