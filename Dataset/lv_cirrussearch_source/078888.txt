Ķīnas seskāpsis jeb sīkzobu seskāpsis (Melogale moschata) ir sermuļu dzimtas (Mustelidae) plēsējs. Ķīnas seskāpsis apdzīvo teritorijas, sākot ar Asamas štatu Indijā un centrālo Ķīnu, beidzot ar Dienvidaustrumāziju. Tas ir sastopams Indoķīnas ziemeļos; Vjetnamā, Laosā, un Taivānā. Tā mājvieta ir tropu un subtropu meži, tomēr to var satikt arī atklātos zālājos. Seskāpši ir mazākie starp pārējiem āpšiem, toties Ķīnas seskāpsis ir vismazākais no visiem seskāpšiem. Tā ķermeņa garums ir 30—40 cm, svars 1—3 kg. Visas seskāpšu sugas ārēji izskatās ļoti līdzīgas, tām nedaudz atšķiras tikai meln-baltās svītras uz sejas un muguras. Seskāpsim, salīdzinot ar pārējiem āpšiem, ir slaidāks, garāks ķermenis, smalkāki kauli, bet kājas īsas kā jau sermuļu dzimtas dzīvniekam. Purns garš, smails, atgādina seska purniņu, tādēļ šie āpši ir ieguvuši savu nosaukumu. Seskāpša seja nav tik plata kā pārējiem āpšiem, tā ir konusveidīga. Aste ir gara un kupla. Ķepas platas, ar spēcīgiem nagiem, kas piemēroti zemes rakšanai. Starp pirkstiem ir daļēji attīstīta peldplēve. Kažoks ir biezs, ar īsu matojumu. Kažoka krāsa šokolādes brūna vai pelēkbrūna. Uz sejas seskāpšiem ir meln-balts matojums. Ja parasti āpšiem meln-baltais svītrojums uz sejas ir vertikāls, tad seskāpšiem tas ir vairāk horizontāls. Baltās galvas vidū līdzīgi beretei seskāpsim ir melns matojums, uz purna uzreiz pie degungala ir plata, melna svītra kā bante, kas apņēmusi purnu. Divas šauras, vertikālas, melnas svītras, maskējot acis, savieno "bereti" ar "banti". Uz katra vaiga ir pa mazam, melnam punktam. Uz galvas vidus, "beretes" centrā sākas koša, bieza, balta svītra un atšķirībā no citiem seskāpšiem beidzas jau muguras vidū. Apskatīt Ķīnas seskāpša foto šeit. Pakakle Ķīnas seskāpsim ir balta, ausis, degungals un pēdu apakšas rozā. Pavēdere variē no dzeltenīgi baltas līdz oranžai. Ķīnas seskāpsis ir aktīvs krēslas stundās un naktī. Pa ienu tas atpūšas savā alā, kas var būt gan pašrakta, gan dabīgi veidojusies. Ķīnas seskāpsis lieliski kāpj kokos, kur meklē augļus. Tas barojas arī ar kukaiņiem, maziem dzīvniekiem un tārpiem. Briesmu gadījumā seskāpsis izdala smaku, lai aizbiedētu uzbrucēju, kas tam bieži arī izdodas, neskatoties uz paša mazo augumu. Laikā no maija līdz jūnijam mātītei parasti piedzimst 2—3 mazuļi. Tomēr mazuļi var dzimt jebkurā gada laikā. Māte mazuļus zīda ar pienu pirmos 2—3 mēnešus. «Chinese Ferret Badger». Arhivēts no oriģināla, laiks: 2008. gada 9. jūlijā. Skatīts: 2009. gada 4. decembrī. ADW: Melogale moschata: Information Kā atšķirt Himalaju palmcivetu no Ķīnas seskāpša? (angliski) Small-toothed Ferret-badger[novecojusi saite] Chinese ferret badger Melogale moschata Chinese Ferret Badger (Melogale moschata)