Etiopijas vilks (Canis simensis) jeb Etiopijas šakālis ir suņu dzimtas (Canidae) plēsējs. To sauc arī par Abesīnijas vilku jeb Abesīnijas lapsu, jeb sarkano šakāli vai sarkano lapsu. Daudzie nosaukumi liecina, ka zinātne ilgi nezināja, kurai grupao pieskaitīt Etiopijas vilku. Mūsdienās beidzot noskaidrots, ka Etiopijas vilks ģenētiski ir tuvāks vilkiem nekā lapsām, un pieder suņu ģintij. Īpaši tuva radniecība ir ar pelēko vilku un koijotu. Zinātnieki uzskata, ka Etiopijas vilks no pārējo vilku saimes atdalījies pirms kādiem 100 000 gadiem. Etiopijas vilks dzīvo Etiopijas kalnos apmēram 3000 m virs jūras līmeņa. Tā ir visapdraudētākā suņu ģints suga, mūsdienās datēti apmēram 500 pieaugušie īpatņi. Vislielākais bars atklāts Etiopijas dienvidos Bales kalnu nacionālajā parkā, bet Semena kalnos zināmi arī mazāki bari. Viens no Etiopijas vilku izmiršanas iemesliem ir mājas suņu slimības. Lai to novērstu, zinātnieki vakcinē trušus ar zālēm, kas pasargā savvaļas vilkus no suņu slimībām. 1990. gadā truši netika vakcionēti, un lielākais Etiopijas vilku bars Bales kalnos samazinājās no 440 līdz 160 vilkiem tikai divu nedēļu laikā. Etiopijas vilks ir vidēja lieluma vilks, līdzīgs koijotam, ar garām kājām un smailu purnu. Matojums dubults, ar biezu un siltu pavilnu un garāku akotspalvu. Kažoks Etiopijas vilku sargā no kalnu aukstā klimata, kas var būt arī –15°C. Matojuma krāsa tumši ruda vai pelēki ruda, ar gaišu, gandrīz baltu pakakli, krūtīm un kāju iekšpusēm. Uz vaigiem un apkārt acīm ir nelieli, balti laukumiņi. Ausu aizmugures melnas, arī uz astes virspuses ir melna svītra, kas nobeidzas ar kuplu, melnu astes galu. Tēviņi lielāki nekā mātītes. Ķermeņa garums (bez astes) 84—100 cm, astes garums 27—40 cm, augstums skaustā 53—62 cm, svars 11—20 kg. Galvas forma saplacināta, ar šauru purnu. Vilkam ir 42 zobi, ilkņi asi un smaili, apmēram 19 mm gari. Priekšējām ķepām pieci pirksti, bet pakaļējām četri. Lai gan Etiopijas vilks labprātāk medī viens, tomēr tie dzīvo barā, kuram pieder viena teritorija. Tas atšķir Etiopijas vilku no citiem vilkiem, kas dzīvo barā, lai kopīgi medītu. Viss bars piedalās teritorijas iezīmēšanā un uzraudzīšanā. Savvaļā barā parasti ir apmēram 6 pieaugušie dzīvnieki, 1—6 viengadnieki un 1—7 kucēni. Baru veido visi tēviņi, kas dzimuši vienā ģimenē, un 1—2 mātītes. Pārošanās laikā vairāki bari mēdz pulcēties kopā. Tēviņi nekad nepamet savu baru, toties mātītes dzimto baru atstāj apmēram 2 gadu vecumā, dodoties meklēt sev vietu jaunā barā. Tomēr vieta atbrīvojas tikai, kad nomirst iepriekšējā mātīte. Dzimto baru pametušās mātītes parasti uzturas šaurā joslā starp vairāku baru teritorijām. Etiopijas vilki medī dienas grauzējus. Grauzēji sastāda apmēram 96% no visiem medījumiem. Galvenokārt medī dažāda veida žurkas, bet medī arī zaķus, putnus, murkšķus, kalnu stirnas, bukus un kazas. Pārošanās laikā bara vadošā mātīte izaicina visus bara tēviņus uz pārošanos, bet izvēlas stiprāko. Sacensībās par pārošanos iesaistās arī kaimiņu bara tēviņi. Līdz 70% pārošanās notiek ar sveša bara spēcīgāko tēviņu. Parasti piedzimst 2—6 kucēni, kurus bars kopīgi audzina. Kucēni dzimst alā, kuru pirms dzemdībām izrok zem lielākiem akmeņiem vai sagāztiem kokiem, bet tā var atrasties arī atklātā vietā. Alas tiek bieži mainītas. Kucēni dzimst vienu reizi gadā. Etiopijas vilkam ir 2 pasugas: Canis simensis simensis — dzīvo uz ziemeļrietumiem no Rifta ielejas, šai pasugai ir īsāks purns nekā brālēniem dienvidos; Canis simensis citernii — dzīvo uz dienvidaustrumiem no Rifta ielejas, šīs pasugas vilkiem kažoks ir rudāks, deguns slaidāks kā ziemeļu radiniekiem. Tāpat kā pelēkais vilks arī Etiopijas vilks bieži pieminēts Āfrikas folklorā. Rakstiskās liecības par vilku saglabājušās no 13. gadsimta. Mūsdienās Etiopijas vilks ir valsts nacionālais simbols. Mājdzīvnieku ganāmpulkiem (aitām un kazām) Etiopijas vilks uzbrūk daudz retāk nekā hiēnas un šakāļi. Etiopijas vilku nemēdz medīt, jo tā kažokādai nav augsta vērtība. Reizēm vilka āda kā sviedreni izmanto zirga apsedlošanai. Ļoti daudzi Etiopijas vilki, arī citi savvaļas dzīvnieki, gāja bojā Etiopijas pilsoņu kara laikā. Tomēr vislielākās briesmas Etiopijas vilkam draud no lauksaimniecības attīstības, samazinoties piemērotas dzīves telpai. Mūsdienās vairāk nekā puse no agrākās Etiopijas vilka apdzīvotās teritorijas pārvērsta lauksaimniecības zemēs. «Canids: The Ethiopian Wolf». Arhivēts no oriģināla, laiks: 2020. gada 11. maijā. Skatīts: 2020. gada 16. aprīlī. Born Free: The Ethiopian wolf «Canis simensis (Ethiopian Wolf, Simien Fox, Simien Jackal)». Arhivēts no oriģināla, laiks: 2009. gada 8. februārī. Skatīts: 2009. gada 23. janvārī. ARKive: Ethiopian wolf «Animal Info - Ethiopian Wolf». Arhivēts no oriģināla, laiks: 2009. gada 1. februārī. Skatīts: 2009. gada 23. janvārī. Molecular genetics of the most endangered canid: the Ethiopian wolf Canis simensis Ethiopian wolf Conservation Programme