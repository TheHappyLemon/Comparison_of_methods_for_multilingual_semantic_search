Cilindriskais egilopss (latīņu: Aegilops cylindrica) ir graudzāļu dzimtas suga, kuras dabiskais izplatības areāls ir Vidusjūras reģiona un stepes joslā Āzijā. Suga ir ievazāta arī Latvijā — tā ir sastopama reti un nevienmērīgi. Sastopamība pa gadiem manāmi variē; atsevišķi eksemplāri un grupas sausās nezālienēs un uz dzelzceļiem. Cilindriskais egilopss ir viengadīgs, 20—50 cm garš lakstaugs. Tas veido ceru, no viena cera atiet daudzi stāvi, stīvi stiebri, stiebrs pie pamata lauzīts. Lapas ir kailas vai skraji apmatotas. Mēlīte ir plēvjaina. Ziedkopa ir ļoti šaura (0,3—0,5 cm), vārpa ir cilindriska, 10—15 cm gara, virzienā uz galotni tā sašaurināta. Vārpā ir apmēram 12 sēdošas vārpiņas divās rindās. Vārpiņas plēksnes ir 0,6—1 cm garas, divzobainas, viens no gala zobiņiem pāriet akotveida smailē. Galotnes vārpiņām starp plēksnes zobiņiem atiet 3—7 cm garš akots. Auglis ir grauds. Zied maijā, jūnijā. «cilindriskais egilopss - Aegilops cylindrica Host - Augi - Latvijas daba». www.latvijasdaba.lv. Skatīts: 2022-08-16.