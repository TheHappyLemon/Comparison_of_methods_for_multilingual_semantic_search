Hūpene (norvēģu: Hopen), saukta arī Hopena vai Cerības sala, ir klinšaina sala Barenca jūrā uz dienvidaustrumiem no Svalbāras, pie kuras tā pieder administratīvi. Salā nav pastāvīgo iedzīvotāju. Norvēģija uztur salā Hūpenradio meteostaciju ar 4 cilvēku personālu. Sala stiepjas ziemeļaustrumu—dienvidrietumu virzienā 33 km garumā. Virsma klinšaina, izceļas 6 kalnu masīvi, no kuriem augstākais ir Īvešenfjellets (370 m vjl) salas dienvidu galā. Tundras augu valsts. Kopš 2003. gada visa sala ar apkārtējo akvatoriju, izņemot nelielu teritoriju ap meteostaciju, iekļauta Hūpenes dabas rezervātā. Iespējams, ka pirmais, kas ieraudzījis salu bija holandietis Reips (Rijp) 1597. gadā, kurš nodēvēja to par Vaļu salu (Visch Eylandt). Salu 1613. gadā atklāja brits Tomass Marmadjūks no Hallas, kurš to nosauca sava kuģa Hopewell vārdā Hope Island. Tā laika un vēlākās dažādu valstu kartēs salas nosaukums tiek tulkots kā ‘Cerības sala’. 19. gadsimtā sala ir intensīva valzirgu medību vieta. 20. gadsimta sākumā salā medīti leduslāči un polārlapsas, tika ierīkotas divas mednieku bāzes, viena no tām tagadējās meteostacijas vietā. 1924. gadā salā tiek rīkota pirmā kompleksā izpētes ekspedīcija zivjsaimniecības konsultanta Tora Īvešena vadībā. 1943. gadā salā Vācijas Luftwaffe apgādes dienests salā ierīko pirmo meteostaciju «Svartisen». Aprīkojumu un personālu uz salu nogādā ar zemūdeni un daļa aprīkojuma gāja bojā, tādēļ stacija darbu sākt nevarēja. 1944. gadā salā tiek ierīkota otrā stacija «Helhus», kura darbojas uz sūta ziņojumus līdz pat 1945. gada 5. augustam, kad personāls tiek evakuēts. 1946. gada 8. oktobrī staciju pārņēma Norvēģija. 1978. gada 28. augustā salā avarē PSRS smagais bumbvedējs Tu-16. Septiņu cilvēku apkalpe iet bojā. Padomju puse noliedz lidaparāta zaudēšanu, līdz tiem tiek nosūtītas apkalpes locekļu mirstīgās atliekas. 1986. gadā Hūpenei tiek piešķirts pasta kods «9174 Hopen». «FORVALTNINGSPLAN HOPEN NATURRESERVAT 2007-2011». Arhivēts no oriģināla, laiks: 2019. gada 23. martā. Skatīts: 2019. gada 23. martā. Arhivēts 2019. gada 23. martā, Wayback Machine vietnē. Norvēģijas Meteoroloģijas institūts: Par Hūpenes salu Hūpenes meteoroloģiskie dati