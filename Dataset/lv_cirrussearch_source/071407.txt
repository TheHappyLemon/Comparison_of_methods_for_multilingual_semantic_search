Viktors Jūnass Brants (zviedru: Viktor Jonas Brandt; dzimis 1999. gada 8. jūlijā Kārlstadē) ir zviedru biatlonists, 2024. gada pasaules čempions stafetē. Viņa vecākais brālis Oskars arī ir biatlonists. Jauniešu un junioru sacensībās startēja bez īpašiem panākumiem. 2021. gada novembrī Idrē debitēja IBU kausā ar 17. vietu sprintā. Nākamajā sprintā, kas risinājās turpat Idrē, ieņēma jau 7. vietu. Tā paša gada 19. decembrī IBU kausa posmā Obertilliahā kopā ar Elisabeti Hēgbergu izcīnīja otro vietu 1+1 jauktajā stafetē. Piedalījās 2022. gada Eiropas čempionātā, 20 km individuālajā distancē ieņēma 21. vietu, bet sprintā startēja neveiksmīgi un palika 93. vietā. Arī 2022.—2023. gada sezonā startēja IBU kausā, sezonas labāko rezultātu sasniedza Ridnaunā, ieņemot septīto vietu masu startā ar 60 dalībniekiem. 2023. gada 9. martā Estešundā debitēja Pasaules kausa sacensībās un ieņēma 47. vietu 20 km individuālajā distancē. Piedalījās 2023.—2024. gada sezonas pirmajās Pasaules kausa sacensībās Estešundā, bet uzreiz pēc tam sezonu turpināja IBU kausā, kur 2023. gada decembrī trīs reizes iekļuva desmitniekā. 2024. gada sākumā atgriezās Pasaules kausā un Antholcas posmā ieguva pirmos punktus, ieņemot 32. vietu saīsinātajā individuālajā distancē. 2024. gada Eiropas čempionātā Slovākijā labāko individuālo rezultātu sasniedza sprintā, ieņemot 11. vietu, bet jauktajā stafetē izcīnīja 4. vietu. Savā debijas Pasaules čempionātā 2024. gadā Nove Mesto ieņēma 24. vietu sprintā un 33. vietu iedzīšanā. Viņš tika iekļauts arī Zviedrijas stafetes komadas sastavā, lai veiktu pirmo posmu. Kopā ar Jesperu Nelinu, Martinu Ponsiliomu un Sebastianu Sāmuelsonu kļuva par pasaules čempionu, izcīnot Zviedrijai pirmo zelta medaļu vēsturē pasaules čempionāta vīriešu stafetē. «Team Brandt». brandtbiathlon.com (zviedru). Skatīts: 2024. gada 18. februārī. «Russian Golden Double in Mixed Relays». biathlonworld.com (angļu). 2021. gada 19. decembris. Skatīts: 2024. gada 18. februārī. «Karriärens första världscuppoäng för Brandt – Thingnes Bö överlägsen». langd.se (zviedru). 2024. gada 18. janvāris. Skatīts: 2024. gada 18. februārī. «Sweden Roars to Men’s Relay Gold medal». biathlonworld.com (angļu). 2024. gada 17. februāris. Skatīts: 2024. gada 18. februārī. IBU profils (angliski)