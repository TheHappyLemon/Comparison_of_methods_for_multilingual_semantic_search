Ainārs Ķiksis (dzimis 1972. gada 10. februārī Valmierā) ir latviešu treka riteņbraucējs, šobrīd joprojām startē senioru (masters) sacensībās. Treniņus uzsācis Valmieras Bērnu sporta skolā pie trenera Jāņa Siliņa. Piedalījies trijās Olimpiskajās spēlēs (1992, 1996, 2000). 1992. gadā Barselonā viņš sprintā izcīnīja dalītu 9.—12. vietu, pēc četriem gadiem Atlantā A. Ķiksis hītā ieņēma 8. vietu, savukārt 2000. gadā Sidnejā keirinā ierindojās dalītā 11.—12. vietā un komandu sprintā (kopā ar Viesturu Bērziņu un Ivo Lakuču) — 8. vietā. 1990. gada Pasaules čempionātā junioriem izcīnīja uzvaru sprintā. Piedalījies vairākos Pasaules čempionātos. 1998. gadā keirinā izcīnījis sudraba medaļu, tāpat 2. vietu ieņēmis 2001. gadā sprinta daudzcīņā, savukārt gadu vēlāk guva uzvaru šajā disciplīnā. Trīs reizes karjeras laikā uzvarēja Eiropas čempionātā sprinta daudzcīņā (1996, 2002, 2003). Pēc profesionāļa karjeras beigām turpinājis startēt senioru (masters) sacensībās, uzstādot vairākus pasaules rekordus savā vecuma grupā. Vairākkārt uzvarējis Latvijas čempionātā trekā elites grupā sprinteriem piemērotās kategorijās, pārspējot krietni jaunākus pretiniekus. Latvijas enciklopēdija. 3. sējums. Rīga : Valērija Belokoņa izdevniecība. 2005. 610. lpp. ISBN 9984-9482-3-4. «Riteņbraucējs Ķiksis labo pasaules meistaru rekordu 200 metros gaitā». www.lsm.lv (latviešu). Skatīts: 2021-12-07. DELFI Sports. «Ainārs Ķiksis labo vēl vienu pasaules senioru rekordu trekā». delfi.lv (latviešu), 2017-10-13. Skatīts: 2021-12-07. «Treka riteņbraucēji Ķiksis un Korņilovs kopā izcīna piecus Latvijas čempiontitulus | Sportazinas.com». www.sportazinas.com (en-US). 2021-11-21. Skatīts: 2021-12-07. Olympedia profils (angliski) LOK profils Cycling Archives profils (angliski)