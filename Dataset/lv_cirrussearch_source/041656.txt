Karls Allans Serlāšiuss (Carl Allan Serlachius; 1935. gadā mainīja uzvārdu uz Serkilahti, Särkilahti; dzimis 1870. gada 21. martā, miris 1935. gada 10. decembrī) bija Somijas jurists, profesors, politiķis. Bijis Senāta loceklis un Parlamenta deputāts. Serlāšiuss 1898. gada Helsinku universitātē ieguva doktora grādu tieslietās. No 1902. līdz 1917. gadam viņš Helsinku universitātē bija krimināltiesību un tiesību vēstures profesors. No 1915. līdz 1917. gadam viņš bija Helsinku universitātes vicerektors. No 1904. līdz 1906. gadam Allans Serlāšiuss bija divu Somijas ladtāga sasaukumu loceklis no garīdzniecības. 1912. gadā viņš iestājās Somu partijā, un no 1912. līdz 1914. gadam viņš tika ievēlēts Helsinku pilsētas padomē. Pēc tam, kad tika gāzts Krievijas imperators, 1917. gada 26. martā sociāldemokrāta Oskari Tokoi vadībā izveidots jauns Senāts (valdība), kurā Serlāšiuss kā Somu partijas pārstāvis ieguva Iekšlietu nodaļas vadītāja posteni. Šo amatu viņš saglabāja arī Seteles senātā līdz 1917. gada 27. novembrim. Pēc tam Allans Serlāšiuss darbojās neatkarību ieguvušās Somijas ārlietu dienestā. 1918. un 1919. gadā viņš bija vēstnieks Norvēģijā. Serlāšiuss bija Augstākās tiesas loceklis, no 1925. līdz 1935. gadam kanclers. Särkilahti, Carl Allan Kokoomus