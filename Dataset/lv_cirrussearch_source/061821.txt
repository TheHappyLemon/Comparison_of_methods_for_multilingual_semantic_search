Dižā aslape (latīņu: Cladium mariscus) ir mainīga izskata grīšļu dzimtas suga. Savvaļā tā ir sastopama Amerikā, Eiropā, Āzijā un Āfrikā. Latvijā Dižā aslape ir sastopama reti un nevienmērīgi: pārsvarā Rīgas līča un jūras piekrastē valsts ziemeļrietumu daļā, uz kaļķaina pamata zāļu purvos, skrajos, mitros mežos un gar ezeriem. Suga ir ierakstīta Baltijas jūras reģiona Sarkanajā grāmatā un Latvijas Sarkanajā grāmatā 3. kategorijā. Dižā aslape ir daudzgadīgs, 0,8—1,8 m garš lakstaugs. Tam ir ložņājošs saknenis un stāvs, stīvs, vienkāršs, cilindrisks un dobs stublājs. Visam augam ir zaļganpelēka nokrāsa. Lapu ir daudz — uz stublāja līdz pat ziedkopai. Lapas ir trīsšķautņainas, lineāras, garumā līdz 120 cm, platumā līdz 1—2 cm, tās ir plakanas, gar malu un uz ķīļveidīgās vidusdzīslas dzeloņaini zobainas. Ziedi ir izvietoti 10—60 cm garā, pārtraukti saliktā skarā stublāja galā. Katrā vārpiņā ziedi pa 2—3; šīs vārpiņas veido galviņveida pušķus, kas veido otrās pakāpes skaras. Katrā galviņveida pušķī visbiežāk ir 7—10 vārpiņas. Pie katras otrās pakāpes skaras pamata ir gara seglapa, kas līdzīga stublāja lapai, tikai īsāka un šaurāka. Auglis ir brūns, 0,3 cm garš spīdīgs riekstiņš. Zied jūlijā, augustā. Dižajai aslapei tiek nodalītas šādas pasugas: C. m. californicum (S.Watson) - sastopama Kalifornijā, Arizonā, Ņūmeksikā, Nevadā, Jūtā, Teksasā, Sonorā, Koahuilā; C. m. intermedium Kük. - sastopama Austrālijā, Jaunkaledonijā; C. m. jamaicense (Crantz) Kük. - sastopama Latīņamerikā no Meksikas līdz Argentīnai; Rietumindija; ASV dienvidaustrumos no Teksasas līdz Delavērai; naturalizēts tropiskajā Āfrikā un daudzās okeāna salās, tostarp Kanāriju salās, Madagaskarā, Jaungvinejā, Havaju salās; C. m. mariscus - sastopama Eiropā, Ziemeļāzijā un Ziemeļāfrikā — no Īrijas un Marokas līdz Japānai, tai skaitā Vācijā, Itālijā, Francijā, Skandināvijā, Baltijas valstīs, Polijā, Balkānos, Ukrainā, Krievijā, Sibīrijā, Saūda Arābijā, Irānā, Himalajos, Kazahstānā, Ķīnā, Korejā. «dižā aslape - Cladium mariscus (L.) Pohl - Augi - Latvijas daba». www.latvijasdaba.lv. Skatīts: 2022-05-14.