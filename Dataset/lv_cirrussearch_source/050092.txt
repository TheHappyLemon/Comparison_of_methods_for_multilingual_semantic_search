Ričards Medens (angļu: Richard Madden; dzimis 1986. gada 18. jūnijā Elderslijā, Skotijā) ir skotu aktieris, kurš spēlē gan uz skatuves, gan kino un televīzijā. Zelta globusa balvas ieguvējs par galveno lomu BBC seriālā "Miesassargs" (2018). Izauga Elderslijā kopā ar savām māsām Kāru un Lorīnu, kā arī ar māti Patu un tēvu Ričardu Medenu. Lai pārvarētu savu kautrīgumu, 11 gadu vecumā viņš pievienojās jaunajai teātra programmai, bet drīz pēc tam piedalījās vairākās aktieru atlasēs, iegūstot galveno - Sebastjana lomu seriālā Barmy Aunt Boomerang (1999—2000). Ričards studēja Karaliskajā skotu mūzikas un aktiermākslas akadēmijā (RSAMD), kuru absolvēja 2007. gadā. Medens ir spēlējis Kalunu Makgregoru izrādē Noughts & Crosses (2008), Dinu Makenziju BBC komēdijdrāmā "Kā izglābt laulību" (Hope Springs, 2009), kā arī Ripliju filmā Chatroom (2010). Lielāku atpazīstamību ieguva kā Robs Straks no 2011. līdz 2013. gadam HBO seriālā "Troņu spēles", paralēli filmējoties seriālos Sirens (2011) un Birdsong (2012). 2013. gadā aktieris tika izvēlēts prinča lomai Walt Disney Studios filmā "Pelnrušķīte" (Cinderella, 2015). 2016. gadā pēc filmas viņš atgriezās uz Londonas West End skatuves Romeo lomā lugā "Romeo un Džuljeta", kurā Džuljetas lomu atveidoja Lilija Džeimsa. 2018. gadā Medens ieguva pasaules kritiķu atzinību par policista un kara veterāna Deivida Bada atveidošanu BBC seriālā "Miesassargs" (Bodyguard). Aktieris tika novērtēts ar vairākiem apbalvojumiem, tai skaitā Zelta globusu. Ričards Medens ir filmējies tādās filmās kā Rocketman (2019), "Bastīlijas diena" (Bastille Day, 2016), "Ibiza" (2018), "1917" (2019). Vikikrātuvē par šo tēmu ir pieejami multivides faili. Skatīt: Ričards Medens. IMDb profils (angliski) AllMovie profils (angliski)