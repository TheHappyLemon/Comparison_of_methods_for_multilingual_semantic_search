Šis raksts ir par fazānu dzimtas putniem. Par zvaigznāju skatīt rakstu Pāvs (zvaigznājs). Par pāvu sauc liela auguma, lidojošu fazānu dzimtas (Phasianidae) vistveidīgo putnu, kuru visā pasaulē atpazīst pēc tēviņa krāšņās, vēdekļveida astes, pateicoties kurai pāvs tiek uzskatītas par viskaistāko putnu pasaulē. Kopumā ir 3 pāvu sugas, kas var būt gan no pāvu (Pavo), gan Kongo pāvu (Afropavo) ģints. Pāvu ģintī ir divas sugas, kas mājo Āzijā, bet vienīgā Āfrikas suga ir Kongo pāvs. Savvaļā pāvi dzīvo tropu krūmājos, mitros lapu koku mežos ar bagātīgu pamežu vai augstu zāli, kur pieejams ūdens un nakts atpūtai piemēroti augsti koki, kuros paslēpties no plēsējiem. Pāvi ir uzmanīgi putni un tiem piemīt ļoti laba redze un dzirde. Pie mazākā traucējuma pāvi brīdina viens otru ar skaļiem brīdinājuma saucieniem. Tad tie ar apbrīnojamu veiklību noslēpjas biezoknī. Pāvi lido reti, no briesmām galvenokārt glābjas skrienot. To spārnu platums, salīdzinot ar ķermeni, ir samērā mazs un pāvs nav spējīgs veikt garus lidojumus. Pāvu tēviņa astes attīstību ir veicinājusi mātītes izvēle, meklējot pārošanās partneri riesta laikā. Jo garāka aste, jo vairāk astes acu uz tās, jo mātītei tēviņš ir pievilcīgāks. Ir veikti eksperimenti, tēviņam nogriežot dažas astes acis. Mātītei interese par šādu tēviņu zūd un tā izvēlas citu tēviņu. Eksperimentu programmā izveidoja divas mātīšu grupas, viena, kurai bija iespēja sapāroties ar tēviņiem, kuru astēs bija ļoti daudz astu acis, un otra, kuras mātītes varēja sapāroties tikai ar tēviņiem, kuru astēs bija dabīgi samazināts astu acu skaits. Pēcnācēji pirmajai grupai bija daudz veselīgāki un spēcīgāki. Zinātnieki izvirza hipotēzi, ka tēviņam, lai varētu sekmīgi izdzīvot ar ļoti garu un uzkrītoši krāšņu asti, ir jābūt spēcīgākam, veselīgākam kā pārējiem sugas brāļiem. Pāvs ar astes spalvu vēdekli spēj apburt ne tikai pāva mātīti, bet arī cilvēkus. Pāvs ir simbols nemirstībai un atdzimšanai, skaistumam, cieņai un kaislei, bet arī pārliecīgam greznumam un lepnumam, uzpūtībai un augstprātībai, ārišķībai un iedomībai. Pāva izplesto krāšņo asti, kurā ir vairāk kā 100 astes acis, uzskatīja par zvaigžņotās debess attēlu. Pāvs ir arī kalpojis par Dieva vēstnesi, kosmosa, saules un mēness simbolu. Pāva astes acīm piedēvē maģisku un reizē pretrunīgu spēku. Pēc dažiem ticējumiem mājās tās nest neiesaka, jo astes acīm piemīt ļauns skatiens, tās nesot zibeni, strīdus un nelaimi. Tajā pašā laikā pēc citiem ticējumiem astes „acs” simbolu var izmantot kā aizsardzību pret slimībām un dēmoniem, zibeni un ļaunas acs. Pāvi grezno cilvēku dārzus un parkus jau tūkstošiem gadus, sākot ar Senās Grieķijas, Romas un Indijas karaļnamu laikiem. Pāvs simtiem gadu ir bijis mākslinieku iecienīts tēls, kas atsevišķos gadsimtos un mākslas virzienos kļuva ļoti populārs un aktuāls. Indijas valdnieku pilīs jau pirms vairākiem tūkstošiem gadu ir veidoti ornamenti un mākslas darbi, kuros attēloti pāvi. Viens no tādiem bija arī slavenais Pāva tronis, kas ir bijis viens no ievērojamākajiem Indijas dārgumiem. Ir saglabājušās ziņas, ka troņa virsmā bijuši iestrādāti 108 rubīni un 116 smaragdi. Troņa baldahīnu rotāja zelta pāvs, no kā arī cēlies troņa nosaukums. Pāva tronis bija izjaucams, un to mēdza salikt un izmantot tikai svarīgās ceremonijās. Arī jūgendstila mākslā un arhitektūrā pāvs bija populārs vizuālais tēls, kā arī tā astes spalvas kļuva par aktuālu 20. gadsimta sākuma modes aksesuāru. Bībelē var lasīt, ka pāvi bija starp dārgākajām svešzemju precēm, ko Izraēlā ieveda ķēniņš Zālamans. "Šie skaistie putni skaidri liecina par saprātīga Radītāja pastāvēšanu. Kad pāvu tēviņš, izpletis zaigojošo spalvu vēdekli, dejo savu kāzu deju, atliek vienīgi apbrīnot, cik izcila mākslinieciska izdoma piemīt Dievam, kas ”radījis visas lietas”." (Atklāsmes 4:11.) ģints Kongo pāvi (Afropavo) Kongo pāvs (Afropavo congensis) ģints Pāvi (Pavo) Indijas pāvs (Pavo cristatus) Zaļais pāvs (Pavo muticus) «Топ-10 самых красивых птиц планеты». Arhivēts no oriģināla, laiks: 2013. gada 31. janvārī. Skatīts: 2013. gada 29. janvārī. «Rīgas Zoo: Indijas pāvs». Arhivēts no oriģināla, laiks: 2012. gada 24. oktobrī. Skatīts: 2013. gada 28. maijā. Petrie, M., Halliday, T. and Sanders, C. ( 1991). Peahens prefer peacocks with elaborate trains, Animal Behavior. Zuk, Marlene. (2002). Sexual Selections: What we can and can't learn about sex from animals. University of California Press; Berkeley, CA. Grezns putns ”acīm” rotātā tērpā «Jūgendstils Rīgā». Arhivēts no oriģināla, laiks: 2013. gada 11. janvārī. Skatīts: 2013. gada 28. maijā. Peafowl Varieties Database United Peafowl Association Knowledge Base