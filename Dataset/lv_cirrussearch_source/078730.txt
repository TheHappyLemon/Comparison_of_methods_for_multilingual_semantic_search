Hubilajs (mongoļu: Хубилай хаан; ķīniešu: 忽必烈; dzimis 1215. gada 23. septembrī, miris 1294. gada 18. februārī) bija piektais Mongoļu impērijas lielhans jab kagans, kā arī Juaņu dinastijas un Juaņu impērijas dibinātājs. Hubilajs bija Čingishana mazdēls, viņa vecākā dēla Tolui dēls, Munkes un Hulegu brālis. 1279. gadā viņš pabeidza Ķīnas iekarošanu un pasludināja sevi par imperatoru, izveidojot Juaņu impēriju ar galvaspilsētu Hanbaliku (mūslaiku Pekinā). Nesekmīgi bija viņa karagājieni uz Japānu, Vjetnamu, Birmu un Javu. Hubilajs mainīja līdzšinējos priekšstatus par mongoļu valsts struktūru, veica virkni reformu, izveidoja spēcīgu ierēdniecību, viņa laikā lielu ietekmi guva budisms. Hubilaja laikā izveidojās pirmie kontakti ar Eiropu, daudzus gadus galmā dzīvoja venēciešu tirgotājs un ceļotājs Marko Polo. Vikikrātuvē par šo tēmu ir pieejami multivides faili. Skatīt: Hubilajs. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Pasaules vēstures enciklopēdijas raksts (angliski) Enciklopēdijas Krugosvet raksts (krieviski)