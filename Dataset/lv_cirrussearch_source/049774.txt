Starptautiskā Galda hokeja federācija (angļu: International Table Hockey Federation (ITHF)) ir pasaules galda hokeja vadošā organizācija. Tās centrālais birojs atrodas Plzeņā, Čehijā. ITHF oficiāli dibināta 2005. gada 3. jūnijā Rīgā, lai gan faktiski tā sāka darboties jau stipri agrāk stiprāko pasaules čempionātu dalībvalstu pārstāvju sanāksmju formā, kurās apsprieda nākamo čempionātu norises vietu. 2021. gadā ITHF bija 21 dalībvalsts. ITHF nodarbojas ar galda hokeja popularizēšanu, spēles un turnīru noteikumu regulāciju, organizē sezonas galveno sacensību — Pasaules tūres ‎kalendāru un uztur spēlētāju Pasaules reitingu. ITHF tika nodibināta 15 valstu pārstāvju sanāksmē Rīgā 2005. gadā, kur tie bija sabraukuši uz pasaules čempionātu. Oficiāli tā tika reģistrēta Čehijā kā nevalstiska organizācija. Toreizējais reģistrācijas statuss mūsdienās vairs nav pietiekams efektīvam darbam, un tiek apspriesti varianti pārreģistrēt to citā valstī un ar augstāku statusu. Organizāciju kopš 2018. gada vada Dānijas pārstāvis B. Akselsens. ITHF sastāvā ievēlēts arī Latvijas pārstāvis I. Žubeckis. Federācijas konstitūcija norāda, ka tā ir bezpeļņas starptautiska nevalstiska organizācija, kuras locekles ir pasaules galda hokeja spēlētāju apvienības. Saskaņā ar mūsdienu prasībām tajā iekļauta arī cīņa pret dopingu, kā arī reliģiskā un rasu vienlīdzība. No apvienībām, kas vēlas iestāties ITHF, tiek prasītas oficiāla reģistrācija to mītnes zemē kā ar galda hokeju saistītai apvienībai, demokrātiski ievēlēta vadība, noteikts aktīvu pieaugušo spēlētāju un atklātu turnīru daudzums. To valstu pārstāvji, kuras nespēj izpildīt šīs prasības, paliek novērotāju statusā. Augstākā vara ITHF pieder delegātu konferencei — dalībvalstu pārstāvju balsojumam, tajā tiek ievēlētas visas organizācijas amatpersonas. ITHF katru nedēļu publicē atjaunotu Pasaules reitingu — spēlētāju spēka novērtējumu, kurš atkarīgs no to rezultātiem sacensībās. Atsevišķi tiek aprēķināti arī reitingi junioriem, dāmām, veterāniem, klubiem un izlasēm. Kopējā reitinga līderis 2019. gada vidū bija Krievijas pārstāvis M. Borisovs, otro vietu ieņēma Latvijas spēlētājs E. Caics. ITHF savā Konstitūcijā vadās no tēzes, ka ar galda hokeju tiek saprasts tikai firmas Stiga ražotais galda hokejs, un tai ir pretējā galējība — Pasaules Galda hokeja asociācija (WTHA), kura par galda hokeju atzīst ne tikai visus ražojamos tā paveidus ar vadības stieņiem un figūriņām, bet arī gaisa hokeju un biljardhokeju, kuriem pastāv pašiem savas federācijas. WTHA Eiropas nodaļas pašlaik ir faktiski atšķēlušās no savas starptautiskās mātes organizācijas un nodarbojas galvenokārt ar biljardhokeju. Pašlaik ITHF pasaules līmenī nav atlicis pamanāmas konkurences, lai gan daudzās zemēs, īpaši Ziemeļamerikā, notiek vietējas sacensības uz citu ražotāju laukumiem. Ievērojamākā no to organizatorēm ir NTHL, kas rīko 9 turnīrus gadā uz ražotāja "Coleco" laukumiem ASV un Kanādā. International Table Hockey Federation: Organization Delfi: Latvijā notiks pasaules čempionāts galda hokejā (2003) Правила игры в настольный хоккей в редакции ITHF Constitution of an International non-government organization The International Table Hockey Federation ITHF World Ranking ITHF Extraordinary Delegates' Conference (September 2018) WTHA: Table Hockey Organizations in Europe «National Table Hockey League: Calendar». Arhivēts no oriģināla, laiks: 2019. gada 9. jūlijā. Skatīts: 2019. gada 9. jūlijā.