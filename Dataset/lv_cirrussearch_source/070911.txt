Ādas vēzis ir ļaundabīgs audzējs uz ādas, kas parasti attīstās no segorgānu sistēmas šūnām. Ir dažādi ādas vēža veidi, no tiem galvenie trīs ir melanoma, bazālo šūnu vēzis (bazalioma) un plakanšūnu karcinoma. Ādas vēža galvenie riska faktori ir ilgstoša Saules iedarbība, saules apdegumi, gaiša āda un iedzimta predispozīcija (vēzis ir bijis vecākiem, vecvecākiem). Agrīna diagnosticēšana un ārstēšana ir būtiska ādas vēža uzveikšanai, tāpēc ir svarīgi rūpīgi pārbaudīt ādu un konsultēties ar dermatologu par jebkuru aizdomīgu ādas izmaiņu. Aizsardzība no Saules un ikgadējas regulāras ādas pārbaudes ir svarīgi pasākumi ādas vēža novēršanai un agrīnai atklāšanai. Melanoma ir visbīstamākais ādas vēža veids, jo tas attīstās melanocītos, šūnās, kas ražo pigmentu, kas piešķir krāsu ādai, matiem un acīm. Melanoma var ātri izplatīties citos ķermeņa audos un orgānos, rada nopietnas veselības problēmas un var būt letāla, ja netiek agrīni diagnosticēta un ārstēta. Bazālo šūnu karcinoma parasti attīstās uz sejas vai kakla, bieži vien vietās, kur bijuši saules apdegumi vai cita veida ādas bojājumi. Bazālo šūnu karcinoma reti izplatās citos audos un orgānos, un to parasti var veiksmīgi ārstēt, it īpaši, ja tā tiek diagnosticēta agrīnā stadijā. Plakanšūnu karcinoma attīstās no plakanšūnām ādas virsējā slānī. Tā var izplatīties dziļi ādā un uz blakus audiem. Plakanšūnu karcinoma bieži saistīta ar ilgstošu saules iedarbību un tiek uzskatīta par agresīvāku nekā bazālšūnu karcinoma. «Ādas vēzis». eVeselībasPunkts. Skatīts: 2024-01-20. Vikikrātuvē par šo tēmu ir pieejami multivides faili. Skatīt: Ādas vēzis. Encyclopædia Britannica raksts (angliski)