Mācītājs Roberts Volkers, slidojot pa Dadingstonas ezeru (angļu: The Reverend Robert Walker Skating on Duddingston Loch), plašāk zināma vienkārši kā Slidojošais mācītājs (angļu: The Skating Minister), ir eļļas glezna, par kuras autoru tiek uzskatīts Sers Henrijs Reibērns, un tā atrodas Skotijas Nacionālajā galerijā, Edinburgā. Glezna bija tikpat kā nezināma līdz aptuveni 1949. gadam, bet kopš tā laika tā ir kļuvusi par vienu no Skotijas pazīstamākajām gleznām un ir kļuvusi par Skotijas kultūras simbolu, kas uzgleznota vienā no valsts ievērojamākajiem kultūras periodiem. Garīdznieks, kas attēlots šajā gleznā, bija mācītājs Roberts Volkers, kurš dzimis 1755. gada 30. aprīli un bija mācītājs Skotijas baznīcā. Volkera bērnībā viņa tēvs bija mācītājs Skotu Kirkā Roterdamā. R. Volkers bija Edinburgas slidošanas kluba loceklis, kas bija viens no pirmajiem daiļslidošanas klubiem pasaulē. Šis klubs trenējās uz Dadingstonas ezera, kas attēlots gleznā, vai arī uz Lohendas ezera Edinburgas tuvumā. 2005. gada martā Skotijas Nacionālās galerijas kurators izteica pieņēmumu, ka gleznas autors nav Reibērns, bet franču mākslinieks Anrī Pjērs Danlū. Līdzko šāda informācija nonāca galerijas ievērībā, pie gleznas tika izlikts paziņojums, ka "neseni pētījumi ir atklājuši, ka gleznas autors [..] ir Anrī Pjērs Danlū." Kopš paziņojuma izlikšanas ir notikušas debates par šī fakta patiesumu, un tas tiek pamatots ar to, ka 1790. gados, kad "Slidojošais mācītājs" tika uzgleznots, Danlū atradās Edinburgā un audekls un gleznas lielums atbilst franču mākslinieka stilam, bet idejas kritiķi pamato šo faktu citādāk. Neskatoties uz diskusijām par gleznas autoru, "Slidojošais mācītājs" tika nosūtīts uz Ņujorku un 2005. gadā tika izstādīts par godu svarīgām skotu svinībām. Intervijā laikrakstam The Scotsman Džeimss Holovejs, Skotijas Nacionālās galerijas direktors, izteica savu viedokli, ka gleznas autors tomēr ir Reibērns. James R. Hines. Historical Dictionary of Figure Skating. Scarecrow Press, 2011. gada 22. aprīlis. 150. lpp. ISBN 978-0-8108-7085-7. Michael Blackley. «Doubts over Skating Minister cut no ice with art experts». The Scotsman (angliski), 2005. gada 30. marts. Skatīts: 2010. gada 28. maijā. Alan Taylor. «The Skating Minister: enduring masterpiece by the great Scottish artist Henry Raeburn, or just a rather nice painting by an obscure Frenchman?». The Herald, Scotland (angliski), 2005. gada 7. jūlijs. Skatīts: 2010. gada 28. maijā. Laura Roberts. «If Skating Minister isn't Scottish, why send him to Tartan Week in New York?». Scotsman (angliski), 2005. gada 16. decembris. Skatīts: 2010. gada 28. maijā. Duncan Thomson, Lynne Gladstone-Millar. The Skating Minister: The Story Behind the Painting. National Galleries of Scotland, 2004. ISBN 9781901663853. "Scottish art icon 'may be French'", raksts par gleznas autora domstarpībām no BBC News Henrija Reibērna darbi Skotijas Nacionālā galerija