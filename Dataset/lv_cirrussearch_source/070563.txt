Krimas gotu valoda (Gotishe-Tavrishe sprotch) ir 18. gadsimta beigās izzudis Krimas pussalā lietots gotu valodas dialekts. Neminētas ģermāņu valodas dialekta pastāvēšanu Krimā apstiprina avoti no 9. līdz 18. gadsimtam. Tikai viens avots min un apraksta pašu valodu — austriešu diplomāta Ogjē Gislēna de Busbeka 1562. gada vēstule (pirmo reizi publicēta 1589. gadā), kurā iekļauts 96 vārdu un frāžu saraksts, kā arī dziesma gotu valodā, ko diplomāts dzirdējis no Krimas iedzīvotājiem Konstantinopolē. Busbeka sniegtā informācija nav precīza. Pirmkārt, abi ziņu sniedzēji valodu brīvi nepārvaldīja — viens no viņiem bija grieķis, kurš Krimas gotu valodu bija apguvis kā svešvalodu, bet otrs bija gots, kura dzimtā valoda bija grieķu. Otrkārt, iespējams, ka Busbeka dzimtā flāmu valoda ietekmēja viņa pierakstīto vārdu transkripciju. Treškārt, tekstā neapšaubāmi bija pārrakstīšanās kļūdas.