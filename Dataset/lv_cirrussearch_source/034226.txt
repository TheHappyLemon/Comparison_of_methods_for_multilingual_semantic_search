Josefs Porats (ivritā: יוסף פורת, vācu: Heinz Josef Foerder; dzimis 1909. gada 7. jūnijā, miris 1996. gada 18. maijā) bija Vācijas un Izraēlas starptautiskais meistars šahā (1952). Piedzimis Vācijai tolaik piederošā Silēzijas pilsētā Breslavā (tagad Vroclava Polijā) kā Heincs Josefs Ferders. Šahu iemācījies spēlēt deviņu gadu vecumā. 1927. gadā kļuvis par Vācijas meistaru, un tajā laikā bijis jaunākais šahists, kas izpelnījies šādu nosaukumu. 1934. gadā pēc nacistu nākšanas pie varas kopā ar ģimeni izceļojis uz Palestīnu. Divas reizes uzvarējis Palestīnas šaha čempionātos (1937, 1940). 1951. gadā mainījis savu vārdu un turpmāk bijis pazīstams kā Josefs Porats. Četras reizes uzvarējis Izraēlas šaha čempionātos (1953, 1957, 1959, 1963). Pārstāvējis Vācijas, Palestīnas un Izraēlas komandas Pasaules šaha olimpiādēs, kurās piedalījies 12 reizes (1928, 1935, 1939, 1952-1968). 1939. gadā izcīnījis individuālo zelta medaļu. 1964. gadā uzvarējis Pasaules šaha čempiona izcīņas cikla Āzijas zonas turnīrā Ulanbatorā. Tajā pašā gadā Amsterdamā starpzonu turnīrā palicis 21. vietā. Par panākumiem turnīros FIDE 1952. gadā Poratam piešķīrusi starptautiskā meistara (IM) nosaukumu. «OlimpBase :: Men's Chess Olympiads :: Yosef Porath». Arhivēts no oriģināla, laiks: 2016. gada 4. martā. Skatīts: 2016. gada 17. jūnijā. «1964 Amsterdam Interzonal Tournament». Arhivēts no oriģināla, laiks: 2016. gada 6. maijā. Skatīts: 2016. gada 17. jūnijā. Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)