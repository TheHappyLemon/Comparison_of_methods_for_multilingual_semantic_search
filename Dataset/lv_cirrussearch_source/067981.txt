"Mazuļa audzināšana" (angļu: Bringing Up Baby) ir 1938. gada ASV kinokomēdija, kuras režisors ir Hauards Hokss. Filmā galvenās lomas atveido Ketrina Hepbērna, Kerijs Grānts, Čārlzs Raglss, Berijs Ficdžeralds, Meja Robsone, Volters Katlets un Frics Felds. Filma vēsta par paleontologu, kurš, mēģinot nodrošināt 1 miljonu ASV dolāru ziedojumu muzejam, satiek Sūzanu, kura mēģina viņu savaldzināt, kā arī viņas pieradināto leopardu. Scenāriju rakstīja īpaši Hepbērnai un pielāgoja viņas personībai. Filmēšana sākās 1937. gada septembrī un noslēdzās nākamā gada janvārī, pārsniedzot termiņus un budžetu. Filmēšanu bieži aizkavēja Grānta un Hepbērnas smiešanās. Filmēšanā piedalījās pieradināts leopards, kura treneris vienmēr ar pātagu stāvēja aiz kameras. Filmas "Mazuļa audzināšana" pirmizrāde notika 1938. gada 16. februārī un to izplatīja RKO Radio Pictures. Filma izdošanas brīdī nebija finansiāli veiksmīga. Mūsdienās to uzskata par vienu no visu laiku labākajām kinokomēdijām. Amerikas Kinoinstitūta AFI 100 gadi... 100 filmas sarakstā tā ierindojas 88. vietā, bet 100 labāko komēdiju sarakstā tā ierindojas 14. vietā. 1990. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". Todd McCarthy. Howard Hawks: The Grey Fox of Hollywood. New York : Grove Press, 1997. ISBN 978-0-8021-3740-1. «AFI’s 100 YEARS…100 LAUGHS». American Film Institute (angļu). Skatīts: 2023-07-10. Barbara Gamarekian. «Library of Congress Adds 25 Titles to National Film Registry». The New York Times (en-US), 1990-10-19. ISSN 0362-4331. Skatīts: 2023-07-10. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)