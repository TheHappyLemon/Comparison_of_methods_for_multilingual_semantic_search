Amazones zebiekste jeb tropu zebiekste (Mustela africana) ir neliels sermuļu dzimtas (Mustelidae) plēsējs. Dzīvo plašā teritorijā Amazones upes baseina lietus mežos Dienvidamerikā. To var sastapt Brazīlijas, Kolumbijas, Ekvadoras, Peru un Bolīvijas teritorijās. Par spīti savam zinātniskajam nosaukumam Mustela africana tā nav sastopama Āfrikā. Par zebieksti ir maz zināmu faktu, un to savvaļā var sastapt ļoti reti, dabas pētnieki uzskata, ka šobrīd savvaļā vairs dzīvo tikai kādas 50 Amazones zebiekstes. Amazones zebiekste ir tumši brūnā krāsā ar baltu vai krēmīgu vēderu un pakakli. Pa gaišajām krūtīm uz leju tai ir smalka, tumši brūna svītra. Kažoks ir spīdīgs un elegants. Ārēji tā ir līdzīga sermulim, gan augumā, gan kažoka krāsā. Galvenā atšķirības pazīme — brūnā svītra pa krūtīm uz leju. Amazones zebiekstes ķermenis tāpat kā citiem sermuļu dzimtas dzīvniekiem ir slaids, garš un lokans, ar īsām kājām. Ķermenis ir apmēram 38 cm garš. Amazones zebiekste migu ierīko vecu koku dobumos. Tāpat kā citas zebiekstes tā galvenokārt medī grauzējus un citus mazus dzīvniekus. Mustela africana (Amazon Weasel, Tropical Weasel)[novecojusi saite] Emmons, L.H. (1997). Neotropical Rainforest Mammals, 2nd ed. University of Chicago Press ISBN 0-226-20721-8 All-About-Ferrets.com - Tropical Weasel (Mustela africana)