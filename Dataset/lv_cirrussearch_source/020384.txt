Martins Straka (čehu: Martin Straka; dzimis 1972. gada 3. septembrī) ir bijušais čehu hokejists, centra uzbrucējs, ilggadējs Čehijas hokeja izlases dalībnieks. Pēdējās karjeras sezonas spēlēja Čehijas Ekstralīgas kluba HK Pilzene sastāvā, pildot arī tās kapteiņa funkcijas. Viņš ir arī komandas ģenerālmenedžeris un līdzīpašnieks. Profesionāļa karjeru Straka sāka 1990.—91. gada sezonā Čehoslovākijas hokeja līgas kluba HK Pilzene rindās. Tās sastāvā viņš aizvadīja divas sezonas, pirms 1992. gada vasarā pārcēlās uz Ziemeļameriku, kur pievienojās Pitsburgas "Penguins" vienībai. 1994.—95. gada sezonas otrajā pusē tika aizmainīts uz Otavas "Senators" rindām. Jau nākamajā sezonā Straka tika aizmainīts vēlreiz, šoreiz pievienojoties Ņujorkas "Islanders" rindām. Pēc 22 klubā aizvadītām spēlēm "Islanders" ievietoja čehu uzbrucēju neaizsargāto spēlētāju sarakstā, tiesības uz Straku pārņemot Floridas "Panthers" vienībai. Pēc 1996.—97. gada sezonas "Panthers" ar hokejistu līgumu nepagarināja, Strakam noslēdzot vienošanos ar Pitsburgas "Penguins". "Penguins" sastāvā Straka aizvadīja savas NHL karjeras labākās sezonas, 1998.—99. un 2000.—01. gada sezonas noslēdzot ar vairāk nekā vienu vidēji spēlē gūtu punktu. "Penguins" rindās uzbrucējs aizvadīja sešarpus sezonas, 2003.—04. gada sezonas pirmajā pusē tiekot aizmainītam uz Losandželosas "Kings". Pēc 2004.—05. gada NHL sezonas lokauta, kura laikā Straka spēlēja Čehijas Ekstralīgas kluba HK Pilzene sastāvā, viņš pievienojās Ņujorkas "Rangers" rindām, tajās aizvadot nākamās trīs sezonas. 2008.—09. gada sezonu Straka uzsāka jau kā Čehijas Ekstralīgas kluba HK Pilzene kapteinis, 2012.—13. gada sezonā izcīnot arī līgas čempiona titulu. Komandas līdzīpašnieks Straka ir kopš 2009. gada, ģenerālmenedžera funkcijas savukārt pildot kopš 2008. gada. 2014. gadā paziņoja par hokejista karjeras beigām. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)