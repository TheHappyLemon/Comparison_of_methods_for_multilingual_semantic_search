Armia Krajowa (burtiski tulkojot — Tēvijas armija) bija organizācija, kas Otrā pasaules kara laikā apvienoja pretestības grupas okupētajā Polijā. Organizācija darbojās no 1942. gada februāra līdz 1945. gada janvārim, tā bija pakļauta Polijas trimdas valdībai un veidoja Polijas pagrīdes valsts militāro spārnu. Kopējais armijas biedru skaits 1944. gadā tiek lēsts no 200 000 līdz 600 000 cilvēku, tomēr visbiežāk tiek minēts skaitlis 400 000. Atbilstoši tam šī organizācija bija lielākā poļu un trešā lielākā Eiropā pretošanās kustība Otrā pasaules kara laikā. Organizācija beidza pastāvēt 1945. gada 19. janvārī, kad lielāko daļu no pirmskara Polijas teritorijas no vācu karaspēka bija atbrīvojusi Sarkanā armija. Armia Krajowa darbība galvenokārt bija saistīta ar sabotāžas un terora aktiem, kas bija vērsti pret vācu militārajām būvēm (noliktavām, ražotnēm, lokatoriem u.c.), infrastruktūru, kuru vācieši izmantoja kara materiālu un cilvēku transportēšanai uz Austrumu fronti, tāpat poļu pretestības dalībnieki vērsās pret vācu varas iestādēm, kā arī poļu kolaboracionistiem, kuri pieslējās vācu varai. Vienlaikus organizācija piedalījās arī vairākās tiešās kaujās, pazīstamākā Armia Krajowa militārā operācija bija Varšavas sacelšanās. Varšavas sacelšanās lielā mērā bija arī organizācijas epilogs, jo tās rezultātā organizācija cieta lielus zaudējumus gan kritušo, gan arī gūstā saņemto ziņā. Pēc Otrā pasaules kara Padomju Savienībā, ņemot vērā, ka organizācija bija tieši saistīta ar Polijas trimdas valdību, kas darbojās Rietumos, vairāki desmiti tūkstoši Armia Krajowa biedri tika represēti, tomēr jau 1947. gadā padomju valdība organizācijas biedrus atbrīvoja no lēģeriem. Tai pat laikā daļa no organizācijas biedriem jau 1945. gadā iekļāvās jaunās pretestības grupās, kas darbojās jau pret padomju varu. Armia Krajowa | Polnische Heimatarmee | [4K] (vācu val.) https://przystanekhistoria.pl/pa2/tematy/armia-krajowa