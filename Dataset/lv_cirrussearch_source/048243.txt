Bernārs Marsels Parents (Bernard Marcel Parent; dzimis 1945. gada 3. aprīlī) ir bijušais kanādiešu hokejists, vārtsargs. Karjeras laikā aizvadījis 13 sezonas Nacionālās hokeja līgas klubos Filadelfijas "Flyers", Bostonas "Bruins" un Toronto "Maple Leafs". "Flyers" sastāvā kļuvis par divkārtēju Stenlija kausa ieguvēju, abas sezonas tiekot atzīts gan par izslēgšanas kārtas vērtīgāko spēlētāju, gan līgas labāko vārtsargu. 1985. gadā uzņemts Hokeja slavas zālē. Profesionāļa karjeru uzsāka 1965.—66. gada sezonā, kuru aizvadīja NHL kluba Bostonas "Bruins" sastāvā. 1967. gada līgas izplešanās draftā Parentu izvēlējās Filadelfijas "Flyers". Turpmākajās sezonās Parents nostiprinājās kā "Flyers" pamatvārtsargs. 1971. gadā vārtsargs tika aizmainīts uz Toronto "Maple Leafs". 1972.—73. gada sezonu Parents aizvadīja jaunizveidotajā WHA līgā, kļūstot par pirmo NHL spēlētāju, kas tai pievienojies. Gadu vēlāk gan Parents atgriezās NHL, noslēdzot līgumu ar "Flyers". 1973.—74. gada sezonā Parents devās laukumā 73 spēlēs, kopā ar komandu kļūstot par Stenlija kausa čempionu. Parents tika atzīts par līgas labāko vārtsargu un ieguva arī izslēgšanas kārtas vērtīgākā spēlētāja balvu. Balsojumā par līgas vērtīgāko spēlētāju Parents palika otrais (tobrīd neviens vārtsargs vēl nebija izcīnījis Harta balvu. 1974.—75. gada sezonā "Flyers" izdevās nosargāt titulu, Parentam vēlreiz iegūstot labākā vārtsarga un izslēgšanas kārtas vērtīgākā spēlētāja balvas. Stenlija kausa izcīņā Parents aizvadīja četras sausās spēles. 1975.—76. gada sezonā savainojuma dēļ Parents aizvadīja tikai 11 spēles. "Flyers" izdevās sasniegt Stenlija kausa izcīņas finālsēriju trešo gadu pēc kārtas, šoreiz gan tajā piekāpjoties Monreālas "Canadiens" spēlētājiem. 1979. gada februārī Parents guva acs savainojumu, kura dēļ noslēdza profesionāļa karjeru. Eliteprospects profils (angliski) Internet Hockey Database profils (angliski) Hockey-Reference profils (angliski)