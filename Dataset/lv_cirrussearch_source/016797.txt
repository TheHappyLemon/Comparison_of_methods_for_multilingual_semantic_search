Šis raksts ir par salu Vedela jūrā. Par salu Rosa jūrā skatīt rakstu Rosa sala. Džeimsa Rosa sala (zviedru: James Ross Ön, angļu: James Ross Island, spāņu: Isla James Ross) ir neapdzīvota sala Antarktīdas pussalas ziemeļaustrumos Antarktikā, Vedela jūras ziemeļrietumos. No ziemeļos un rietumos esošās Triniti pussalas to atdala Prinča Gustava šaurums, bet Admiralitātes šaurums dienvidaustrumos to atdala no Snouhilas un Sīmora salām. Salu daļēji pārklāj ledus kupols; sala kalnaina, augstākā virsotne Hedingtona kalns sasniedz 1630 m vjl. Krasta līnija stipri izrobota ar daudziem izteiktiem līčiem un fjordiem, kuros no ledus kupola noplūst glečeri. Līdz 1995. gadam no kontinenta atdalošo šaurumu klāja šelfa ledājs. Salas austrumu krastu atklāja britu Džeimsa Rosa ekspedīcija 1842.—1843. gadā un atzīmēja to kā Pālmera Zemes daļu. Šaurumu starp salu un kontinentu 1903. gadā atklāja Zviedrijas antarktiskā ekspedīcija Oto Nordenšelda vadībā un salu tā nosauca par godu tās pirmatklājējam. Salas ziemeļu galā kopš 2006. gada darbojas Čehijas vasaras polārstacija Mendela. SCAR Composite Gazetteer