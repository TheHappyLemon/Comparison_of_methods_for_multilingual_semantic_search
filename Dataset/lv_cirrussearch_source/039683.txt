Juhans Smūls (igauņu: Juhan Smuul, 1922—1971), līdz 1954. gadam Juchans Šmūls (Schmuul), bija igauņu rakstnieks. Dzimis 1922. gada 18. februārī Koguvas ciemā Muhu salā. Mācījās Pīri pamatskolā (1930-1936) un uzsāka mācības Jenedas (Jäneda) lauksaimniecības skolā, ko pārtrauca slimības dēļ. Pēc Igaunijas okupācijas 1940. gadā viņu iesauca Sarkanajā armijā, kuras rindās viņš piedalījās Otrā pasaules kara laikā. Viņa pirmo dzejoli publicēja 1943. gadā. 1944. gadā viņš demobilizējās un darbojās Ļeņingradas igauņu avīzē Rahva Hääl, pēc pārcelšanās uz Tallinu avīzēs Sirp ja Vasar un Pioneer. 1946. gadā iznāca viņa dzejas krājums "Skarbā jaunība", 1947. gadā poēma "Vētras dēls", bet 1949. gadā "Poēma par Staļinu". 1951. gadā Juhans Šmūls kļuva par Igaunijas padomju rakstnieku savienības priekšsēdētāja vietnieku un 1952. gadā viņam piešķīra Staļina prēmiju. 1954. gadā viņu ievēlēja par Igaunijas PSR rakstnieku savienības priekšsēdētāju. 1955. gadā Smūls kopā ar padomju zvejas kuģi devās Atlantijas okeāna ziemeļiem, bet 1957.-1958. gadā piedalījās polārajā ekspedīcijā uz Antarktīdu, pēc tam ekspedīcijā uz Japāņu jūru (1959) un Špicbergenu (1960). Par publicistisko dienasgrāmatu "Ledusgrāmata" viņam 1961. gadā piešķīra Ļeņina prēmiju. No 1958. līdz 1966. gadam Smūls bija PSRS Augstākās Padomes deputāts. 1965. gadā viņam piešķīra Igaunijas PSR Tautas rakstnieka nosaukumu. Miris 1971. gada 13. aprīlī Tallinā. Vēstules no Nolādēto ciema. Rīga: Latvijas Valsts izdevniecība, 1956 Ledusgrāmata: Antarktīdas ceļojuma piezīmes. Rīga: Latvijas Valsts izdevniecība, 1961 . - 367 lpp. Japāņu jūra, decembris. Rīga: Liesma, 1967. Muhu monologi. Rīga: 1978 Lea (1960, latviski 1962) Pulkveža atraitne jeb Ārsti nezina nekā (Polkovniku lesk ehk Arstid ei tea midagi, 1965) Mežonīgais kapteinis Kihnu Jens (Kihnu Jõnn ehk Metskapten, 1965, latviski 1967) Atlantijas okeāns (Atlandi ookean, 1957) Pirms lapsu ierašanās (Enne kui saabuvad rebased, 1969) Juchans Šmūls WorldCat library catalog Latvijas padomju enciklopēdija. 9. sējums. Rīga : Galvenā enciklopēdiju redakcija. 107. lpp.