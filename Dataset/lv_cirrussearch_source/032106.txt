Sers Ričards Stārkijs (Sir Richard Starkey; dzimis 1940. gada 7. jūlijā), vairāk pazīstams kā Ringo Stārs (Ringo Starr), ir britu bundzinieks, kurš savulaik spēlēja grupā The Beatles. Dzimis un audzis Liverpūlē. Viņš bija slimīgs bērns, ilgā ārstēšanās slimnīcā iekavēja mācīšanos, un 13 gadu vecumā viņš pameta skolu. Visā turpmākajā dzīvē viņam bija uztura alerģija. 1950. gados viņš pievienojās grupai Rory Storm and the Raving Texans, kura vēlāk nomainīja nosaukumu uz Rory Storm and The Hurricanes. Viņš ieguva palamu "Ringo" (Gredzenainais), jo valkāja daudz gredzenu. Viņš arī saīsināja savu uzvārdu uz "Starr" (Zvaigzne) lai visi varētu teikt, ka viņš spēlēja "zvaigžņaini". 1962. gada augustā viņam piedāvāja pievienoties grupai The Beatles. Viņš bija vecākais un īsākais bītls, kā arī pēdējais, kurš pievienojās grupai. Viņam bija dota iesauka "smieklīgais" (citiem bītliem — "gudrais", "klusais" un "piemīlīgais"). Līdz pat grupas izjukšanai 1970. gadā Ringo bija grupas bundzinieks. Viņš arī dziedāja — vispopulārākā viņa dziedātā dziesma bija "Yellow Submarine". Viņš uzrakstīja un arī dziedāja divas bītlu dziesmas — Octopus's Garden un Taking A Trip To Carolina, kas gan netika iekļauta nevienā albumā. Ir arī citas dziesmas, kuru sacerēšanā piedalījies viņš daļēji. 1989. gadā Ringo izveidoja savu grupu Ringo Starr and his All-Starr Band, kuras sastāvs katru gadu mainās. Tajā ir bijis arī viņa dēls Zaks Stārkijs, un tādas zvaigznes kā Billijs Prestons, Dr. Džons un Šeila E. 2002. gadā viņš piedalījās Džordža Harisona piemiņas koncertā. Piedalījās arī Pols Makartnijs, Ēriks Kleptons un Dani Harisons. Vikikrātuvē par šo tēmu ir pieejami multivides faili. Skatīt: Ringo Stārs. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski) IMDb profils (angliski)