Ilinoisa ir viens no Amerikas Savienoto Valstu štatiem, atrodas vidējo rietumu reģionā. Ilinoisas galvaspilsēta ir Springfīlda. Ilinoisa robežojas ar Aiovas, Indiānas, Kentuki, Misūri un Viskonsinas štatiem, kā arī ar Lielo ezeru — Mičiganu. Ezeram ir arī ūdens robeža ar Mičiganas štatu. Pirms eiropiešu ierašanās štata dienvidrietumos pie Misisipi upes atradās Kahokija (Cahokia) — viens no Misisipi civilizācijas centriem. Neskaidru iemeslu dēļ XV gadsimtā šī kultūra izzuda. Pēc tam mūsdienu štata teritorijā valdīja ilinoisi, tomēr irokēzu uzbrukumos tie gandrīz pilnīgi tika iznīcināti. 1673. gadā franči Žaks Markets un Luijs Žolī izpētīja Ilinoisas upes krastus. Līdz 1763. gadam apvidus bija Francijas teritorija, vēlāk to ieguva briti. Tolaik teritorijā bija nelielas franču apmetnes un neliels daudzums britu karaspēka. Pēc 1787. gada mūsdienu Ilinoisas teritorija bija daļa no ASV Ziemeļrietumu teritorijas. 1809. gadā tika nodibināta Ilinoisas teritorija (daudz lielāka nekā mūsdienu štats). 1818. gadā Ilinoisa kļuva par ASV 21. štatu. Štatā verdzība bija aizliegta. 1832. gadā štata teritorijā notika karadarbība pret indiāņu virsaiti Melno Vanagu (Black Hawk War). Ap 1839. gadu štata teritorijā uzplauka mormoņu pilsēta Navu (Nauvoo), konkurējot ar Čikāgu. 1844. gadā tika nogalināts mormoņu līderis Džozefs Smits un mormoņi masveidā devās uz rietumiem. Ilinoisa pazīstama kā ASV 16. prezidenta Abrahama Linkolna štats, jo šeit viņš pavadījis lielāko daļu no sava mūža. ASV pilsoņu kara laikā Ilinoisa bija viens no galvenajiem ziemeļnieku štatiem, vairāk kā 250 000 štata iedzīvotāju karoja ziemeļnieku armijā. XIX gadsimta vidū štatā parādījās dzelzceļš un štata lauksaimnieciski ļoti ražīgajā centrālajā daļā ieplūda ieceļotāji no Vācijas un Zviedrijas. XX gadsimta sākumā ļoti strauji attīstījās rūpniecība un štatā ienāca imigranti no Austrumeiropas un Dienvideiropas. Papildus tam no ASV dienvidiem ieceļoja afroamerikāņi, kuri, Čikāgā, piemēram, radīja slaveno džeza skolu. Pēc tautas skaitīšanas datiem 2020. gadā štatā bija 12 812 508 iedzīvotāju. Štata lielākā pilsēta Čikāga ir trešā lielākā pilsēta ASV. Lielākā reliģiskā konfesija Ilinoisā ir katoļi (29%). Dažādas protestantu konfesijas sastāda 36% iedzīvotāju. https://web.archive.org/web/20210426210008/https://www.census.gov/data/tables/2020/dec/2020-apportionment-data.html «Biggest Cities in Illinois | 2020 Population Data». www.biggestuscities.com. Skatīts: 2022-03-16. Vikikrātuvē par šo tēmu ir pieejami multivides faili. Skatīt: Ilinoisa. Encyclopædia Britannica raksts (angliski) Mūsdienu Ukrainas enciklopēdijas raksts (ukrainiski)