"Lolita" (angļu: Lolita) ir krievu/amerikāņu rakstnieka Vladimira Nabokova romāns angļu valodā. Publicēts 1955. gadā Parīzē, 1958. gadā Ņujorkā un 1959. gadā Londonā. Vēlāk Nabokovs romānu pārtulkoja krievu valodā. Romāns ir par gandrīz 40 gadus veco literatūras profesoru Hambertu Hambertu, kas ir apsēsts ar 12 gadus veco Doloresu Heizu, ko Hamberts sauc par "Lolitu". Vēlāk Hamberts apprecas ar Lolitas māti, lai būtu tuvāk viņai. Mūsdienās šis skandalozais romāns tiek uzskatīts par vienu no 20. gadsimta galvenajiem sasniegumiem. Mūsdienās vārds "Lolita" kļuvis par apzīmējumu pusaugu meitenei, kurai ir attiecības ar krietni vecāku vīrieti. Žurnāls Time to iekļāva savā 100 labāko romānu angļu valodā (kas sarakstīti laikā no 1923. līdz 2005. gadam) sarakstā. Modern Library 1998. gadā to ierindoja 4. vietā 100 labāko 20. gadsimta romānu sarakstā. Laikraksta "Le Monde" rīkotajā lasītāju aptaujā par 100 gadsimta grāmatām romāns "Lolita" ierindots 27. vietā. Divas reizes romāns ticis ekranizēts. Pirmo ekranizāciju veica Stenlijs Kubriks 1962. gadā. Šai filmai Nabokovs bija scenārija autors un tika nominēts Amerikas Kinoakadēmijas balvai par labāko adaptēto scenāriju. Otro reizi romāns ekranizēts 1997. gadā ar Džeremiju Aironsu profesora Hamberta lomā. Laikraksta "Le Monde" 100 gadsimta grāmatas Pirmā izdevuma fotogrāfijas