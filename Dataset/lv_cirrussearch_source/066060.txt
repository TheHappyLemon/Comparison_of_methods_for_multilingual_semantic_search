Tīmekļa piekļūstamība jeb Digitālā piekļūstamība (angļu: Web Accessibility, a11y) ir prakse, kas ļauj cilvēkiem ar dažāda veida ierobežojumiem un traucējumiem pilnvērtīgi izmantot Vispasaules tīmekli. Piekļūstamības jēdziens iekļauj četrus galvenos principus: Uztveramība — satura prezentācija lietotājiem uztveramā veidā; Darbināmība — iespēja veikt nepieciešamas darbības; Saprotamība — saturs un navigācija, kas ir saprotami bez papildus skaidrojumiem; Robustums — koda korektums un iespēja izmantot palīgtehnoloģijas. Piekļūstamības jēdziens daļēji pārklājas ar lietojamības un iekļautības jēdzieniem. Eksistē dažādi pastāvīgi veselības ierobežojumi, kas ietekmē tehnoloģiju izmantošanu tīmekļa lietotājiem: redzes, dzirdes un kustību traucējumi, kā arī kognitīvie traucējumi. Vienas no svarīgām problēmām ir epilepsija, jo epileptiskās lēkmes var tikt izraisītas, lietotājam saskaroties ar bieži mirgojošu tīmekļa vietnes saturu. Tīmekļa lietotājiem ir iespējami arī īslaicīgi vai konkrētas situācijas radīti ierobežojumi, piemēram, lauzta roka vai transportlīdzekļa vadīšana, izmantojot viedierīces, kā arī vecuma izmaiņas. Izstrādājot tīmekļa vietnes, nepieciešams ņemt vērā šos ierobežojumus, lai visām lietotāju grupām nodrošinātu piekļuvi globālajam tīmeklim. Tīmekļa piekļūstamības standartus kontrolē Vispasaules Tīmekļa konsorcijs. Galvenās vadlīnijas piekļūstamības nodrošināšanai ir Tīmekļa satura piekļūstamības vadlīnijas jeb WCAG, kas ir pamatā gandrīz visām piekļūstamības nodrošināšanas rekomendācijām, kā arī tiesiskajiem regulējumiem. Papildus tam, tīmekļa vietnes piekļūstamības uzlabošanai var izmantot WAI-ARIA un Schema.org sniegtās iespējas. WAI-ARIA piedāvā HTML valodu papildinošus atribūtus, kas pievieno koda elementiem papildus semantiku. Palīgtehnoloģijas šo semantisko informāciju tālāk izmanto, lai labāk pasniegtu tīmekļa lapu saturu lietotājiem ar ierobežojumiem. Schema.org, savukārt, ļauj papildināt tīmeklī publicētus informatīvus resursus (grāmatas, rakstus, videomateriālus un citus) ar strukturētu informāciju par to piekļūstamību, kas atvieglo šo resursu meklēšanas procesu cilvēkiem ar ierobežojumiem. Eiropas Savienībā ir spēkā ES Tīmekļa piekļūstamības direktīva un Eiropas piekļūstamības akts. Tīmekļa piekļūstamības direktīva pieprasa publiskā sektora tīmekļa vietnēm atbilstību WCAG 2.1. vadlīniju AA līmenim, kā arī lietotāju konsultēšanu un atbalstu ar piekļūstamību saistītājos jautājumos un regulāru vietnes piekļūstamības uzraudzību. Eiropas piekļūstamības akts nosaka prasības arī privātā sektora iestādēm gadījumos, ja tās nodrošina produktus un pakalpojumus, kuri ir nepieciešami cilvēkiem ar ierobežojumiem. Latvijā piekļūstamības prasības publiskā sektora tīmekļa vietnēm ir iekļautās tiesību aktā “Kārtība, kādā iestādes ievieto informāciju internetā”. Lietojamība Meklētājprogramma Meklētājoptimizācija Semantiskais tīmeklis «Tīmekļvietņu un mobilo lietotņu piekļūstamība | Vides aizsardzības un reģionālās attīstības ministrija». www.varam.gov.lv (latviešu). Skatīts: 2023-03-22. «piekļūstamība, datorzinātnē». enciklopedija.lv (angļu). Skatīts: 2023-03-22. «Introduction to Understanding WCAG | WAI | W3C». www.w3.org. Skatīts: 2023-03-22. W3C Web Accessibility Initiative (WAI). «Accessibility, Usability, and Inclusion». Web Accessibility Initiative (WAI) (angļu). Skatīts: 2023-03-22. W3C Web Accessibility Initiative (WAI). «How People with Disabilities Use the Web». Web Accessibility Initiative (WAI) (angļu), 2023-03-21. Skatīts: 2023-03-22. «Digitālās vides piekļūstamība». Piekļūstamība (latviešu). Skatīts: 2023-03-22. W3C Web Accessibility Initiative (WAI). «WCAG 2 Overview». Web Accessibility Initiative (WAI) (angļu). Skatīts: 2023-03-22. W3C Web Accessibility Initiative (WAI). «WAI-ARIA Overview». Web Accessibility Initiative (WAI) (angļu). Skatīts: 2023-03-22. «CreativeWork - Schema.org Type». schema.org. Skatīts: 2023-03-22. «Web Accessibility | Shaping Europe’s digital future». digital-strategy.ec.europa.eu (angļu). Skatīts: 2023-03-22. «European accessibility act». ec.europa.eu (angļu). Skatīts: 2023-03-22. «Kārtība, kādā iestādes ievieto informāciju internetā». LIKUMI.LV (latviešu). Skatīts: 2023-03-22.