Hanna Ereņska-Barlo (arī Hanna Ereņska-Radzevska (poļu: Hanna Ereńska-Barlo, Hanna Ereńska-Radzewska); dzimusi 1946. gada 12. novembrī Poznaņā) ir Polijas starptautiskā lielmeistare šahā (1981). Šahu sākusi spēlēt sešu gadu vecumā. 1970. gadā beigusi stomatoloģijas studijas un turpmākajos gados nopietni pievērsusies šaham. No 1970. līdz 1993. gadam Polijas sieviešu šaha čempionātos izcīnījusi 11 medaļas: 5 zelta (1971, 1972, 1977, 1978, 1980), 3 sudraba (1973, 1975, 1984) un 3 bronzas (1970, 1982, 1986). Divas reizes Poznaņas komandas AZS Politechnika Pocztowiec Poznań sastāvā uzvarējusi Polijas komandu šaha čempionātos (1985, 1988). Vienpadsmit reizes uzvarējusi Polijas sieviešu šaha ātrspēles čempionātos. Pārstāvējusi Polijas komandu lielākajos komandu šaha turnīros: Pasaules šaha olimpiādēs, kurās piedalījusies 8 reizes (1972, 1978-1988, 1992). Komandu vērtējumā izcīnījusi bronzas (1980) medaļu, bet individuālajā vērtējumā izcīnījusi sudraba (1972) un bronzas (1980) medaļas. Eiropas komandu šaha čempionātā piedalījusies 1992. gadā. Daudzu starptautisko sieviešu šaha turnīru dalībniece, labākos rezultātus sasniegusi Veikanzē (1971, dalīta 1.-2. vieta), Taškentā (1974, dalīta 2.-3. vieta), Pjotrkova Tribunalskā (1977, dalīta 2.-3. vieta), Smederevska Palankā (1977, dalīta 1.-2. vieta, kā arī 1. vieta 1979. gadā), Novisadā (1979, dalīta 2.-4. vieta), Bidgoščā (1980, 3. vieta), Atēnās (1984, 1. vieta), Nalenčovā (1987, dalīta 1.-3. vieta), Dortmundā (1989, 2. vieta), Budapeštā (1991, 2. vieta), Vislā (1994, dalīta 1.-2. vieta). 1982. gadā piedalījusies Pasaules šaha čempiones izcīņas cikla starpzonu turnīrā, kurā ieņēmusi 14. vietu. Par panākumiem turnīros FIDE 1973. gadā Ereņskai-Barlo piešķīra starptautiskās meistares (WIM), bet 1981. gadā - starptautiskās lielmeistares (WGM) nosaukumu. Bijusi pirmā poļu šahiste, kas saņēmusi šaha lielmeistares nosaukumu. Kopš 1997. gada piedalījusies Pasaules šaha čempionātos senioriem, kuros izcīnījusi zelta (2007), 2 sudraba (1998, 2005) un 2 bronzas (1997, 2003) medaļas. Tāpat piedalījusies Eiropas šaha čempionātos senioriem, kuros izcīnījusi 2 zelta (2002, 2005) un bronzas (2007) medaļas. No 1980. līdz 1996. gadam bijusi Polijas šaha federācijas valdes locekle un sieviešu šaha komitejas priekšsēdētāja. No 1978. līdz 1990. gadam bijusi FIDE sieviešu šaha komitejas locekle. Kopš 2000. gada ir Polijas šaha federācijas goda locekle. OlimpBase :: Women's Chess Olympiads :: Hanna Ereńska-Radzewska OlimpBase :: European Women's Team Chess Championship :: Hanna Ereńska-Radzewska 1982 Bad Kissingen Interzonal Tournament Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)