Romans Miloslavskis (dzimis 1983. gada 17. oktobrī Liepājā) ir Latvijas sportists, profesionāls peldētājs, kā arī politiķis. Viņam pieder vairāki Latvijas rekordi peldēšanā. Pārstāvējis Latviju divās olimpiskjās spēlēs (2004, 2008). Pēc sportista karjeras beigām darbojas politikā. Bijis Liepājas domes deputāts un 12. Saeimas deputāts (ievēlēts no partijas "Saskaņa"). Latvijas Olimpiskās vienības sastāvā R. Miloslavskis bija kopš 2003. gada. Piedalījies divās olimpiskajās spēlēs (2004, 2008). 2004. gadā Atēnās izcīnīja 23. vietu 200 m brīvajā stilā un 35. vietu 100 m brīvajā stilā. 2008. gadā Pekinā ieņēma 25. vietu 200 m brīvajā stilā un 46. vietu 100 m brīvajā stilā, abās distancēs tika uzstādīti jauni Latvijas rekordi. 2003. gadā peldētājs ieguva Starptautiskās klases sporta meistara peldēšanā titulu. Pasaules un Eiropas čempionātos piedalījies kopš 1999. gada. 2006. gada Eiropas čempionātā izcīnījis 35. vietu 200 m brīvajā stilā un 37. vietu uz pusi īsākā distancē. 2007. gada Pasaules čempionātā izcīnījis 41. vietu 50 m uz muguras, 50. vietu 200 m brīvajā stilā. Beidzis Liepājas Pedagoģijas akadēmiju. Pēc aktīvajām sporta gaitām R. Miloslavskis pievērsās politiskai darbībai un 2013. gada pašvaldību vēlēšanās tika ievēlēts Liepājas domē no "Saskaņas Centra" saraksta. Kandidēja 12. Saeimas vēlēšanās no partijas "Saskaņa" saraksta, taču netika ievēlēts. 2016. gadā R. Miloslavskis tika izslēgts no partijas "Saskaņa" par sadarbību ar Liepājas domes valdošo koalīciju. 2017. gadā kopā ar domubiedriem izveidoja partiju "Liepāja kvadrātā", taču tā nesaņēma pietiekošu vēlētāju atbalstu un, nepārvarot 5% barjeru, pašvaldību vēlēšanās netika ievēlēta Liepājas domē. Toties R. Miloslavska bijušais partijas biedrs Valērijs Agešins tika ievēlēts Liepājas domē, un R. Miloslavskis kā nākamais ieņēma viņa vietu 12. Saeimā. Nebūdams partijas "Saskaņa" biedrs, Saeimā darbojās kā ārpusfrakciju deputāts. Pētnieciskās žurnālistikas centra Re:Baltica veiktajā pētījumā par 12. Saeimas deputātu uzstāšanos tribīnē un ziņojumu gatavošanu kopā ar 12 citiem, tostarp 7 no "Saskaņas" ievēlētajiem deputātiem, atzīts par "nerunīgo deputātu", jo 12. Saeimā 44 pavadītajos mēnešos Miloslavskis ne reizi nav runājis no tribīnes un tikai trīs reizes gatavojis ziņojumu par kādu likumprojektu. 2018. gadā izstājās no paša dibinātās partijas "Liepāja kvadrātā" un kandidēja 13. Saeimas vēlēšanās no partijas "Saskaņa" saraksta, taču netika ievēlēts. "Saskaņas Centra" rezultāti Arhivēts 2018. gada 9. septembrī, Wayback Machine vietnē., aplūkots 2013. gada 18. jūnijā «Saeimas “klusējošie varoņi” – kuri nekāpj tribīnē, bet algu saņem?». Politiķu uzraudzība. Re:Baltica. 2018. gada 2. jūlijs. Skatīts: 2018. gada 6. jūlijā. Olympedia profils (angliski) LOK profils FINA profils (angliski) Swimrankings profils (angliski) Biogrāfija Swimming.lv profils