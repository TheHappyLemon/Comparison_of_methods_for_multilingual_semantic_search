Raimonds Vējonis (dzimis 1966. gada 15. jūnijā Pleskavas apgabalā, PSRS) ir latviešu biologs un politiķis, bijušais Latvijas Valsts prezidents (2015—2019), aizsardzības ministrs, vides ministrs un Saeimas deputāts, bijis Latvijas Zaļās partijas biedrs. Kopš 2020. gada — Latvijas Basketbola savienības vadītājs. Dzimis 1966. gada 15. jūnijā Pleskavas apgabalā, kur viņa tēvs dienēja Padomju armijā. Bērnību un skolas gadus Vējonis pavadīja Madonas rajona Sarkaņos, mācījās Madonas 1. vidusskolā. Studēja Latvijas Universitātes (LU) Bioloģijas fakultātē, pēc studiju beigšanas 1989. gadā sāka strādāt par bioloģijas skolotāju Madonas 1. vidusskolā. 1990. gadā kā viens no pirmajiem iestājās Latvijas Zaļajā partijā, bija Madonas reģionālās vides pārvaldes direktora vietnieks, līdztekus arī Madonas domes deputāts (1990—1993). 1994. gadā papildināja zināšanas Tamperes Tehniskās universitātes Vides un ūdens inženieru institūtā, 1995. gadā LU ieguva bioloģijas zinātņu maģistra grādu par pētījumu "Kaņepēnu ezera apsaimniekošanas plāns". 1996. gadā viņš kļuva par jaunizveidotās Lielrīgas reģionālās vides pārvaldes direktoru. Bija Skultes ostas valdes loceklis. 2002. gada 7. novembrī, kad pie varas nāca Einara Repšes vadītā valdība, Raimonds Vējonis tajā kļuva par Latvijas vides aizsardzības un reģionālās attīstības ministru. 2003. gada 16. janvārī, kad tika izveidota atsevišķa Latvijas Vides ministrija, Vējonis kļuva par vides ministru un šo amatu saglabāja arī turpmākajās valdībās. 2004. gadā kandidēja Eiropas Parlamenta vēlēšanās, taču Zaļo un Zemnieku savienība tajās neguva panākumus. 2006. gada oktobrī Raimonds Vējonis tika ievēlēts 9. Saeimā un joprojām palika vides ministra amatā Aigara Kalvīša otrajā Ministru kabinetā. Vides ministra amatu saglabāja arī vairākās vēlākajās valdībās. 2010. gadā ievēlēts 10. Saeimā no Zaļo un Zemnieku savienības. Saglabāja ministra amatu arī Valda Dombrovska otrajā valdībā. 2011. gadā, kad tika izveidota Vides aizsardzības un reģionālās attīstības ministrija, darbu valdībā turpināja kā Latvijas vides aizsardzības un reģionālās attīstības ministrs. 2014. gada janvārī kļuva par aizsardzības ministru Laimdotas Straujumas valdībā. Amatu saglabājis arī Laimdotas Straujumas otrajā valdībā. 2015. gada 3. jūnijā tika ievēlēts Latvijas Valsts prezidenta amatā. 2019. gada 7. maijā paziņoja par nekandidēšanu uz otro termiņu Valsts prezidenta amatā. 2020. gada 21. janvārī tika ievēlēts par Latvijas Basketbola savienības prezidentu, pēc četriem gadiem tika ievēlēts atkārtoti. 2016. gada 20. janvārī Vējonim Stradiņa slimnīcas Latvijas Kardioloģijas centrā tika veikta operācija, jo sepses infekcija bija izraisījusi sirds bojājumus. Pēc operācijas prezidents tika paturēts intensīvās terapijas nodaļā, lai veiktu papildu procedūras. Ināra Egle, Egīls Zirnis. «Vējonis - militāri zaļais kompromiss». Sestdiena, 2014. gada 21. februāris. Skatīts: 2015. gada 4. jūnijā. Vējoņa skolotājas atmiņas par jauno prezidentu: labi mācījās un aizrāvās ar bioloģiju Vējonis nodod svinīgo solījumu un stājas Valsts prezidenta amatā LETA, 2015. gada 8. jūlijā Raimonds Vējonis Ivo Leitāns 2015. gada 25. maijā «Vējonis nekandidēs uz otro termiņu Valsts prezidenta amatā». Delfi.lv/LETA. 2019/05/07. Skatīts: 2019/05/07. Reinis Lācis. «No prezidenta par prezidentu: Vējonim uztic vadīt Latvijas Basketbola savienību». delfi.lv, 2020. gada 21. janvārī. Skatīts: 2020. gada 17. februārī. «Vējonis pārvēlēts Latvijas Basketbola savienības prezidenta amatā». www.lsm.lv (latviešu). Skatīts: 2023-11-25. Prezidenta Vējoņa sirds operācija noslēgusies Vējoni patur Stradiņa slimnīcas Intensīvās terapijas nodaļā Vikikrātuvē par šo tēmu ir pieejami multivides faili. Skatīt: Raimonds Vējonis. Latvijas Nacionālās enciklopēdijas šķirklis Brockhaus Enzyklopädie raksts (vāciski) Informācija Latvijas Valsts prezidenta mājaslapā Twitter profils