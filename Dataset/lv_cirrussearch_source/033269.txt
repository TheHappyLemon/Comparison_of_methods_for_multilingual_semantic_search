Hlormetāns (metilhlorīds, CH3Cl) ir vienkāršākais hlorētais ogļūdeņradis. Normālos apstākļos hlormetāns ir bezkrāsaina, viegli uzliesmojoša gāze ar saldenu smaržu. Hlormetānu iegūst, metanolam reaģējot ar sālsskābi: CH3OH + HCl → CH3Cl + H2O Var iegūt arī, karsējot metānu kopā ar hloru, taču tad veidojas arī citi metāna hloratvasinājumi. Hlormetānu var izmantot kā nesējvielu aukstumiekārtās, jo tas ir viegli sašķidrināms (mūsdienās vairs nelieto toksiskuma dēļ). Organiskajā sintēzē lieto kā metilējošu un hlorējošu aģentu. Sašķidrinātu hlormetānu izmanto medicīnā kā lokālu anestezējošu līdzekli, jo, uznests uz ādas, tas strauji iztvaiko, stipri atdzesējot ādu un padarot to nejutīgu.