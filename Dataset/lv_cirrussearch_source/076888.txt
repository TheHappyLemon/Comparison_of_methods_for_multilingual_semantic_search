Šis raksts ir par ārstu un politiķi. Par citām jēdziena Straume nozīmēm skatīt nozīmju atdalīšanas lapu. Jānis Straume (dzimis 1962. gada 27. augustā Siguldā) ir latviešu ārsts un politiķis, vairāku Saeimu deputāts. Laikā no 1998. līdz 2002. gadam J. Straume bija Saeimas priekšsēdētājs. Līdz 2006. gada decembrim partijas Tēvzemei un Brīvībai/LNNK priekšsēdētājs, pēc neveiksmes 9. Saeimas vēlēšanās pametis aktīvo politiku, bet 2011. gadā izstājās no partijas. J. Straume dzimis Siguldā, politiski represēto ģimenē. 1980. gadā beidzis Siguldas 1. vidusskolu. 1986. gadā Rīgas Medicīnas institūtā guvis ārsta izglītību, no 1986. līdz 1990. gadam strādājis par funkcionālās diagnostikas ārstu Rīgas 3. klīniskajā slimnīcā. Kopš 1988. gada J. Straume darbojies dažādās politiskās organizācijās, tostarp, "Helsinki-86", LNNK, Pilsoņu kongresā, "18. novembra savienībā" (1991. gadā kļuvis par tās priekšsēdētāju) un partijā "Tēvzemei un Brīvībai" (TB). 1993. gadā ievēlēts 5. Saeimā no "Tēvzemei un Brīvībai" saraksta. Tāpat guvis vēlētāju atsaucību arī 6. Saeimas vēlēšanās, 6. Saeimā darbojies kā TB frakcijas vadītājs. 1998. gadā J. Straume amatu atstājušā kolēģa Aigara Jirgena vietā tika ievēlēts par Saeimas priekšsēdētāja biedru. 7. Saeimas vēlēšanās J. Straume tika ievēlēts Saeimā jau no "Tēvzemei un Brīvībai/LNNK" (TB/LNNK) saraksta un 1998. gada 2. novembrī viņu ievēlēja par Saeimas priekšsēdētāju (amatu ieņēma līdz 2002. gadam). Arī šajā Saeimā J. Straume turpināja vadīt savas partijas Saeimas frakciju. 2002. gadā ievēlēts 8. Saeimā, kur ieņēma Saeimas priekšsēdētāja biedra amatu. Šajā pašā gadā kļuva par TB/LNNK priekšsēdētāju, nomainot Māri Grīnblatu. 2006. gadā notikušajās 9. Saeimas vēlēšanās J. Straumes neizpelnījās vēlētāju uzticību un neiekļuva Saeimā. Arī partijas vadītāja amatā viņu nomainīja Roberts Zīle, līdz ar to bijušais Saeimas priekšsēdētājs pazuda no redzamas politiskās aprites. Tomēr viņš ieņēma amatus vairāku nozīmīgu valsts uzņēmumu politizētajās vadībās (Latvijas Pasts, Lidosta Rīga, Rīgas osta). 2007. gadā viņš kļuva par Rīgas domes priekšsēdētāja Jāņa Birka padomnieku, bet 2009. gadā pats nesekmīgi piedalījās Rīgas domes vēlēšanās, taču līdz tam galvaspilsētā valdošā TB/LNNK netika ievēlēta pašvaldībā. 2011. gada 10. martā J. Straume izstājās no partijas TB/LNNK. J. Straumes vārds parādījās 2006. gada tā sauktajā Jūrmalgeitas krimināllietā par korupciju Jūrmalas domes priekšsēdētāja vēlēšanās. Šīs lietas izmeklēšanā noklausītajās telefonsarunās J. Straume figurēja ar zīmīgu iesauku "Baķka". 2011. gada 8. aprīlī policija J. Straumi aizturēja vadot auto 1,9 promiļu alkohola reibumā. Tiesa viņam par šo pārkāpumu piesprieda desmit diennakšu administratīvo arestu un 800 latu naudassodu. «Jānis Straume». Saeima. Arhivēts no oriģināla, laiks: 2009. gada 1. martā. Skatīts: 2009. gada 11. jūnijā. «Jāni Straumi ieceļ lidostas "Rīga" padomē». Frut. 2007.04.13. Arhivēts no oriģināla, laiks: 2016. gada 4. martā. Skatīts: 2009. gada 11. jūnijā. «Par braukšanu dzērumā cietumsodu izcieš "tēvzemietis" Straume». unity.lv. 2011-04-21. Arhivēts no oriģināla, laiks: 2016-03-05. Skatīts: 2011-04-27. «Straume pie stūres sēdies 1,9 promiļu reibumā». tvnet.lv. 2011-04-27. Skatīts: 2011-04-27.