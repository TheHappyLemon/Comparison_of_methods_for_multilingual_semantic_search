Campagnolo ir Itālijas uzņēmums, kas ražo augstas kvalitātes velosipēdu detaļas. Tā galvenā mītne atrodas Vičencā, Itālijā. Detaļas tiek organizētas kā vienoti komplekti (gruppi) no gandrīz visām velosipēda mehāniskajām daļām. Campagnolo galvenie produkti ir Super Record, Record un Chorus komplekti, kuri visi izmanto nesen ieviesto 11 ātrumu piedziņu. Record un Super Record ir augstākā līmeņa komplekti, kam seko Chorus, Athena, Centaur un Veloce. Campagnolo ražo arī alumīnija un oglekļa šķiedras kompozītu ratus, kā arī citas detaļas, piemēram, oglekļa šķiedras sēdekļa stutes. Uzņēmumu dibināja Tullio Kampanjolo 1933. gadā kā amatnieku darbnīcu Vičencā. Dibinātājs bija sacīkšu braucējs Itālijā 1920. gados un savas karjeras laikā ieviesa vairākas jaunas idejas, piemēram, ekscentra rokturi velosipēdu ratiem, ātrumu pārslēdzējus un to rokturus. Campagnolo ir piešķirti vairāk kā 135 patenti par inovācijām riteņbraukšanas tehnoloģijās. 1950. gadu beigās Campagnolo uzsāka magnija sakausējumu daļu ražošanu, ieskaitot ratus sporta automašīnām kā Alfa Romeo, Ferrari, Lamborghini un Maserati un 1969. gadā uzbūvēja šasijas NASA pavadoņiem. 1963. gadā Campagnolo izveidoja disku bremzes Innocenti Lambretta televīzijas mopēdam, kurš kļuva par pirmo sērijveidā ražoto divriteņu transportlīdzekli ar šādām bremzēm. 1970. gados uzņēmums piegādāja ratus arī Ferrari Formula 1 automašīnām. 1972. gadā Campagnolo sadarbojās ar velosipēdu ražotāju Colnago un riteņbraucēju Ediju Merksu un radīja vieglākas detaļas velosipēdam, kuru izmantoja, lai pārspētu pasaules stundas rekordu. 1970. un 1980. gadu panākumiem sekoja neveiksmīgāks periods, kurā uzņēmums tehnoloģiski atpalika no konkurenta Shimano, kurš izstrādāja indeksēto pārslēgšanos un apvienoja pārslēdzēja un bremžu rokturus (Shimano Total Integration). Tam sekoja neveiksmīgi izmēģinājumi kalnu riteņbraukšanā, Record-OR (off-road) komplekts izrādījās neveiksmīgs. Par spīti panākumu trūkumam, Campagnolo ieviesa savus ErgoPower apvienotos pārslēdzēju/bremžu rokturus un atjaunoja savu augsta līmeņa velosipēdu detaļu ražošanu. 1990. gadu beigās un 2000. gada sākumā Campagnolo plašāk sāka izmantot oglekļa šķiedras un titāna daļu izmantošanu savos detaļu komplektos un ratu komplektos. 2004. gadā Campagnolo ieviesa pilnu kompakto piedziņas mehānismu ar mazākiem zobratiem, lai piedāvātu zemākus pārslēgumus kā tradicionālie piedziņas mehānismi. Citi jaunievedumi bija Hirta savienojumu izmantojoši pedāļi Ultra-Torque ar ārējiem gultņiem un G3 spieķu izkārtojums sacensību ratiem. 2008. gadā Campagnolo ieviesa 11 ātrumu piedziņu Super Record, Record un Chorus komplektiem. Campagnolo ir ieviesuši arī elektronisku pārslēgšanās sistēmu savam piedziņas mehānismam. Campagnolo mērķauditorija ir šosejas un treka riteņbraukšana. Uzņēmums sponsorē vairākas UCI Pasaules tūres komandas. Campagnolo tiek minēts Edija Merksa uzvaru sakarā, kurš izmantoja tikai Campagnolo detaļas un bija Tullio Kampanjolo draugs. «Arhivēta kopija». Arhivēts no oriģināla, laiks: 2016. gada 30. oktobrī. Skatīts: 2014. gada 29. janvārī. «History!!». Campyonly.com. 1927-11-11. Arhivēts no oriģināla, laiks: 2011-09-28. Skatīts: 2009-05-12. «Campy Timeline». Arhivēts no oriģināla, laiks: 2011. gada 25. septembrī. Skatīts: 2014. gada 29. janvārī. «Campagnolo Milestones». Arhivēts no oriģināla, laiks: 2014. gada 31. maijā. Skatīts: 2017. gada 3. janvārī. «Campy timeline». campyonly.com. Arhivēts no oriģināla, laiks: 2010-03-25. Skatīts: 2009-12-14. «What's Cool In Pro Cycling». PezCycling News. Skatīts: 2009-05-12. Vikikrātuvē par šo tēmu ir pieejami multivides faili. Skatīt: Campagnolo. Oficiālā tīmekļa vietne