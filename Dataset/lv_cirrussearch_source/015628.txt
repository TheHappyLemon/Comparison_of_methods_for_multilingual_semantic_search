Pāvels Kubina (čehu: Pavel Kubina; dzimis 1977. gada 15. aprīlī) ir bijušais čehu hokejists, aizsargs, Čehijas hokeja izlases dalībnieks. Izlases sastāvā kļuvis par trīskārtēju Pasaules čempionu, kā arī izcīnījis olimpisko bronzas medaļu. Karjeras laikā aizvadījis 970 spēles Nacionālās hokeja līgas klubos Tampabejas "Lightning", Toronto "Maple Leafs", Atlantas "Thrashers" un Filadelfijas "Flyers". Profesionāļa karjeru Kubina uzsāka 1993.—94. gada sezonā, kad debitēja Čehijas Ekstralīgas kluba HC Vitkovice sastāvā. Kluba rindās hokejists aizvadīja vēl divas sezonas, līdz 1996.—97. gada sezonā pārcēlās uz Ziemeļameriku, sezonu aizvadot Rietumu hokeja līgā. 1997.—98. gada sezonā Kubina debitēja NHL vienībā Tampabejas "Lightning", tās sastāvā laukumā izejot 10 spēlēs. Jau nākamajā sezonā aizsargam izdevās nostiprināties komandas sastāvā. 2003.—04. gada sezonā Kubina kopā ar komandu izcīnīja Stenlija kausu. 2006. gada vasarā Kubina noslēdza līgumu ar Toronto "Maple Leafs", tās sastāvā aizvadot nākamās trīs sezonas, 2009. gada vasarā tiekot aizmainītam uz Atlantas "Thrashers". 2010. gadā hokejists atgriezās Tampabejas "Lightning" rindās, taču 2011.—12. gada sezonas izskaņā tika aizmainīts uz Filadelfijas "Flyers". 2012.—13. gada sezonas laikā aizvadīja četras spēles Šveices hokeja līgas vienībā Genève-Servette HC, taču tad noslēdza profesionāļa karjeru. Čehijas hokeja izlases sastāvā Kubina kļuvis par trīskārtēju Pasaules čempionu, kā arī 2006. gadā izcīnījis olimpisko spēļu bronzas medaļu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)