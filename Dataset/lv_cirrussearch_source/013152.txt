Geffen Records ir ASV ierakstu kompānija, kas ietilpst Universal Music Group. Ierakstu studiju 1980. gadā izveidoja Deivids Gefens, kas 1970. gadu sākumā izveidoja ierakstu kompāniju Asylum Records, ko pameta pēc vēža diagnozes. Pēc atveseļošanās Gefens atgriezās biznesā un noslēdza līgumu ar Warner Bros. Records par Geffen Records izveidi. Warner pilnībā finansēja kompānijas izveidi, savukārt Deivids Gefens saņēma 50% no ienākumiem. Pazīstamais grafiskais dizaineris Sols Bass izveidoja jaunās ierakstu kompānijas logotipu. Geffen Records parakstīja līgumu ar disko superzvaigzni Donnu Sammeri, kuras albums The Wanderer kļuva par pirmo studijas izdoto albumu. Pēc tam sekoja Džona Lenona un Joko Ono albums Double Fantasy. 1980. gados Geffen Records turpināja parakstīt līgumus ar tādiem slaveniem mūziķiem kā Eltons Džons, Šēra, Dons Henlijs, Džonija Mitčela, Nīls Jangs un Pīters Geibriels. Desmitgades beigās studija palika slavena roka nišā pateicoties grupu Whitesnake, Guns N' Roses un Aerosmith veiksmei. Tas pamudināja Gefenu izveidot meitas uzņēmuma ierakstu studiju DGC Records, kas koncentrējās uz daudz progresīvāku mūziku un vēlāk palīdzēja alternatīvā roka attīstībai, studijā ierakstus veica tādas grupas kā Nirvana, The Nymphs un Sonic Youth. Pēc desmit gadiem, kas bija pavadīti Warner paspārnē un līdz ar līguma beigām, 1990. gadā, Deivids pārdeva ierakstu kompāniju uzņēmumam Music Corporation of America (vēlāk pārdēvēts par Universal Music Group). Darījumā Gefens nopelnīja vienu miljardu ASV dolāru vērtspapīros un skaidrā naudā, kā arī darba līgumu līdz 1995. gadam. Pēc pārdošanas Geffen Records kļuva par vienu no vadošo, autonomi pārvaldīto UMG apakšuzņēmumu. Pametot kompānijas vadību 1995. gadā, Deivids uzsāka sadarbību ar Džefriju Kacenbergu un Stīvenu Spīlbergu, izveidoja Dreamworks SKG, ambiciozu multimediju impēriju, kas darbojās kinematogrāfijas, televīzijas, izdevniecību un mūzikas nozarēs. 1998. gadā UMG nopirka PolyGram, pēc kā notika liela ierakstu studiju un kompāniju pārdale. Geffen Records kopā ar A&M Records tika apvienoti iekš Interscope Records, bet neskatoties uz to Geffen Records turpināja daļēji patstāvīgu pastāvēšanu, kaut arī bija samazināti. Meitas uzņēmums DGC pilnībā beidza pastāvēt un pievienojās Interscope un Geffen. Uz 2000. gadu, esot UMG un Interscope apakšuzņēmums, Geffen Records turpināja veiksmīgu un stabilu biznesu. 2003. gadā UMG tiem pievienoja MCA Records. Kaut arī Geffen Records bija popa un roka ierakstu kompānija, MCA Records pievienošana nozīmēja nopietnu mūziķu kataloga paplašināšanos. Studijā ierakstus veica Mērija Blaidža, Avant un Common. Uz to brīdi Dreamworks Records tika izformēts, bet lielākā daļa mūziķu tika pārvilināti uz Geffen. Ietverot sevī MCA un Dreamworks mūziķus, Geffen Records turpina paplašināt savu katalogu ar tādiem mūziķiem kā Weezer, Ešlija Simpsone, Snoop Dogg, The Game un Blink-182. Oficiālā mājaslapa