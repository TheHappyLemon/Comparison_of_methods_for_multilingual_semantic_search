Amagera (dāņu: Amager, IPA: [ˈɑˌmɑˀ], agrāk arī [ˈɑˌmɛˀɐ]) ir Dānijas sala Ēresunda šaurumā. Daļa Kopenhāgenas atrodas Amageras salā. Sala galvenokārt sastāv no zemām, auglīgām zemēm. Mūsdienās lielākā daļa Amageras ir urbanizēta un neatņemama Lielās Kopenhāgenas sastāvdaļa, lai gan salas dienvidu pašvaldībās Drāgerā un Tornī joprojām ir lauksaimniecības, mežu un dabas teritorijas. Amageru ar Zēlandes salu savieno vairāki tilti, savukārt tilts pāri Ēresunda šaurumam — ar Zviedriju. Divas metro līnijas nodrošina satiksmi ar Kopenhāgenas centru. Salas austrumu krasta līniju šodien veido pludmales parki Amager Strand un Kastrup Strandpark, kā arī Kopenhāgenas lidosta un Drāgeras osta. Ēresunda tilta sākumā tieši uz austrumiem no Kastrupas ir atrodama maza mākslīgā pussala. Salas rietumu daļa iepriekš bija klāta ar ūdeni. Pēc dambju būvniecības pagājušā gadsimta trīsdesmitajos gados un teritorijas nosusināšanas tur sākumā bija militārās apmācības zona, bet tagad tur ir aizsargājama teritorija — dabas parks. Salas ziemeļdaļa pieder Kopenhāgenas pilsētai, tur atrodas tās rajoni: Rietumamagera, Austrumamagera un Kristianshavna. Rietumamageras dienvidos atrodas jaunākais Kopenhāgenas rajons Ērestade. Tajā atrodas Skandināvijas lielākais izstāžu centrs "Bella Center" un tirdzniecības centrs "Field". Pārējā salas daļa sadalīta starp Tornī un Drāgeras pašvaldībām. Amager Fælled (dāniski) Bella Center Copenhagen (angliski) Vikikrātuvē par šo tēmu ir pieejami multivides faili. Skatīt: Amagera. Amagera (angliski)