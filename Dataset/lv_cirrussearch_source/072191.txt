Konstantīns Koļcovs (baltkrievu: Канстанцiн Яўгеньевiч Кальцоў, krievu: Константин Евгеньевич Кольцов; dzimis 1981. gada 17. aprīlī, miris 2024. gada 18. martā) bija baltkrievu hokejists, kurš spēlēja malējā uzbrucēja pozīcijā. 2008. gada jūnijā Koļcovs ieguva arī Krievijas pilsonību. Savu profesionālā spēlētāja karjeru viņš uzsāka 1998.-99. sezonā, kad spēlēja Baltkrievijas Ekstralīgas klubā Minskas "Junost". Tiesa, pēc pāris tajā aizvadītām spēlēm, viņš nonāca Krievijas Superlīgas klubā Čerepovecas "Severstal", kurā aizvadīja atlikušo sezonas daļu. Uzreiz pēc sezonas, viņu, ar kopējo 18. numuru, NHL draftā izvēlējās Pitsburgas "Penguins". 1999.-00. sezonā Koļcovs spēlēja Novokuzņeckas "Metallurg", bet 2000.-01. sezonā - Kazaņas "Ak Bars". Tajā viņš uzsāka arī 2001.-02. sezonu, bet sezonas vidū tika aizmainīts uz Maskavas "Spartak" vienību. 2002.-03. sezonā viņš beidzot nonāca NHL, aizvadot divas spēles "Penguins" rindās. Pārējo sezonas daļu viņš spēlēja AHL klubā Skrentonas "Penguins". Nākamā bija viņa pirmā pilnā sezona "Penguins" rindās. NHL lokauta laikā Koļcovs paspēja uzspēlēt uzreiz divos klubos - Baltkrievijas Ekstralīgas Minskas "Dinamo", kā arī Maskavas "Spartak", bet pēc lokauta atgriezās NHL, kur aizvadīja 60 spēles "Penguins" rindās. 2006. gada viņš uzsāka spēlēt Krievijas klubā Ufas "Salavat Julajev". 2008. gadā Koļcovs izcīnīja Krievijas čempiona titulu, bet 2010.—11. sezonā kopā ar komandu izcīnīja arī Gagarina kausu. 2012. gada vasarā Koļcovs pievienojās Mitišču "Atlant" rindām. Divus gadu vēlāk Koļcovs kļuva par komandas kapteini. Baltkrievijas hokeja izlases rindās Koļcovs spēlējis 1999. gada Pasaules čempionātā U-18 jauniešiem, divos Pasaules čempionātos junioriem, divos olimpisko spēļu kvalifikācijas turnīros, 2002. un 2010. gada olimpiskajās spēlēs, kā arī deviņos Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)