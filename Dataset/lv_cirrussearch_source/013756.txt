Alfrēds Krauklis (dzimis 1911. gada 8. decembrī, miris 1991. gada 17. novembrī vai 20. novembrī Rīgā) bija latviešu basketbolists un treneris, viens no Latvijas basketbola izlases līderiem 1930. gados, 1939. gada Eiropas čempionāta sudraba medaļas ieguvējs. Pēc spēlētāja karjeras beigām kļuva par izcilu treneri un sporta organizatoru. A. Krauklis Latvijas basketbola izlases sastāvā aizvadījis 28 spēles, kļūdams arī par 1939. gada Eiropas čempionāta (Kauņā, Lietuvā) sudraba medaļas ieguvēju. Bijis izlases kapteinis. Pēc Otrā pasaules kara spēlēja Latvijas PSR izlasē (1945—1949). No 1940. gada — spēlējošais treneris, pēc tam pievērsās trenera un sporta organizatora darbam. Kopā astoņas reizes kļuvis par Latvijas čempionu Rīgas "Starta" (1933, 1938, 1943, 1944) un "Daugavas" (1945—1948) sastāvā. No 1949. līdz 1958. gadam A. Krauklis organizēja un vadīja basketbola komandu Rīgas "Spartaks" (1953. gadā īslaicīgi vadīja arī Rīgas ASK). 1958. gadā uz "Spartaka" bāzes izveidoja meistarkomandu Rīgas VEF, ar kuru bija saistīts līdz 1975. gadam. Kā VEF galvenais treneris izcīnījis PSRS čempionāta bronzas medaļas 1960. gadā. Trenējis arī Latvijas PSR izlasi (20 spēles), ar kuru izcīnījis godalgotas vietas PSRS Tautu spartakiādēs. Saņēmis PSRS Nopelniem bagātā trenera goda nosaukumu. Pēc tam 25 gadus strādāja jaunatnes basketbolā, kā VEF Bērnu un jaunatnes sporta skolas treneris. Šī sporta skola mūsdienās ir nosaukta trenera A. Kraukļa vārdā. Katru gadu Rīgā tiek organizēts starptautisks Alfrēda Kraukļa piemiņas turnīrs basketbolā jauniešiem. Alfrēds Krauklis Arhivēts 2014. gada 20. septembrī, Wayback Machine vietnē. Latvijas basketbola Goda zāle Guntis Keisels. Latvijas basketbola vēsture. Jumava, 1998. 303. lpp. ISBN 9984-05-187-0. Alfrēds Krauklis Latvijas basketbola Goda zāle A. Kraukļa piemiņas turnīrs basketbolā FIBA Arhive profils