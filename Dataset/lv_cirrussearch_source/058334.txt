Nipahas vīruss ir negatīvas (−) vienpavediena ribonukleīnskābes (RNS) vīruss (ribovīruss). Izraisa smagu saslimšanu (encefalītu un elpceļu slimības) cilvēkiem un dzīvniekiem. Nipahas vīruss ir līdzīgs Hendras vīrusam, kas izplatīts Austrālijā un inficē galvenokārt zirgus, bet var būt nāvējošs arī cilvēkiem. Šie vīrusi pieder pie paramiksovīrusu dzimtas, kurā ietilpst tādi svarīgi vīrusi, kā masalu, cūciņu un paragripas vīrusi. Nipahas vīrusa dabiskais rezervuārs ir dažādi augļēdāji dižsikspārņi. Cilvēki inficējas, lietojot uzturā ar augļsikspārņu urīnu vai siekalām notraipītus augļus, kā arī kontaktējoties ar slimām cūkām, kas sevišķi viegli aplīp ar Nipahas vīrusu. Ir iespējama arī infekcijas nodošana no cilvēka cilvēkam, tas notiek, kontaktējoties ar slimnieku izdalījumiem un ekskrementiem. Nipahas vīruss pirmo reizi identificēts 1998. gadā, kad Malaizijā cūkkopju vidū tika novērots neiroloģiskas un respiratoras saslimšanas uzliesmojums. No 265 gadījumiem 105 bija letāli. Kopš tā laika Dienvidāzijā novēroti vēl 12 šīs slimības uzliesmojumi. 2018. gadā Indijā, Keralas štatā Nipahas vīrusa uzliesmojuma laikā gāja bojā 17 cilvēki. Tajā pašā štatā 2021. gada septembrī fiksēts jauns uzliesmojums, miris 12 gadus vecs zēns. Nipahas vīrusa infekcija cilvēkiem var noritēt dažādās formās — no bezsimptomu slimības gaitas līdz nāvējošam encefalītam. Parasti inficētajiem cilvēkiem vispirms attīstās gripai līdzīgi simptomi (paaugstināta temperatūra, galvas un muskuļu sāpes, vemšana, kakla sāpes). Slimība var turpināties ar reiboni, miegainību, izmainītas apziņas stāvokļiem un citām neiroloģiskām pazīmēm, kas norāda uz akūtu encefalītu. Dažos gadījumos var attīstīties atipiskā pneimonija ar elpošanas nepietiekamību. Smagos gadījumos cilvēks pēc 24—48 stundām nonāk komā. Slimības inkubācijas periods ir no 4 līdz pat 45 dienām. Vairums cilvēku, kas izdzīvo pēc akūtā encefalīta, izveseļojas pilnībā, bet apmēram 20% arī turpmāk cieš no neiroloģiska rakstura sekām. Nipahas vīrusa saslimšanas letalitāte tiek vērtēta no 40 līdz 75% robežās. Pret Nipahas vīrusu nav ne zāļu, ne vakcīnu, tādēļ ārstēšana ir tikai simptomātiska. Vakcīnas nav! Lietusmežu izciršana paver ceļu bīstamam vīrusam Lessons from the Nipah virus outbreak in Malaysia (angliski) India’s COVID-battered Kerala state now on alert for Nipah virus (angliski)