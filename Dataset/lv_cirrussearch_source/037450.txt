Damjēns Šazels (angļu: Damien Chazelle; dzimis 1985. gada 19. janvārī) ir amerikāņu kinorežisors un scenārists. Pirmā Šazela debijas filma bija džeza muzikālā filma Guy and Madeline on a Park Bench (2009). Nākamās Šazela filmas "Atsitiens" (2014) un "La La Land: Kalifornijas sapņi" (2016) guva lielu ievērību. Par filmu "Atsitiens" nominēts Amerikas Kinoakadēmijas balvai par labāko adaptēto scenāriju. Par filmu "La La Land: Kalifornijas sapņi" nominēts divām Amerikas Kinoakadēmijas balvām — kā labākais režisors un labākais oriģinālscenārija autors. Balvu Šazels ieguva kā labākais režisors, 32 gadu vecumā kļūstot par jaunāko režisoru, kas ieguvis Amerikas Kinoakadēmijas balvu šajā kategorijā. Bez tam Šazels par šo filmu ieguvis divas Zelta globusa balvas: kā labākais režisors un labākais scenārija autors. Damjēns Šazels piedzima Rodailendā 1985. gadā. Viņa māte Sīlija Šazela (dzimusi Mārtina) ir amerikāņu-kanādiešu rakstniece un viduslaiku vēstures profesore Ņūdžersijas koledžā, tēvs Bernards Šazels ir franču-amerikāņu datorzinātnes profesors Prinstonas Universitātē (dzimis Francijā). Šazels agrā jaunībā ieinteresējās par filmu veidošanu. Bet tad aizrāvās ar mūziku un Prinstonas vidusskolā apguva džeza bundzinieka prasmes. Tur viņam bija stingrs džeza skolotājs, kas vēlāk bija Šazela iedvesmas avots, radot skolotāja tēlu filmā "Atsitiens". Pats Šazels gan nebija līdzīgs skolniekam viņa filmā, jo savā dzīvē ātri saprata, ka nekļūs par izcilu džeza bundzinieku, un pievērsās atkal kinomākslai. Šazels studēja Hārvarda Universitātes Vizuālās un vides studiju nodaļā, ko pabeidza 2007. gadā. 2008. gadā Šazels pārcēlās uz Losandželosu. Šazels debitēja ar filmu Guy and Madeline on a Park Bench (2009). Tā bija džeza muzikālā filma, kurai Šazels bija gan režisors, gan scenārija autors. 2013. gadā Šazels bija scenārija līdzautors filmai The Last Exorcism Part II un scenārists filmai Grand Piano. 2014. gadā Šazels guva plašu ievērību ar savu filmu "Atsitiens", kurai viņš bija arī scenārija autors. Viņš saņēma savu pirmo nomināciju Amerikas Kinoakadēmijas balvai par labāko adaptēto scenāriju. Pēc tam Šazels bija scenārija līdzautors trillerim "Kloverfīlda iela 10" (2016). Nākamai filmai "La La Land: Kalifornijas sapņi" (2016) Šazels bija gan režisors, gan scenārija autors. Šī filma tika nominēta 14 Amerikas Kinoakadēmijas balvām, tai skaitā Šazels divās nominācijās: kā labākais režisors un labākais oriģinālscenārija autors. Par šo filmu Šazels ieguva daudzas nominācijas un apbalvojumus, tai skaitā divas Zelta globusa balvas. 2018. gadā Šazels uzņēma biogrāfisko filmu "Pirmais cilvēks uz Mēness", kurā vēstīts par Nīlu Ārmstrongu, pirmo cilvēku uz Mēness. «Oscars 2017: Damien Chazelle Is Youngest to Win Best Director». nbcnews.com. «Can Damien Chazelle and "La La Land" Make Americans Fall in Love with Musicals Again?». wmagazine.com. «A movie as a mirror». harvard.edu. Arhivēts no oriģināla, laiks: 2017. gada 3. februārī. Skatīts: 2017. gada 11. februārī. IMDb profils (angliski) AllMovie profils (angliski) Box Office Mojo profils (angliski)