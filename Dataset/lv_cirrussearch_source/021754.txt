Nejaukt ar programmatūru paketi. LAMP ir programmatūru paka, kas sastāv tikai un vienīgi no brīvām atvērtā pirmkoda programmām un ir paredzēta lielu dinamisku tīmekļa lapu veidošanai. Akronīms LAMP apzīmē pirmos burtus no četrām šīs pakas komponentēm. LAMP akronīma nozīme var mainīties, atkarībā no tā, kuras no konkrētajām programmām tiek lietotas: GNU/Linux operētājsistēma, Apache HTTP serveris, tīmekļa serveris, MySQL, MariaDB vai MongoDB, datubāzu pārvaldības sistēmas, PHP, Perl vai Python, programmēšanas valodas, kas paredzētas tīmekļa lapu izstrādei. Pateicoties atvērtā pirmkoda programmu dabai un katras komponentes stabilai pastāvībai, LAMP pakas programmatūras ir ļoti labi pārbaudītas drošības un veiktspējas ziņā. Kā arī, ir milzīgs skaits pieredzējušu lietotāju un datorekspertu, kuri nepārtraukti piedāvā jaunus pielāgojumus un uzlabojumus. LAMP paka ir pieejama lielākajā daļā Linux distributīvu pakotņu repozitorijos, tādējādi jebkurš šīs operētājsistēmas lietotājs to var ātri un ērti lejupielādēt un uzstādīt savā datorā. Tas viss padara LAMP par primāro izvēli gan tīmekļa lapu veidošanas iesācejiem, gan profesionāļiem un nopietniem uzņēmumiem. Pieaugot LAMP popularitātei un lietotāju skaitam, parādījās dažādas tās variācijas un alternatīvas, kuras pilda identiskas, vai ļoti līdzīgas funkcijas, bet izmanto citas komponentes. Ka populārāko jāmin WAMP (Windows, Apache, MySQL, PHP), kas paredzēta nevis Linux, bet gan kādai no Microsoft Windows operētājsistēmām. Tāpat ir arī WIMP, kur kā alternatīva Apache serverim tiek izmantots IIS(Internet Information Services). Variācijas citām operetājsistēmām ir MAMP (Mac OS X), SAMP (Solaris), FAMP (FreeBSD) un iAMP (IBM i). Var mainīties arī citas komponentes. LEMP Apache servera vietā tiek izmantots viegls tīmekļa serveris nginx. LAPP, turpretī, MySQL ir aizstāts ar PostgreSQL. GNU Projekts cilvēkiem iesaka lietot terminu "GLAMP", jo tautā sauktais Linux ir tikai operētājsistēmas kodols. Pareizais operētājsistēmas nosaukums ir GNU/Linux.