F-35 Lightning II ir ASV vienvietīga viena dzinēja piektās paaudzes daudzuzdevumu iznīcinātāja saime, kas izmanto Stealth tehnoloģiju. Lidmašīna var veikt uzbrukumus zemes mērķiem, izlūkošanu un gaisa aizsardzības uzdevumus. F-35 ir trīs galvenie modeļi: F-35A — konvenciālās pacelšanās un nolaišanās variants, F-35B — īsas pacelšanās un vertikālas nolaišanās variants, F-35C — variants aviācijas bāzeskuģiem. Lidmašīnas primārais kontraktors ir Lockheed Martin Aeronautics, kas veic beigu montāžu, visu sistēmu integrāciju, piegādā priekšējo fizelāžu, spārnus un lidojuma kontroles sistēmu. Northrop Grumman piegādā radaru, sakaru, navigācijas, identifikācijas sistēmas, centrālo fizelāžu, ieroču telpu. BAE Systems nodrošina fizelāžas gala daļu, horizontālās un vertikālās astes, apkalpes dzīvības nodrošināšanas sistēmu un katapultas sistēmu, radioelektroniskās cīņas sistēmas, degvielas sistēmu, lidojuma kontroles programmatūru. Alenia Aeronautica veic beigu montāžu Itālijā, bija atbildīgs par vairumu konstruktīvo elementu, ieroču sistēmām un F-22 beigu montāžu. Projekta partneris Boeing Defense, Space & Security piegādāja spārnus, pakaļgala fizelāžu, avionikas integrāciju un treniņu sistēmas. Lidmašīnu saime izveidota programmas Joint Strike Fighter program ietvaros, lai nomainītu ASV, Apvienotās Karalistes, Kanādas, Austrālijas, Nīderlandes un to sabiedroto iznīcinātājus, triecieniznīcinātājus un lidmašīnas uzbrukumiem zemes mērķiem. 1996. gadā ar Boeing un Lockheed Martin tika noslēgti līgumi par prototipu būvi. Pēc lidojumu izmēģinājumiem 2001. gadā tika izvēlēts Lockheed Martin X-35, kurš tika uzskatīts par veiksmīgāku nekā Boeing X-32. F-35 pirmais lidojums veikts 2006. gada 15. decembrī. Pirmais sērijveida modeļa lidojums notika 2011. gada 25. februārī. 2011. gadā izmēģinot F-35C, bija konstatētas konstrukcijas nepilnības, nolaišanās laikā uz klāja lidmašīnu nespējot noķert ar aviofinišētāja trosi. Modeli F-35B plānots nodot ekspluatācijā 2015. gada decembrī, F-35A — 2016. gada decembrī, F-35C — 2019. gada februārī. Oficiālā vietne Lockheed Martin Aeronautics