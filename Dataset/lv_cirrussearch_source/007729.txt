Žoakims Simons Noā (franču: Joakim Simon Noah; dzimis 1985. gada 5. februārī Ņujorkā, ASV) ir bijušais Francijas basketbolists, spēlēja centra pozīcijā. Pēdējā profesionālā komanda — Nacionālās basketbola asociācijas (NBA) klubs Losandželosas "Clippers", bet lielāko daļu profesionāļa karjeras aizvadījis Čikāgas "Bulls" komandā. 2007. gada NBA draftā viņu "Bulls" izraudzījās ar kopējo 9. kārtas numuru. Ž. Noā tēvs ir Francijas profesionālais tenisists Janiks Noā (pēc sportista karjeras beigām mūziķis), viņa māte ir bijusī Mis Zviedrija Sesīlija Rode, savukārt vectēvs Zakarijs Noā bija profesionāls futbolists, pārstāvēja Kamerūnas futbola izlasi. Pats Ž. Noā ir dzimis Ņujorkā un, ironizējot par savu sarežģīto izcelsmi, pats sevi dēvējis par "Āfrikas vikingu". Pirms karjeras NBA viņš pārstāvēja Floridas universitātes basketbola komandu "Gators" NCAA čempionātā, 2006. un 2007. gadā viņš kļuva par NCAA čempionu. NBA karjerā viņam labākās sezonas ir bijušas 2009.—2010. un 2010.—2011. gada sezonas, kaut arī otrajā no tām viņš lielu daļu sezonas nespēlēja traumas dēļ. 2010.—2011. gada sezonā tika iekļauts NBA simboliskajā aizsardzības otrajā izlasē. 2013.—2014. gada sezonā tika atzīts par sezonas labāko spēlētāju aizsardzībā un pirmoreiz tika iekļauts NBA simboliskajā pirmajā izlasē. 2016. gada vasarā Ž. Noā pievienojās Ņujorkas "Knicks", noslēdzot līgumu uz 4 gadiem 72 miljonu dolāru vērtībā, kur spēlēja kopā ar latviešu basketbolistu Kristapu Porziņģi. Divās sezonās, kuras spēlētājs pārstāvēja "Knicks" viņš piedalījās 53 spēlēs, pie tam 2017.—2018. gada NBA sezonā — tikai 7 spēlēs. 2018. gada oktobrī komanda atbrīvoja spēlētāju. 2018. gada decembrī Ž. Noā pievienojās Memfisas "Grizzlies", noslēdzot līgumu līdz sezonas beigām. 2020. gada martā viņš kļuva par Losandželosas "Clippers" spēlētāju, piedaloties gan tikai 5 spēlēs šajā NBA sezonā. 2021. gada martā paziņoja par profesionālā spēlētāja karjeras beigām. Ž. Noā debitēja Francijas izlasē 2011. gada Eiropas čempionātā Lietuvā, pirmo oficiālo spēli aizvadot pret Latvijas izlasi. Čempionātā Francijas izlase izcīnīja sudraba medaļu, finālspēlē zaudējot Spānijai. Joakim’s Story Arhivēts 2011. gada 22. maijā, Wayback Machine vietnē. (angliski) Oficiālā mājaslapa (angliski) NBA profils (angliski) Basketball Reference profils (angliski)