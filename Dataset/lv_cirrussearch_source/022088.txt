Renault-Elf-Gitane bija profesionāla Francijas riteņbraukšanas komanda, kura pastāvēja no 1978. līdz 1985. gadam. Komanda izmantoja un reklamēja Gitane sacensību velosipēdus. Komandu izveidoja 1978. gadā pēc tam, kad Renault auto grupa iegādājās velosipēdu ražotāju Gitane un kļuva par galveno sponsoru Gitane-Campagnolo riteņbraukšanas komandai, kuru vadīja bijušais panākumiem bagātais franču riteņbraucējs Sirils Guimārs un komandas sastāvā bija jaunais un daudzsološais riteņbraucējs Bernārs Ino. No 1978. līdz 1980. gadam komandu sauca Renault-Gitane, bet no 1981. līdz 1985. gadam Renault-Elf. Elf bija naftas kompānija, kura piederēja Renault auto grupai. Laikā kopā ar komandu Bernārs Ino dominēja sportā, gūstot četras uzvaras Tour de France, divas Vuelta a España un divas Giro d'Italia laikā no 1978. līdz 1983. gadam. Ino uzvarēja arī vairākās mazākās daudzdienu sacensībās, kā arī viendienas sacensībās, to skaitā Ljēža–Bastoņa–Ljēža, Parīze–Rubē, Giro di Lombardia, Amstel Gold Race un 1981. gada Pasaules čempionātā. Guimārs komandai piesaistīja vairākus amerikāņu braucējus, kuri iekļāva vēlāko Tour de France uzvarētāju Gregu Lemonu. Lemons nekavējoties radīja iespaidu, ieņemot trešo vietu un finišējot aiz Ino 1981. gada Critérium du Dauphiné Libéré. Ino pameta komandu 1983. gada beigās pēc tam, kad Renault-Elf komandas biedrs Lorāns Fiņons pārņēma komandas līdera lomu pēc uzvaras 1983. gada Tour de France. Gregs Lemons komandas lauriem pievienoja uzvaru 1983. gada Pasaules čempionātā. Nākamajā gadā Fiņons ieņēma augstu vietu Giro d'Italia, pēc tam uzvarot 1984. gada Francijas čempionātā un 1984. gada Tour de France. Komandas pārsvars mazinājās 1985. gadā, kad Fiņons cieta no ilgstoša ceļgala savainojuma un uzlecošā zvaigzne Gregs Lemons pameta komandu, pārejot uz Ino La Vie Claire komandu. 1985. gada sezonas lielākais sasniegums bija Marka Madio uzvara Parīze–Rubē klasikā. Pēc 1985. gada sezonas Renault auto grupa pārtrauca riteņbraukšanas sponsorēšanu un par Guimāra komandas galveno sponsoru kļuva Francijas lielveikalu ķēde Système U. Komanda turpināja braukt ar Gitane velosipēdu rāmjiem, kuri turpināja sponsorēt Système U-Gitane riteņbraukšanas komandu. «Racing». Gitane USA. Skatīts: 2007-11-09.