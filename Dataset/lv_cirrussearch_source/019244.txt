ITT Corporation ir ASV daudznozaru uzņēmums. Dibināts 1920. gadā. Galvenais birojs atrodas Ņujorkā. Uzņēmums organizēts četrās biznesa grupās: Industrial Process (sūknēšanas sistēmas, ventiļi, kontroles sistēmas rūpniecībā un derīgo izrakteņu ieguvē un transportēšanā), Motion Technologies (bremžu uzlikas un berzes materiāli transportlīdzekļiem), Interconnect Solutions (savienotāji un citi piederumi sakaru kabeļiem), Control Technologies (dažādi produkti aerokosmiskajai un rūpnieciskajai jomai). Agrāk uzņēmums darbojies telesakaru aparatūras ražošanā, aizsardzības biznesā, ūdens tehnoloģijās un citās jomās. 2008. gadā palaistajā pavadonī GeoEye-1 bija uzstādīta ITT izgatavotā aparatūra, kas nodrošināja Zemes virsmas fotografēšanu augstā izšķirtspējā. 1920. gadā Puertoriko Sosthenes Behn un viņa brālis Hernand dibināja uzņēmumu International Telephone & Telegraph (ITT). 1923. gadā uzņēmums ieguva monopolstāvokli Spānijas telesakaru tīklā. No 1922. līdz 1925. gadam Eiropā tika iegādāti vairāki telesakaru uzņēmumi. 1925. gadā no Western Electric nopirkti vairāki tā starptautiskie meitas uzņēmumi, to skaitā Bell Telephone Manufacturing Company Beļģijā, International Western Electric Apvienotajā Karalistē, kuru pārdēvēja par Standard Telephones and Cables un Le Materiel Téléphonique (LMT; vēlāk tas pārdēvēts par LMT-ITT) Francijā. 1925. gadā izveidota Eiropas nodaļa International Standard Electric Corporation (ISE). 1929. gadā ISE Vācijā dibināja holdinga uzņēmumu Standard Elektrizitaets-Gesellschaft AG (SEG). Par tā partneri kļuva AEG ar telesakaru uzņēmumu Mix & Genest AG, kurš dibināts 1879. gadā. 1930. gadā SEG iegādājās radio un sakaru iekārtu ražotāju C. Lorenz AG. ASV 1928. gadā ITT ar meitas uzņēmuma Postal Telegraph & Cable starpniecību iegādājās vairākus Džona Viljama Makeja (John William Mackay) uzņēmumus: Commercial Cable Company (transatlantiskie sakari), Commercial Pacific Cable Company (sakari uz Filipīnām, Ķīnu un Japānu), Postal Telegraph un Federal Telegraph Company (radio sakari; vēlāk tas pārdēvēts par Federal Telegraph and Radio Corporation). 1935. gadā Postal Telegraph & Cable likvidēts, tā vietā 1940. gadā izveidots American Cable and Radio Corporation. 1931. gadā no Īvara Krīgera nopirktas Zviedrijas telesakaru uzņēmuma Ericsson kapitāldaļas, ITT kļūstot par tā lielāko akcionāru līdz 1960. gadam, kad akcijas pārdotas Vallenbergu ģimenei. 1951. gadā no Filo Fernsworta (Philo Farnsworth) nopirkts televīzijas un radio uzņēmums. 1951. gadā iegūts vairākums telefona centrāļu ražotājā Kellogg Switchboard & Supply. Vēlāk tas pārdēvēts par ITT Kellogg. Pēc apvienošanas ar Federal Telegraph and Radio Corporation tas pārdēvēts par ITT Telecommunications, bet vēlāk — atkal par ITT Kellogg. 1958. gadā meitas uzņēmumi Vācijā Standard Elekrik (līdz 1956. gadam SEG) un C. Lorenz tika apvienoti uzņēmumā Standard Elektric Lorenz AG (SEL). 1959. gadā par ITT vadītāju kļuva Harold Geneen. 1963. gadā ITT mēģināja iegādāties ABC televīzijas tīklu, bet to aizliedza ASV konkurences regulators. Lai apietu konkurences likumus, ITT sāka iegādāties uzņēmumus ārpus telesakaru jomas. 1960. gados nopirkti vairāk nekā 300 uzņēmumi, piemēram, Sheraton viesnīcu ķēde, maizes cepšanas uzņēmumus Continental Baking Company, automašīnu iznomātājs Avis Rent a Car System. 1966. gadā iegādāts mācību iestāžu operators Educational Services, Inc., kas kļuva par ITT/ESI. 1976. gadā Francijas telefona centrāļu ražotājs LMT-ITT pārdots Thomson-CSF, ITT paturot televizoru ražošanu ar zīmolu Océanic. 1986. gadā Eiropas telesakaru operācijas pārdotas Francijas Compagnie Générale d’Electricité (tagad Alcatel-Lucent), kas kā CIT Alcatel meitas uzņēmums Alcatel N. V. reģistrēts Nīderlandē, kurā 55,6 % piederēja CGE un 37 % — ITT. 1987. gadā televizoru ražošana ar zīmolu Océanic nonāca Somijas Nokia īpašumā. 1988. gadā SEL sadzīves elektronikas bizness pārdots Nokia. 1989. gadā ITT tālsakaru nodaļu apvienoja ar Metromedia tālsakaru nodaļu, izveidojot uzņēmumu Metromedia-ITT, kuru 1993. gadā iegādājās Long Distance Discount Services, Inc., kura tagad ir MCI. 1992. gadā ITT pārdeva 30 % tai piederošo Alcatel N.V. kapitāldaļu, iegūstot 7 % Alcatel Alsthom daļu. 1994. gadā ITT Educational Services, Inc. pārdotas publiskā piedāvājumā, ITT saglabājot 83 %. 1995. gadā ITT sadalīts trīs atsevišķos publiskos uzņēmumos ITT Corporation (viesnīcu bizness), ITT Hartford (apdrošināšana) un ITT Industries (ražošana): ITT Corporation (ITT Destinations) 1997. gadā pabeidza apvienošanos ar Starwood Hotels and Resorts Worldwide, pārdodot ne viesnīcu un izklaides biznesu. 1999. gadā ITT Corp. pilnībā pārdeva ITT/ESI kapitāldaļas. 1999. gadā ITT Corp. nosaukums mainīts uz Starwood. ITT Hartford tagad zināms ar nosaukumu The Hartford Financial Services Group, Inc. un ir viens no lielākajiem investīciju un apdrošināšanas uzņēmumiem ASV. ITT Industries darbojās kā rūpniecisko un aizsardzības izstrādājumu ražotājs. 2006. gada 1. jūlijā tā nosaukums mainīts uz ITT Corporation. 2002. gadā no Somijas Metso tika nopirkts Nīderlandes sūkņu ražotājs Svedala Robot B.V. (tagad Robot Pumps Holland). 2007. gadā tika iegādāti uzņēmumi International Motion Control (IMC) un EDO Corporation. 2009. gadā tika nopirkts Vācijas sūkņu ražotājs Laing GmbH. 2011. gadā ITT Corporation tika sadalīts trīs neatkarīgos uzņēmumos. ITT Corporation paturēja rūpniecisko procesu un plūsmas kontroles izstrādājumu biznesu. Ūdens un kanalizācijas izstrādājumu bizness atdalīts uzņēmumā Xylem. Aizsardzības risinājumu bizness atdalīts uzņēmumā ITT Exelis. About ITT Alcatel S.A. History ITT Accepts $3.6 Billion Alcatel Sale ITT Corporation