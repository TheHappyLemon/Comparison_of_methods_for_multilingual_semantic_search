Deniss Grebeškovs (krievu: Денис Сергеевич Гребешков; dzimis 1983. gada 11. oktobrī) ir bijušais krievu hokejists, aizsargs, Krievijas izlases dalībnieks. Karjeras laikā aizvadījis 234 spēles Nacionālajā hokeja līgā, kā arī 318 spēles Krievijas Superlīgā un Kontinentālajā hokeja līgā, trīs reizes kļuvis par Krievijas čempionu. Izlases sastāvā kļuvis par divkārtēju pasaules čempionu. Savas spēlētāja gaitas Deniss uzsāka dzimtajā Jaroslavļā. 1999. gadā Grebeškovs pirmo sezonu spēlēja Jaroslavļas "Lokomotiv" otrajā sastāvā, kas tolaik spēlēja Krievijas Pirmajā līgā. 2001.—02. sezonā Deniss debitēja arī Krievijas Superlīgā. Pēc sezonas beigām NHL draftā Grebeškovu jau pirmajā kārtā izvēlējās Losandželosas "Kings", taču Deniss vēl gadu palika Krievijā, spēlējot "Lokomotiv" rindās. Gan 2002., gan 2003. gadā Grebeškovs kļuva par Krievijas čempionu hokejā. 2003.—04. gada sezonā, kas bija Denisa pirmā sezona Ziemeļamerikā, "Kings" rindās viņš aizvadīja vien četras spēles, pārējo laiku pavadot Amerikas hokeja līgā. 2004.—05. sezonas NHL lokauta laikā Grebeškovs turpināja spēlēt AHL. Arī 2005.—06. sezonā Denisam neizdevās izcīnīt vietu Losandželosas kluba pamatsastāvā, taču tad viņš tika aizmainīts uz Ņujorkas "Islanders" vienību, kuras sastāvā Deniss aizvadīja 21 spēli. Jaunu līgumu ar klubu viņš nenoslēdza, 2006.—07. sezonu aizvadot Jaroslavļā. Tiesības uz Grebeškovu NHL maiņas ceļā nonāca Edmontonas "Oilers" rokās, un 2007. gada vasarā Deniss atgriezās Ziemeļamerikā. "Oilers" rindās Deniss spēlēja līdz pat 2009.—10. gada NHL sezonas otrajai pusei, kad martā viņš tika aizmainīts uz Našvilas "Predators" vienību. 2010. gada vasarā Grebeškovs atgriezās Eiropā, noslēdzot divu gadu līgumu ar Sanktpēterburgas SKA. 2012.—13. gada sezonu Grebeškova vēl uzsāka SKA rindās, taču drīz vien nonāca Hantimansijskas "Jugra" sastāvā. 2013. gada 18. jūlijā aizsargs noslēdza viena gada līgumu ar Edmontonas "Oilers", tādējādi pēc trīs sezonu pārtraukuma atgriežoties NHL. Sezonas gaitā gan "Oilers" rindās Grebeškovs aizvadīja vien septiņas spēles, atlikušo sezonas daļu pavadot tās AHL fārmklubā Oklahomsitijas "Barons". 2014. gada maijā noslēdza viena gada līgumu ar Podoļskas "Vitjaz", pēc sezonas beigām noslēdzot spēlētāja karjeru. Krievijas izlases rindās spēlējis 2007., 2008., 2009. un 2010. gada Pasaules čempionātos, 2008. un 2009. gadā palīdzot izlasei izcīnīt čempiones titulu. Deniss piedalījies arī 2010. gada olimpisko spēļu turnīrā. «Predators acquire Grebeshkov from Oilers». nhl.com. 2010-03-01. Skatīts: 2010-03-01. (angliski) Eliteprospects profils (angliski)