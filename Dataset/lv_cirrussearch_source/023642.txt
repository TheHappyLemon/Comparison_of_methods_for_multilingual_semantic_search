Pasaule ir termins, kas ietver Zemes uztveri no cilvēka skatu punkta. Vārds "pasaule" bieži tiek lietots, lai visplašākajā iespējamā nozīmē apvienotu un apzīmētu cilvēka pieredzi un vēsturi. Metafizikā un tai pielīdzināmā kontekstā terminu var attiecināt uz jebko, kas rada īstenību, Visumu. Vārda izcelsme latviešu valodā saistāma ar vārdu "Saule", kas apvienojumā ar pievienoto priedēkli "pa" apzīmē vietu kopumu zem Saules, īstenību, tagadni. Pasaule attiecas uz visu planētu vai visu Zemes iedzīvotāju kopumu pretstatā noteiktai valstij vai reģionam un tā iedzīvotājiem. Pasaules vēsture vai pasaules ģeogrāfija attiecas uz visu planētu un visu tās vēsturi. Termins Zeme turpretī tiek lietots gadījumos, kad tiek runāts par mūsu planētu kā fizisku vienību, bieži salīdzinājumā ar citiem debesu ķermeņiem. Kristietībā vārds pasaule apzīmē nepilnīgo, grēcīgo, mirstīgo dzīvi ("taču no sākuma pasaule ir radīta ļoti laba un nebija nāves, taču pasaulē caur cilvēku iegāja grēks un caur grēku nāve..."). Tas bieži tiek lietots kopā ar vārdiem "miesa", "miesīgs", norādot uz kārdinājumiem, no kuriem ir jāvairās kristiešiem. Vārds pasaulīgs līdz ar to nozīmē — "mirstīgs, šīs pasaules interesēm veltīts". Vārdu "pasaule" var attiecināt arī uz citām planētām un citiem debess ķermeņiem, jo īpaši gadījumos, ja tie uzskatāmi par apdzīvotiem. Pievienojot precizējošu vārdu, vārds "pasaule" var apzīmēt noteiktu cilvēka pieredzes/uztveres jomu, piemēram: Modes pasaule ir termins, ko attiecina uz tērpu dizaineru, modes namu, modeļu un patērētāju radīto vidi; Jaunā pasaule ir tā pasaules daļa, kas apgūta vēlāk kā pārējās. Parasti šo terminu attiecina uz Ameriku un Austrāliju. Tam pretstatā Vecā pasaule ietver Eiropu, Āziju un Āfriku. Visvairāk cilvēku pasaulē runā ķīniešu valodā. Tomēr visplašāk izplatītā valoda ir angļu valoda, jo to lieto daudzās pasaules valstīs un vairāk nekā 600 miljoniem iedzīvotāju tā ir otrā valoda. Valodas grupē valodu saimēs. Parasti saimē apvieno valodas, kuras radušās vienā reģionā. ķīniešu (1300) arābu (420) hindi (360) angļu (340) spāņu (320) bengāļu (200) portugāļu (200) krievu (160) japāņu (120) vācu (100) Vikikrātuvē par šo tēmu ir pieejami multivides faili. Skatīt: Pasaule. Brockhaus Enzyklopädie raksts (vāciski) Encyclopædia Universalis raksts (franciski)