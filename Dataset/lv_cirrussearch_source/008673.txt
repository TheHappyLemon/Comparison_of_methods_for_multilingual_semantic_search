Kurts Arturs Benno Štūdents (vācu: Kurt Arthur Benno Student; dzimis 1890. gada 12. maijā, miris 1978. gada 1. jūlijā) bija vācu virsnieks, ģenerālpulkvedis. Pirmā pasaules kara laikā — pilots, bet Otrajā pasaules karā — vācu izpletņlēcēju daļu (Fallschirmjäger) komandieris. 1910. gadā sāka dienestu armijā. 1913. gadā iestājās gaisa spēkos. Pirmā pasaules kara laikā cīnījās kā pilots iesākumā Galīcijas frontē, vēlāk Rietumu frontē. Kaut arī Versaļas līgums paredzēja, ka Vācijai nav savu gaisa spēku, starp pasaules kariem Štūdents nodarbojās ar militāro planieru attīstīšanu, jo tas nebija aizliegts līgumā. Piedalījās kā novērotājs Sarkanās armijas gaisa manevros. Kad Vācijā pie varas nokļuva Ādolfs Hitlers, slepeni tika atjaunoti Vācijas gaisa spēki un Štūdents tika iecelts par aviācijas kara skolu priekšnieku. 1938. gada jūlijā tika iecelts par Vācijas desantkaraspēka daļu vadītāju, bet septembrī par Vācijas pirmās desantdivīzijas komandieri. Otrā pasaules kara laikā Štūdents vadīja Krētas kaujas operācijas 1941. gada maijā, kuras laikā Vācijas desantspēki ieņēma Krētu. Kaut arī sala tika ieņemta, personālsastāva zaudējumi bija tik lieli, ka Hitlers aizliedza līdzīgu operāciju veikšanu nākotnē. Otra pazīstamākā operācija kara laikā bija Operācija "Ozols" 1943. gada septembrī, kad, izmantojot planierus, vācu desantnieki atbrīvoja no ieslodzījuma Benito Musolīni, pārvedot viņu uz Vīni. 1945. gadā Štūdentu sagūstīja britu spēki. Līdz 1948. gadam — ieslodzījumā. Vikikrātuvē par šo tēmu ir pieejami multivides faili. Skatīt: Kurts Štūdents.