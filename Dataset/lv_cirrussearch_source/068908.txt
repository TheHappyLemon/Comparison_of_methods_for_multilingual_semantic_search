Makenzija Litla (angļu: Mackenzie Little; dzimusi 1996. gada 22. decembrī) ir Austrālijas vieglatlēte, startē šķēpa mešanas sacensībās. Viņa ir 2023. gada Pasaules čempionāta bronzas medaļas ieguvēja un 2022. gada Nāciju Sadraudzības spēļu sudraba medaļniece. 2013. gada Pasaules čempionātā jauniešiem Doneckā izcīnīja zelta medaļu. 2019. gadā Litla absolvēja Stenforda Universitāti, kur ieguva bakalaura grādu anatomijā. Universitātes laikā viņa izcīnīja divus NCAA titulus šķēpa mešanā un uzlaboja savu labāko rezultātu līdz 60,36 metriem. Divas reizes piedalījusies universiādē, 2019. gadā Neapolē ieņēma 8. vietu. Pēc atgriešanās Austrālijā 2019. gadā studijas turpināja Sidnejas Universitātē. 2020. gada vasaras olimpiskajās spēlēs Tokijā ieņēma astoto vietu ar rezultātu 59,96 m. Pasaules čempionātā pirmo reizi piedalījās 2022. gadā Jūdžīnā un ar 63,22 metrus tālu metienu ieņēma piekto vietu. 2022. gada Nāciju Sadraudzības spēlēs Birmingemā izcīnīja sudraba medaļu, piekāpjoties tikai citai austrālietie Kelsijai Lī Bārberei un sasniedzot personisko rekordu (64,27 m). 2023. gada 30. jūnijā Dimanta līgas posmā Lozannā uzlaboja savu personisko rekordu, sasniedzot 65,70 metrus. 2023. gada Pasaules čempionātā Budapeštā ieguva bronzas godalgu, pēdējā metienu sērijā apsteidzot latviešu šķēpmetēju Aneti Kociņu. «Mackenzie's Story». olympics.com.au (angļu). Skatīts: 2023. gada 14. septembrī. «Kelsey-Lee Barber pips Australian teammate Mackenzie Little to win Commonwealth Games javelin gold». abc.net.au (angļu). 2022. gada 7. augusts. Skatīts: 2023. gada 14. septembrī. «Little joins Olyslagers in winners' circle in Lausanne». thewest.com.au (angļu). 2023. gada 1. jūlijs. Skatīts: 2023. gada 14. septembrī. «Šķēpmetēju Kociņu sprīža tiesa šķir no medaļas pasaules čempionātā». lsm.lv. 2023. gada 25. augusts. Skatīts: 2023. gada 14. septembrī. Olympedia profils (angliski) IAAF profils (angliski)