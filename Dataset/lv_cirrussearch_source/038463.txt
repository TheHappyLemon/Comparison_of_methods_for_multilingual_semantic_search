Rihards Bukarts (dzimis 1995. gada 31. decembrī Jūrmalā) ir Latvijas hokejists, spēlē malējā uzbrucēja pozīcijā, Latvijas hokeja izlases dalībnieks. Pašlaik (2024) pārstāv Čehijas Ekstralīgas klubu HC Vítkovice. Riharda brālis Roberts Bukarts arī ir profesionāls hokejists. Junioru vecumā spēlējis sporta skolas "Sāga" sastāvā, taču tad pievienojies MHL vienībai Stupino "Kapitan", kuras sastāvā aizvadīja 2011.—12. gada sezonu. Nākamajā sezonā spēlēja HK Rīga rindās, taču tad pārcēlās uz Ziemeļameriku. No 2013. līdz 2016. gadam uzbrucējs spēlēja Rietumu hokeja līgas klubos Brendonas "Wheat Kings" un Portlendas "Winterhawks", 2015.—16. gada sezonas nogalē aizvadot arī savu debijas spēli AHL. 2016.—17. gada sezonas lielāko daļu aizvadīja ECHL, taču 14 spēlēs laukumā devās arī Amerikas hokeja līgas vienības Springfīldas "Thunderbirds" sastāvā. Nākamajā sezonā Bukarts atgriezās Eiropā, sezonu uzsākot Čehijas Ekstralīgas vienībā HK Zlīna, tad pievienojoties Rīgas "Dinamo", bet sezonu noslēdzot Vācijas hokeja līgas kluba Berlīnes "Eisbären" sastāvā. Arī turpmākās divas sezonas uzbrucējs aizvadīja Vācijā, Švenningeres "Wild Wings" un Düsseldorfer EG rindās. 2022. - 23. sezonu aizvadīja Austrijas hokejā līgā pārstāvot EC KAC, nospēlēja ļoti rezultatīvu sezonu. 2023. gada Pasaules čempionātā, Latvijas izlasei izcīnot bronzas medaļas, Bukarts ar trīs vārtiem un astoņām rezultatīvām piespēlēm kļuva par turnīra ceturto rezultatīvāko spēlētāju. Pēc laba pasaules čempionāta, izdevās parakstīt līgumu ar Šveices Nacionālās Līgas komandu EHC Biel. 2024. gada janvārī pievienojās Čehijas Ekstralīgas klubam HC Vítkovice. «Latvijas hokeja izlase PČ noslēgumā saglabā vislabāko spēli mazākumā». Sportacentrs.com (latviešu). 2023-05-29. Skatīts: 2023-05-30. «Rihards Bukarts oficiāli pievienojas brālim Robertam Čehijas klubā». Sportacentrs.com. 2024. gada 19. janvārī. Skatīts: 2024. gada 18. janvāris. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski)