Espens Knutsens (norvēģu: Espen Knutsen; dzimis 1972. gada 12. janvārī) ir bijušais norvēģu hokejists, centra uzbrucējs, tagad treneris. Pašlaik (2014) Knutsens in Norvēģijas hokeja līgas kluba Vålerenga Ishockey galvenais treneris. Karjeras laikā aizvadījis 207 spēles Nacionālās hokeja līgas klubos Anahaimas "Mighty Ducks" un Kolumbusas "Blue Jackets". 2000. gadā izcīnījis Zviedrijas, bet 1991., 1992. un 1993. gadā — Norvēģijas čempiona titulus. Profesionāļa karjeru Knutsens sāka 1988.—89. gada sezonā Norvēģijas hokeja līgas vienībā Vålerenga Ishockey. Tās rindās viņš jau drīz kļuva par vienu no komandas vadošajiem uzbrucējiem. 1991., 1992. un 1993. gadā kopā ar komandu izcīnīja Norvēģijas čempiona titulu. 1994. gadā uzbrucējs pievienojās Zviedrijas Elitsērijas vienībai Djurgårdens IF. 1996.—97. gada sezonā viņš bija komandas rezultatīvākais spēlētājs. 1997.—98. gada sezonā Knutsens pārcēlās uz Ziemeļameriku, aizvadot 19 spēles NHL kluba Anahaimas "Mighty Ducks" rindās. Lielāko sezonas daļu gan hokejists pavadīja AHL, pēc tās noslēguma atgriežoties Zviedrijā. Djurgårdens IF rindās Knutsens aizvadīja vēl divas spēles, līdz atgriezās NHL. 2000. gadā kopā ar klubu viņš izcīnīja Zviedrijas čempiona titulu. No 2000. līdz 2003. gadam Knutsens spēlēja NHL vienībā Kolumbusas "Blue Jackets". 2003.—04. gada sezonā hokejists "Blue Jackets" rindās vietu zaudēja, kā rezultātā atgriezās Djurgårdens IF. Pēc 2004.—05. gada sezonas beidza karjeru. Norvēģijas hokeja izlases rindās spēlējis 1994. gada olimpisko spēļu turnīrā, kā arī četros Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)