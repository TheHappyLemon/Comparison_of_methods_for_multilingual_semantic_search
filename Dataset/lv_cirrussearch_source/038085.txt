Žoau Paulu Batista (portugāļu: João Paulo Batista; dzimis 1981. gada 29. oktobrī Olindā, Pernambuko štatā, Brazīlijā) ir brazīliešu basketbolists, spēlē spēka uzbrucēja pozīcijā, Brazīlijas basketbola izlases dalībnieks. Pašlaik (2020) pārstāv Brazīlijas klubu Decisão Engenharia/Minas. 2004. gadā Ž. P. Batista pārcēlās uz Gonzagas universitāti un tās NCAA komandu "Bulldogs" (iepriekš viņš pārstāvēja divas citas augstskolas NCAA līgā). Neraugoties uz labo koledžu basketbola statistiku Ž. P. Batista 2006. gada NBA draftā netika izvēlēts (viņam bija jau 25 gadi, kas ir liels vecums priekš draftā iekļauta jaunā basketbolista). Batista gan spēlēja NBA Vasaras līgā Lasvegasā Minesotas "Timberwolves" sastāvā, taču klubs neparakstīja līgumu ar spēlētāju. Par pirmo klubu Ž. P. Batistas Eiropas karjerā kļuva Lietuvas basketbola klubs Viļņas "Lietuvos Rytas". Tā sastāvā viņš kļuva par 2006.—2007. gada sezonas Baltijas Basketbola līgas čempionu, bet ULEB kausā nokļuva līdz finālspēlei, kurā piekāpās Madrides "Real". 2008. gada februārī, pēc neveiksmīga sezonas sākuma "Lietuvos Rytas" sastāvā, Ž. P. Batista pievienojās Latvijas klubam Rīgas "Barons/LMT", kura sastāvā kļuva par 2008. gada Latvijas Basketbola līgas čempionu un uzvarēja FIBA Eiropas izaicinājuma kausā. Pēc šīs sezonas pārcēlās uz Francijas Basketbola līgas klubu Lemānas "Sarthe" un daudzas sezonas aizvadīja Francijas līgas klubos. Pēc tam atgriezies Brazīlijā, kur turpina spēlēt profesionālā līmenī. Brazīlijas izlases sastāvā Ž. P. Batista izcīnīja uzvaru 2009. gada Amerikas čempionātā un 10. vietu 2010. gada Pasaules čempionātā. Tāpat uzvarējis arī Panamerikas spēlēs un Dienvidamerikas čempionātā. Brazīlijas izlases sastāvā, kas spēlēja 2012. gada olimpiskajās spēlēs Londonā, Ž. P. Batista netika iekļauts, garo spēlētāju pozīcijās viņu izkonkurēja NBA spēlētāji Nene, Andersons Varežau un Tjagu Spliters. Batista pievienojas "Barons/LMT" Sportacentrs.com ESPN profils (angliski)