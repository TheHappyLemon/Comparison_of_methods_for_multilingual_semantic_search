Radžaampatu salas (indonēziešu: Kepulauan Raja Ampat) ir arhipelāgs Indonēzijā. Administratīvi ietilpst Dienvidrietumu Papua provincē, lielākā daļa veido atsevišķu Radžaampatas apriņķi, bet Salavati salas dienviddaļa ietlpst Soronas apriņķī. Lielākā apdzīvotā vieta ir Radžaampatas apriņķa centrs Vaisai. Arhipelāga nosaukums tulkojumā nozīmē ‘Četru radžu salas’, kas cēlies no vietējās mitoloģijas par sievieti, kas atradusi septiņas olas. Četras no tām pārvērtušās par četru galveno salu karaļiem, bet pārējās — par rēgu, sievieti un akmeni. Vēsturiski arhipelāgā dažādos laikos pastāvējušas piecas tradicionālās karalistes — Vaigeo, Salavati, Sailolofa, Misoola un Vaigama. Kopš 15. gadsimta arhipelāga karalistes atradušās Tidores sultanāta ietekmē vai vasaļatkarībā. Salas izvietojušās Jaungvinejas ziemeļrietumu piekrastē. Ziemeļos tās apskalo Klusais okeāns, rietumos — halmaheras jūra, bet dienvidos — Seramas jūra. Sastāv pēc dažādiem avotiem no 612—1800 salām un klintīm. Lielākās salas ir Vaigeo (3155 km²), Misoola (2034 km²), Salavati (1623 km²), Batanta (453 km²), Gama (194 km²) un Kofiau (153 km²). Salu reljefs pārsvarā līdzens, dominē pārpurvojušās zemienes; vietām zemi kalni, augstākais punkts ir Batantas kalns (1184 m vjl) Batantas salā. Valda tropiskais klimats. Ainavā dominē tropiskie lietusmeži, piekrastēs — mangrovju audzes. Lielākā daļa iedzīvotāju ir runā austronēziešu un papuasu valodās. Lielākā daļa iedzīvotāju ir kristieši (protestanti 67,3%, katoļi 0,8%), bet ap trešdaļa — musulmaņi (31,8%). Vikikrātuvē par šo tēmu ir pieejami multivides faili. Skatīt: Radžaampatu salas.