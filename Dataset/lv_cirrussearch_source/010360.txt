Dānijas karogs jeb Danebrogs (dāņu: Dannebrog, IPA: [ˈtænəˌpʁoːˀ]) ir sarkans karogs ar baltu skandināvu krustu, kura vertikālā daļa atrodas tuvāk masta daļai. Dannebrogs ir pasaulē vecākais joprojām lietotais valsts karogs. Uz kristietību simbolizējošā dāņu krusta pamata izveidojusies Ziemeļu krusta tradīcija, ko laika gaitā pārmantojušas arī visas pārējās Ziemeļvalstis, izņemot Grenlandi. Dānijas karogs ietekmējis arī Ventspils, Cēsu un vairāku Latvijas pilsētu simbolus. 2019. gada 15. jūnijā par godu karoga astoņsimtgadei Dānijas karaliene Margrēte II viesojās Tallinā, bet dažādi svētku pasākumi notikā visā Dānijā. Kā vēsta leģenda, karogs esot nokritis no debesīm 1219. gada 15. jūnijā notiekošās Lindanises kaujas laikā starp Valdemāra II vadītajiem dāņu un vācu krustnešiem un karaļa vasaļa, rietumslāvu kņaza Viclava karadraudzi, kam uzbrukuši igauņu pagānu karaspēks. Karogs no debesīm esot nokritis brīdī, kad Valdemāra II vadītajam karaspēkam klājies smagi, un Lundas arhibīskaps Andreass Sunesens ar izmisīgām lūgšanām vērsies pēc Dieva pēc palīdzības. Tas esot bijis pagrieziena punkts kaujas gaitā un palīdzējis Valdemāra II karaspēkam tomēr izcīnīt uzvaru. Livonijas hronikas Lindanises kaujas aprakstā gan par karogu nekas nav minēts, bet norādīts, ka kaujā nogalināts jaunieceltais Igaunijas bīskaps Teoderihs no Turaidas. Pēc citas, mazāk populāras leģendas, Dānijas karoga nokrišana no debesīm tiek minēta saistībā ar kādu citu Livonijā 1208. gadā notikušu kauju. Tomēr, neskatoties uz to, par Dānijas karoga dzimšanas dienu uzskata tieši 1219. gada 15. jūniju. Pirmais avots, kas apstiprina tiešu Dānijas karoga saistību ar dāņu karali, atrodams nīderlandiešu ģerboņu kolekcijā, kas veidota laikā starp 1340. un 1370. gadu.[nepieciešama atsauce] «Noteikumi par personvārdu rakstību un lietošanu latviešu valodā, kā arī to identifikāciju». likumi.lv. 2018. gada 2. marts. Skatīts: 2019. gada 16. jūnijā. Latviešu valodā līdzskaņu dubultojums patskaņa priekšā nav raksturīgs, piemēram, Ķerāns (nevis Ķerrāns), Zuments (nevis Zumments), Eniņš (nevis Enniņš), Danebrogs (nevis Dannebrogs); Craig Glenday. Guinness World Records 2010: The Book of the Decade. Jim Pattison Group, 2009. 119. lpp. «Dānija svin nacionālā karoga 800.gadadienu». jauns.lv. 2019. gada 16. jūnijs. Skatīts: 2019. gada 16. jūnijā. «Dānija svin nacionālā karoga 800.gadadienu». tvnet.lv. 2019. gada 16. jūnijs. Skatīts: 2019. gada 16. jūnijā. Viesturs Sprūde. «1219. gada 15. jūnijā. No debesīm nokrīt Dānijas karogs». Latvijas Avīze, 2019. gada 15. jūnijs. Skatīts: 2019. gada 16. jūnijā.