Prysmian S.p.A. ir Itālijā reģistrēts uzņēmums, kas ražo un izplata elektrības un sakaru kabeļus. Galvenais birojs atrodas Milānā. Uzņēmums ir dibināts 2005. gadā. Prysmian Group pārstāv produkciju ar zīmoliem: Prysmian, General Cable, Draka. Prysmian bija pasaulē pirmais kabeļu ražotājs pēc ienākumiem (2011. gadā). Prysmian akcijas tiek kotētas biržā Borsa Italiana. 2020. gada augustā lielākie akcionāri bija: BlackRock, Inc (4,6 %), Credit Agricole S.A. (4,6 %), Clubtre S.p.A. (4,5 %). Prysmian pirmsākums ir 1879. gadā, kad gumijas izstrādājumu ražotājs Pirelli, kas dibināts 1872. gadā, izveidoja apakšuzņēmumu Pirelli Cavi e Sistemi kabeļu ražošanai. 1881. gadā tas no inženierkaraspēka saņēma pasūtījumu zemūdens telegrāfa kabeļu izgatavošanai. 1886. gadā atklāta zemūdens kabeļu rūpnīca Specijā. Uzņēmums arī piedalījās telegrāfa tīkla izveidē visā Itālijā, kā arī elektrotīkla izveidē Milānā. Tas arī izgatavoja telegrāfa kabeļus Itālijas kolonijām. 1925. gadā Pirelli Cavi e Sistemi realizēja 5150 km gara zemūdens telegrāfa kabeļa izveidi no Itālijas līdz Amerikai. 1950. gadā Pasta dienesta ministrijas uzdevumā uzņēmums piegādāja kabeļus pilsētu telefona un televīzijas tīklu ierīkošanai. 1982. gadā Pirelli kļuva par pirmo ražotāju Itālijā, kas sāka ražot optiskās šķiedras kabeļus, izveidojot kopuzņēmumu ar STET. 1998. gadā Pirelli Cavi e Sistemi sāka uzņēmumu iegādes kampaņu. Tika iegādāts energokabeļu bizness no Siemens, BICC un Metal Manufacturers Ltd, kā arī divas NKF rūpnīcas. Pirelli 2000. gadu sākumā nolēma pārdot tā kabeļu nodaļu, tāpēc tika veiktas grupas strukturālas un organizatoriskas pārmaiņas. 2005. gadā ASV investīciju uzņēmums Goldman Sachs dibināja uzņēmumu Prysmian Srl, lai no Pirelli & C. S.p.A. iegādātos Pirelli Cavi e Sistemi. 2007. gada 16. janvārī Prysmian reģistrēts kā akciju sabiedrība Prysmian S.p.A. 2007. gada 3. maijā Prysmian akcijas sāktas kotēt Borsa Italiana, un 2007. gada 24. septembrī uzņēmums iekļuva biržas indeksā S&P Mib. 2009. gadā Goldman Sachs pārdeva savas Prysmian kapitāldaļas. 2010. gada 22. novembrī Prysmian paziņoja, ka plāno apvienoties ar Nīderlandes kabeļu ražotāju Draka. Darījums pabeigts 2011. gada 8. februārī. Abi uzņemumi apvienojās, izveidojot Prysmian Group, oficiālo nosaukumu atstajot Prysmian S.p.A.. 2014. gada 9. jūlijā no Harju Elekter par 6,2 miljoniem EUR nopirktas AS Draka Keila Cables 34 % kapitāldaļas, tādējādi Prysmian kļūstot par Draka Keila Cables 100 % īpašnieku. 2015. gadā tika iegādāts ASV uzņēmums Gulf Coast Downhole Technologies, kas ražoja aprīkojumu naftas un gāzes rūpniecībai. 2016. gadā Prysmian palielināja daļu Omānas uzņēmumā Oman Cables Industry (SAOG) līdz 51 %. 2016. gadā tika iegādāts Ķīnas uzņēmums Shen Huan Cable un Corning kabeļu bizness Vācijā. 2017. gada decembrī tika panākta vienošanās par ASV kabeļu ražotāja General Cable iegādi par 3 miljardiem ASV dolāru; darījums tika pabeigts 2018. gada 6. jūnijā. 2019. gada 23. novembrī Prysmian un Siemens konsorcijs klientam (National Grid Electricity Transmission and ScottishPower Transmission) nodeva elektrokabeli Western Link, kas savienoja Skotiju ar Angliju un Velsu, un darbojās ar spriegumu 600 kV, kas ir rekords izolētam kabelim. 2020. gada 22. jūlijā tika paziņots, ka Prysmian Group par 130 miljoniem CAD iegādāsies Kanādas uzņēmumu EHC Global, kas ražo ekalatoru margas, rullīšus un liftu troses. «Who are the top 15 global cable makers?». Arhivēts no oriģināla, laiks: 2013. gada 24. maijā. Skatīts: 2013. gada 1. jūlijā. «Ownership structure». Arhivēts no oriģināla, laiks: 2019. gada 1. oktobrī. Skatīts: 2019. gada 18. oktobrī. «History. From Pirelli Cavi to Prysmian». Arhivēts no oriģināla, laiks: 2013. gada 16. martā. Skatīts: 2013. gada 1. jūlijā. «AS Harju Elekter sold its holding in AS Draka Keila Cables». Arhivēts no oriģināla, laiks: 2016. gada 7. martā. Skatīts: 2014. gada 8. oktobrī. PRYSMIAN ANNOUNCES THE TAKING OVER OF WESTERN LINK PROJECT Prysmian Group, 11/23/2019 Prysmian Finland (meitas uzņēmums Somijā) Prysmian vietne