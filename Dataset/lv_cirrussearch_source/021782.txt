Kriss Lī (angļu: Chris Lee; dzimis 1980. gada 3. oktobrī) ir bijušais kanādiešu hokejists, aizsargs. Karjeras otrajā pusē piecas sezonas aizvadīja Kontinentālās hokeja līgas klubā Magņitogorskas "Metallurg", divas reizes izcīnot Gagarina kausu. Kanādas hokeja izlases rindās izcīnījis olimpisko spēļu bronzas medaļu un pasaules čempionāta sudraba medaļu. Profesionāļa karjeru Lī sāka 2004.—05. gada sezonā Austrumkrasta hokeja līgas vienībā Floridas "Everblades". Tās rindās viņš spēlēja līdz 2006.—07. gada sezonas vidum, kad pārcēlās uz Amerikas hokeja līgas vienību Omahas "Knights". Turpmākās trīs sezonas Lī aizvadīja dažādos AHL klubos, līdz 2010. gada vasarā pievienojās Vācijas hokeja līgas klubam Ķelnes "Haie". "Haie" sastāvā Lī aizvadīja vienu sezonu, tad pievienojoties Manheimas "Adler" rindām. 2011.—12. gada sezonu Lī noslēdza kā visas Vācijas hokeja līgas rezultatīvākais aizsargs, iegūstot arī līgas labāka aizsarga balvu. 2012.—13. gada sezonā viņš spēlēja Zviedrijas Elitsērijas komandā Färjestads BK, arī to noslēdzot kā visas līgas rezultatīvākais aizsargs. 2013. gada vasarā pievienojās Maika Kīnana vadītajam KHL klubam Magņitogorskas "Metallurg". Lī tika atzīts par visas līgas septembra labāko aizsargu. Sezonas izskaņā kopā ar "Metallurg" izcīnīja Gagarina kausu, finālsērijā ar 4—3 pārspējot Prāgas "Lev". 2016. gadā Lī kopā ar "Metallurg" izcīnīja vēl vienu Gagarina kausa titulu, tiekot iekļauts arī līgas simboliskajā izlasē. 2017. gadā bija KHL rezultatīvākais aizsargs. 2017. gada augusta nogalē pievienojās NHL klubam Losandželosas "Kings" uz pārbaudes laiku, tomēr pēc to neizturēja un atgriezās "Metallurg" sastāvā. Pēc sezonas beigām noslēdza karjeru. Olympedia profils (angliski) Eliteprospects profils (angliski) Internet Hockey Database profils (angliski) KHL profils (angliski)