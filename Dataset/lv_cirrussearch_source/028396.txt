Ūdensvardes, ūdensvaržu ģints (Pseudis) ir viena no kokvaržu dzimtas (Hylidae) ģintīm, kas apvieno 7 mūsdienās dzīvojošas varžu sugas. Tās ir izplatītas Dienvidamerikas tropu un subtropu joslā. Sastopamas Gajānā, Gviānā, Surinamā, Kolumbijā, Venecuēlā, Trinidādā, Brazīlijā, Paragvajā, Peru, Bolīvijā, Argentīnā un Urugvajā. Lielākā daļa sugu izplatītas uz austrumiem no Andu kalniem. Tikai paradoksālā varde (Pseudis paradoxa) dzīvo uz rietumiem no Andiem. Šīs vardes sastopamas zemienēs un nedzīvo augstkalnos, kā arī pašos Dienvidamerikas dienvidos. Visas ūdensvaržu sugas apdzīvo mierīgas, stāvošu ūdeņu ūdenstilpes. Lielākā sugu dažādība mīt Brazīlijā, no kurām četras (Minasžeraisas ūdensvarde, Tokantinsas ūdensvarde, Riugrandi ūdensvarde un Brazīlijas ūdensvarde) ir endēmas Brazīlijas varžu sugas. Lai arī ūdensvardes pieder pie "īstajām kokvardēm" (kokvaržu apakšdzimtai (Hylinae)), tās lielāko daļu dzīves pavada ūdenī un krastā izkāpj ļoti reti. Ģints pazīstama, pateicoties lielajiem kurkuļiem, īpaši lieli tie ir paradoksālajai vardei. To ķermeņa garums var sasniegt 25 cm. Kurkuļiem attīstoties, tie kļūst mazāki un pieaugušas vardes ir apmēram 8 cm lielas. Ūdensvaržu tuvākās radiniekces ir arlekīnvardes (Lysapsus), ar kurām tās kādreiz tika iedalītas kopīgā ģintī. Ūdensvaržu ģints (Pseudis) Brazīlijas ūdensvarde (Pseudis bolbodactyla) Dienvidamerikas ūdensvarde (Pseudis platensis) Mazā ūdensvarde (Pseudis minuta) Minasžeraisas ūdensvarde (Pseudis fusca) Paradoksālā varde (Pseudis paradoxa) Riugrandi ūdensvarde (Pseudis cardosoi) Tokantinsas ūdensvarde (Pseudis tocantins) Genus Pseudis Pseudis paradoxa (Linnaeus, 1758) Frost, Darrel R. (2013). "Pseudis Wagler, 1830". Amphibian Species of the World 5.6, an Online Reference. American Museum of Natural History. Retrieved 11 December 2013. «Pseudis Paradoxa – The Paradoxical Frog That Shrinks as It Grows». Arhivēts no oriģināla, laiks: 2015. gada 18. martā. Skatīts: 2015. gada 30. martā.