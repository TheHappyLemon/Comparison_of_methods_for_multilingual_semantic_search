Bulakana (filipīniešu: Lalawigan ng Bulacan, angļu: Province of Bulacan) ir viena no Filipīnu provincēm valsts vidusdaļā, Centrālās Lusonas reģionā. Administratīvi dalās 4 pilsētās un 20 municipalitātēs un sīkāk 569 barangajās. Provinces centrs ir Malolosa, bet lielākā pilsēta — Sanhosē del Monte. Provinci apdzīvo galvenokārt tagali (90 %) un pampangi (8 %). Province izvietojusies Lusonas salas vidusdaļā Angatas upes baseinā. Rietumos robežojas ar Pampangu, ziemeļos — ar Nuevaesihu, austrumos — ar Auroru un Kesonu, bet dienvidos — ar Risalu un Galvaspilsētas reģiona Kesonsitijas, Kalookanas, Valensuelas, Malabonas un Navotasas pilsētām. Dienvidrietumos provinces krastus apskalo Dienvidķīnas jūras Manilas līcis. Reljefā provinces centrālajā un rietumu daļā dominē auglīga zemiene, bet austrumdaļā paceļas Sjerramadres grēda. Augstākais kalns ir Oriods (1188 m vjl) provinces dienvidaustrumos. Provinces nosaukums cēlies no kokvilnas (tagalu: bulak), kas plaši audzēta šajā reģionā. Par provinces dibināšanas datumu tiek uzskatīts 1578. gada 30. aprīlis, kad augustīniešu misionāri Tabangas upes lejtecē dibināja Bulakanas (Bulakan) pilsētiņu. 1582. gadā minēta Bulakanas alkaldija ar vairākām enkomjendām. Mūsdienu provinces robežas nostiprinājās 1848. gadā. 1901. gadā provinces centrs tika pārcelts uz Malolosu. 1975. gadā no Bulakanas tika nodalīta Valensuelas municipalitāte un iekļauta jaundibināmajā Galvaspilsētas reģionā. Vikikrātuvē par šo tēmu ir pieejami multivides faili. Skatīt: Bulakana.