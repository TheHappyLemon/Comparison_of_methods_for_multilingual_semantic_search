Deivids Moriss Robinsons (angļu: David Maurice Robinson; dzimis 1965. gada 6. augustā Keivestā, Floridas štatā, ASV) ir bijušais amerikāņu basketbolists, spēlējis centra pozīcijā, bijis ASV basketbola izlases dalībnieks. Visu profesionāļa karjeru aizvadījis NBA kluba Sanantonio "Spurs" sastāvā. 1987. gada NBA draftā viņu "Spurs" izraudzījās ar kopējo pirmo numuru. 2009. gadā viņš kopā ar Maiklu Džordanu, Džonu Stoktonu, Džeriju Slonu un Viviāni Stingeri uzņemts basketbola slavas zālē. D. Robinsons tiek uzskatīts par vienu no visu laiku izcilākajiem centra spēlētājiem visā NBA vēsturē. 1996. gadā tika nosaukts par vienu no 50 izcilākajiem NBA spēlētājiem visā līgas vēsturē. D. Robinsons kļuva par ceturto spēlētāju līgas vēsturē, kurš guvis quadruple-double, tas notika 1994. gada 17. februārī. ASV basketbola izlases sastāvā piedalījies trijās Olimpiskajās spēlēs (1988, 1992, 1996), visās trijās viņa pārstāvētā izlase guva uzvaru turnīrā. Tāpat D. Robinsons ir guvis uzvaru 1986. gada Pasaules čempionātā un sudraba medaļu 1987. gada Panamerikas spēlēs. Vikikrātuvē par šo tēmu ir pieejami multivides faili. Skatīt: Deivids Robinsons. NBA profils (angliski) Basketball Reference profils (angliski)