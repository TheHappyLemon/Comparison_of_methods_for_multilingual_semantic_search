DOS-2 (krievu: ДОС-2) bija PSRS DOS sērijas otrā orbitālā stacija. Tā tika zaudēta nesējraķetes avārijā 1972. gada 29. jūlijā. DOS-2 tika būvēta kā stacijas Saljut-1 (DOS-1) rezerve. Ja tā būtu veiksmīgi palaista orbītā, stacijai piešķirtu nosaukumu Saljut-2. Saljut-1 resursi bija paredzēti trīs cilvēku apkalpei. Pēc kosmosa kuģa Sojuz-11 katastrofas, kad no stacijas atgriežoties uz zemi gāja bojā visa apkalpe, kosmosa kuģis Sojuz 7KT-OK tika modificēts. Jaunā kuģa versija Sojuz 7K-T varēja pārvadāt tikai divus kosmonautus, tādēļ DOS-2 bija paredzētas divu kosmonautu apkalpes. Tika saformētas četras apkalpes, no kurām divas dotos uz staciju: Aleksejs Ļeonovs un Valērijs Kubasovs; Vasilijs Lazarevs un Oļegs Makarovs; Aleksejs Gubarevs un Georgijs Grečko; Pjotrs Kļimuks un Vitālijs Sevastjanovs. Pēc DOS-2 zaudēšanas šīs apkalpes tika pārceltas ekspedīcijām uz staciju DOS-3, ko bija plānots palaist 1973. gadā. DOS-2 tika palaista 1972. gada 29. jūlijā 03:21 UTC ar nesējraķeti Proton-K no Baikonuras kosmodroma starta laukuma 81 / 24. 162 sekundes pēc starta sabojājās viens no četriem otrās pakāpes dzinējiem, un stacija vairs nevarēja sasniegt orbītu; tā iekrita Klusajā okeānā. David J. Shayler, Rex D. Hall. Soyuz: A Universal Spacecraft. Springer-Praxis Books in Astronomy and Space Sciences. Springer Science+Business Media, 2003. ISBN 1-85233-657-9. Salyut 1, (2) / DOS 1, 2 Krebs, Gunter D