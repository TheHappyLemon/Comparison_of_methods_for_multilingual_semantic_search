Galifreja ir izdomāta planēta Apvienotās Karalistes televīzijas seriālā Doctor Who. Tā ir Laika pavēlnieku dzimtā planēta, šūpulis civilizācijai, kurai pieder galvenais varonis Doktors. Tā atrodas binārā zvaigžņu sistēmā 250 miljonu gaismas gadu attālumā no Zemes. Pirmo reizi tā tika parādīta epizodē The War Games (1969), lai gan tās nosaukums tika pieminēts tikai epizodē The Time Warrior (1973—1974). Atjaunotajā seriālā, kas tiek demonstrēts kopš 2005. gada, Galifreju sākotnēji pieminēja kā iznīcinātu Laika karā, kas norisinājās starp Laika pavēlniekiem un dalekiem. Taču epizodes The Day of the Doctor (2013) noslēgumā tiek atklāts, ka Galifreja ir faktiski pārdzīvojusi Laika karu, lai gan tā "sasalusi laikā" un pārvietota alternatīvā dimensijā, No kosmosa Galifreja redzama kā dzelteni oranža planēta. Planētu no kosmiskiem uzbrukumiem pasargāja barjera, saukta par kvantu spēka lauku, bet no teleportācijas uzbrukumiem — īpašas transdukcijas barjeras. Galifrejas galvenā pilsēta sastāv no spožiem torņiem, kurus aizsargā varens stikla kupols. Ārpus tās ir tuksnesis ar sarkanas zāles līdzenumiem. Planētas tā saucamā "otrā pilsēta" ir Arkādija (Arcadia). Uz Galifrejas mīt Laika pavēlnieki, sena un ļoti inteliģenta rase. Epizodē The Sound of Drums desmitais Doktors nodēvē Laika Pavēlniekus par "visvecāko un varenāko rasi Visumā". Oriģinālajā seriālā, kas ilga no 1963. līdz 1989. gadam, ir maz detaļu par pašas planētas vēsturi. Epizodē The End of the Word (2005) devītais Doktors paziņo, ka viņa dzimtā planēta un Laika pavēlnieki ir iznīcināti karā. Pēc tam epizodē Dalek (2005) atklājas, ka pēdējais lielais Laika karš bija karš starp Laika pavēlniekiem un dalekiem, tas beidzās ar abu pušu iznīcināšanu un, šķiet, tikai ar diviem izdzīvojušajiem: Doktoru un vientuļu daleku, kas kaut kādā veidā bija ceļojuši laikā un avarējuši uz Zemes. Šīs epizodes beigās izdzīvojušais daleks pašiznīcinās, un devītais Doktors domā, ka tagad viņš ir vienīgais Laika karā izdzīvojušais. Tomēr daleki atgriežas epizodē Bad Wolf/The Parting of the Ways (2005) un pēc tam vairākās citās epizodēs. Richards, Justin (October 2014). "Gallifrey". The Essential Doctor Who (Panini UK Ltd) (3: Alien Worlds): 31.