Boriss Mihailovs (krievu: Борис Петрович Михайлов; dzimis 1944. gada 6. oktobrī) ir bijušais krievu hokejists, labās malas uzbrucējs, PSRS hokeja izlases dalībnieks, vēlāk arī treneris. PSRS izlases rindās kļuvis par divkārtēju olimpisko čempionu, astoņkārtēju Pasaules čempionu. Lielāko daļu karjeras Mihailovs aizvadīja Maskavas CSKA rindās, kļūstot arī par vienpadsmitkārtēju PSRS hokeja līgas čempionu. 2000. gadā iekļauts IIHF Slavas zālē. Profesionāļa karjeru Mihailovs uzsāka 1962.—63. gada sezonā PSRS hokeja līgas kluba Saratovas "Kristall" sastāvā. No 1965. līdz 1967. gadam hokejists spēlēja Jaroslavļas "Lokomotiv" sastāvā, taču tad pievienojās Maskavas CSKA rindām, tās sastāvā vēlāk kļūstot par vienpadsmitkārtēju līgas čempionu, ilgus gadu spēlējot vienā maiņā ar Valēriju Harlamovu un Vladimiru Petrovu. CSKA Mihailovs spēlēja līdz 1980.—81. gada sezonas noslēgumam, kad beidza savu karjeru. PSRS hokeja izlases sastāvā spēlējis trīs olimpisko spēļu turnīros, 13 Pasaules čempionātos, kā arī 1972. un 1974. gada PSRS-Kanādas supersērijās. No 1972. līdz 1980. gadam uzbrucējs pildīja arī izlases kapteiņa funkcijas. 1973. un 1979. gada Pasaules čempionātos Mihailovs tika atzīts par turnīra labāko uzbrucēju, tiekot iekļauts arī tā simboliskajā izlasē. 1974. gada Pasaules čempionātu hokejists noslēdza kā turnīra rezultatīvākais spēlētājs. Laika periodos no 1981. līdz 1984., no 1992. līdz 1997., kā arī no 2002. līdz 2005. gadam Mihailovs ir bijis Krievijas hokeja kluba Sanktpēterburgas SKA galvenais treneris. No 1998. līdz 2001. gadam Mihailovs vadīja Maskavas CSKA. No 1993. līdz 1995. gadam, kā arī no 2001. līdz 2002. gadam Mihailovs bija Krievijas izlases galvenais treneris, 1993. gada Pasaules čempionātā izcīnot zelta medaļas. No 2007. līdz 2009. gadam vadīja Krievijas Superlīgas klubu Novokuzņeckas "Metallurg". Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski)