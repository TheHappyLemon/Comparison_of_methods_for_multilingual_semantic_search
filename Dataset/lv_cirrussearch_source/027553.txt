Raibais fazāns jeb Japānas fazāns (Phasianus versicolor) ir endēma fazānu dzimtas (Phasianidae) vistveidīgo putnu suga, kuras savvaļas dabīgais izplatības areāls aptver Japānas salu arhipelāgu. Izdala 4 pasugas. Mūsdienās šī suga ir introducēta arī Havaju salās un Rietumeiropā. Raibais fazāns ir Japānas nacionālais putns. Raibais fazāns 2012. gadā ir novērots arī savvaļā Latvijā, bet, visticamākais, tas ir bijis izbēdzis putns no kādas audzētavas. Latvijā noturīga fazānu savvaļas populācija neveidojas, jo bez cilvēka palīdzības ziemu pārciest tie nevar. Tā kā parastais fazāns un raibais fazāns savstarpēji hibridizējas, Japānā parastos fazānus ir aizliegts ievest. Rietumeiropā raibais fazāns jau vairāku gadu garumā ir hibridizējies ar parasto fazānu un mūsdienās Eiropā vairs nav sastopama tīra raibā fazāna suga. Havaju salās raibais fazāns ir labi iedzīvojies un tā populācija ir stabila, tomēr arī tur sugas izdzīvošanu apdraud parastais fazāns. Raibais fazāns ir vidēji liels vistveidīgais putns ar garu asti, lai gan gara ir nevis aste, bet virsastes dekoratīvās spalvas. Raibajam fazānam raksturīgs dzimumu dimorfisms. Tēviņš ir nedaudz lielāks kā mātīte un tā apspalvojums ir ļoti košs un krāsains. Tā krūtis, pavēdere un kakla pamatne ir tumši zaļas, kakls violeti zils ar metālisku spīdumu, pleci raibumoti, it kā būtu klāti ar bronzas zvīņām. Mugura, spārni gaiši zili un aste svītrota — gaiši zili rozīga ar tumši violetu, arī spārnu gaišajās lidspalvās redzami tumšāki kakao brūni lāsumi. Tēviņam ir arī koši sarkana, neapspalvota seja ar labi attīstītu paseksti un seksti, galvas virsa gaiši zila, bet dubultais cekuls kā divas austiņas tumši zaļš. Knābis un kājas gaiši pelēki. Mātīte ir neuzkrītoša, raibumoti pelēkbrūna. Ķermeņa augšpuse nedaudz tumšāka kā apakšpuse. Tēviņa ķermeņa garums kopā ar asti ir apmēram 75—89 cm, astes garums 27—42 cm, svars 900—1400 g, mātītes garums ir 53—62 cm, astes garums 20—27 cm, svars 692—970 g. Raibais fazāns ir nedaudz mazāks, kā tā tuvākais radinieks parastais fazāns. Teritorijās (introdukcijas vietās), kurās pārklājas parastā un raibā fazāna izplatība, kā arī nebrīvē abas sugas savstarpēji krustojas. To pēcnācēji ir ļoti tumši, bieži melni ar tumšiem, olīvzaļiem spārniem. Raibais fazāns ir parasta suga savā izplatības areālā. Tas uzturas skrajos mežos, dažādās atklātās ainavās, lauksaimniecības zemes ieskaitot. To bieži var novērot apdzīvoto vietu tuvumā. Putns ir ļoti kautrīgs un uzmanīgs, briesmu gadījumā, ātri skrienot, slēpjas zālē vai krūmos. Japānā ir novērots, ka raibais fazāns ļoti jutīgi uztver zemestrīču vibrācijas, arī tādas, kuras cilvēks nesajūt. Par vibrācijām tas ziņo ar skaļiem kliedzieniem. Raibais fazāns ir vājš lidotājs un labprātāk skrien, nevis lido. Skrienot tas var sasniegt ātrumu 32 km/h. Raibais fazāns tāpat kā parastais fazāns ir visēdājs un barojas gan ar kukaiņiem un citiem bezmugurkaulniekiem, gan ar nelieliem mugurkaulniekiem, piemēram, čūskām, ķirzakām, maziem zīdītājiem un putniem, gan ar augļiem, sēklām un augu lapām. Salīdzinot abas sugas, raibais fazāns patērē vairāk veģetāro barību kā parastais fazāns. Vairošanās sezona raibajam fazānam ir no aprīļa līdz jūnijam. Katram tēviņam riesta laikā ir sava teritorija un tas sapārojas ar vairākām mātītēm. Par putnēniem rūpējas tikai māte. Ligzda ir vienkārša iedobe zemē, kas izklāta ar sausu zāli un lapām. Tā atrodas uz zemes zem kāda krūma vai koka. Dējumā 6—12 gaiši brūnas olas, perē tikai mātīte. Inkubācijas periods ilgst 23—25 dienas. Mazuļi ir ligzdbēgļi un drīz pēc izšķilšanās seko savai mātei, kura tos rūpīgi uzmana, apsargā, sasilda un ierāda labākās barošanās vietas. Dzimumbriedumu jaunie putni sasniedz gada vecumā. Raibajam fazānam ir 4 pasugas: Phasianus versicolor versicolor — nominālpasuga, sastopama Honsju salas dienvidrietumos un Kjusju salā. Vistumšākā un krāsās piesātinātākā no visām pasugām; Phasianus versicolor robustipes — sastopams Honsju ziemeļrietumos un Sado salā. Visgaišākā no visām pasugām, galva bronzas krāsā; Phasianus versicolor tanensis — sastopams Honsju dienviddaļā un Kjusju salā. Gaišāks kā nominālpasuga, apspalvojumā vairāk zilo un violeto toņu; Phasianus versicolor tohkaidi — sastopams Honsju centrālajā un rietumu daļā un Šikoku salā. World Bird List: Pheasants, partridges, francolins «Green Pheasant». Arhivēts no oriģināla, laiks: 2006. gada 26. maijā. Skatīts: 2006. gada 19. aprīlī. «Kokucho(The national bird)». Arhivēts no oriģināla, laiks: 2014. gada 13. septembrī. Skatīts: 2015. gada 6. februārī. Putni dabā[novecojusi saite] «Pheasants: Green Pheasant». Arhivēts no oriģināla, laiks: 2006. gada 26. maijā. Skatīts: 2006. gada 19. aprīlī. Faisan verde Alive: Green Pheasant (Phasianus versicolor) «Common Pheasant (Birds)». Arhivēts no oriģināla, laiks: 2015. gada 6. jūlijā. Skatīts: 2015. gada 6. februārī. «Beauty of Birds: Green Pheasants aka Japanese Green Pheasants». Arhivēts no oriģināla, laiks: 2014. gada 21. decembrī. Skatīts: 2015. gada 6. februārī. Wild in Japan: Pheasants Avibase: Green Pheasant (Phasianus versicolor) Vieillot, 1825 IBC: Green Pheasant (Phasianus versicolor) Arhivēts 2015. gada 8. aprīlī, Wayback Machine vietnē. Bird Life: Green Pheasant Phasianus versicolor Arhivēts 2016. gada 5. martā, Wayback Machine vietnē. Oiseaux-birds: The Pheasants Arhivēts 2013. gada 14. jūnijā, Wayback Machine vietnē.