Tarlaka (filipīniešu: Lalawigan ng Tarlac, angļu: Province of Tarlac, pampangu: Lalawigan ning Tarlac, pangasinanu: Probinsia na Tarlac, iloku: Probinsia ti Tarlac) ir viena no Filipīnu provincēm valsts ziemeļdaļā, Centrālās Lusonas reģionā. Administratīvi dalās 1 pilsētā un 17 municipalitātēs un sīkāk 511 barangajās. Provinces centrs un lielākā pilsēta ir Tarlaka. Provincē jaukts iedzīvotāju sastāvs, to apdzīvo pampangi, pangasini, iloki un tagali. Province izvietojusies Lusonas salas vidusdaļā. Ziemeļos robežojas ar Pangasinanu, austrumos — ar Nuevaesihu, dienvidos — ar Pampangu, bet rietumos — ar Sambalesu. Reljefā dominē Centrālās Lusonas līdzenums, bet rietumos paceļas Sambalesas kalnu grēda ar provinces augstāko virsotni Ibas kalnu (1655 m vjl). Province dibināta 1874. gadā, nodalot teritorijas no Pangasinanas ziemeļos un Pampangas dienvidos un tā bija pēdējā province, kuru izveidoja Spānijas koloniālajā laikā. Otrā pasaules kara laikā O'Donela nometne pie Kapasas bija galapunkts bēdīgi slavenajam Bataanas Nāves maršam, kura laikā gāja bojā no 5500 līdz 18 000 amerikāņu un filipīniešu karagūstekņu. O'Donela nometnes vietā izveidots memoriāls. Vikikrātuvē par šo tēmu ir pieejami multivides faili. Skatīt: Tarlaka. Brockhaus Enzyklopädie raksts (vāciski)