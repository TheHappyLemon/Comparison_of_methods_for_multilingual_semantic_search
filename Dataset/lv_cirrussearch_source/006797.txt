Portu, arī Porto (portugāļu: Porto) ir pilsēta Portugāles ziemeļrietumos, osta pie Atlantijas okeāna, Douru upes grīvā. Tā ir Portugāles otrā lielākā pilsēta un liels rūpniecības un finanšu centrs. Pilsētas aglomerācijā dzīvo ap 1,7 miljoni cilvēku, taču administratīvajās robežās ir vien 231 800 iedzīvotāji (2021). Portu satelītpilsētā Gajā, kas atrodas Douru pretējā, kreisajā krastā, ir ap 190 000 iedzīvotāju. Portu ir portvīna rašanās vieta. Apmetnes Douru upes grīvā eksistēja ilgi pirms romiešu ierašanās. Romieši pilsētu nosauca par Portus Cale (pēc dievietes Gajas vārda). No šī nosaukuma radies visas valsts — Portugāles nosaukums. 18. un 19. gadsimtā Portu piedzīvoja strauju rūpniecisko uzplaukumu un tā kļuva par vienu no modernākajām pilsētām Ibērijas pussalā. 1872. gadā šeit tika atklāts pirmais tramvajs pussalā, kas darbojas līdz pat mūsu dienām (viena vēsturiskā līnija). Tika uzbūvēti vairāki tolaik moderni tilti pār Douru upi, kā Gistava Eifeļa projektētais dzelzceļa tilts. Portu vēsturiski tiek uzskatīta par "neskarto pilsētu" (A Cidade Invicta), jo nekad to nav varējuši ieņemt svešzemnieki (sākot ar mauriem un beidzot ar Napoleonu). Futbolā pilsēta pazīstama ar klubiem FC Porto un Boavista FC. Portu dzimuši: Nunu Gomišs (Nuno Gomes) (1976) — futbolists Žoržu Hamine (Jorge Chaminé) (1956) — operdziedātājs Enrike Jūrasbraucējs (Infante D. Henrique) (1394—1460) — princis, jūras ekspedīciju organizētājs Tiagu Monteiru (Tiago Monteiro) (1976) — F1 pilots Roza Mota (Rosa Mota) (1958) — maratoniste Manuels de Oliveira (Manoel de Oliveira) (1908) — kinorežisors Alvaro Siza (Álvaro Siza Vieira) (1933) — arhitekts «Portvīna vēsture (latviski)». Arhivēts no oriģināla, laiks: 2014. gada 10. februārī. Skatīts: 2014. gada 7. jūlijā.