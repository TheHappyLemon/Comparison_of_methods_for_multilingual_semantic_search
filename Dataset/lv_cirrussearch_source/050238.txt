EVRY ASA bija Norvēģijas informācijas tehnoloģiju uzņēmums. Uzņēmuma galvenā mītne atradās Oslo. Tas bija dibināts 2010. gadā, apvienojoties EDB Business Partner un ErgoGroup. 2019. gadā EVRY apvienojās ar Somijas uzņēmumu Tieto, kas tika pārdēvēts par TietoEVRY. 2018. gadā uzņēmuma grupā strādāja aptuveni 8800 darbinieki 18 valstīs. 2010. gada 14. oktobrī apvienojās Norvēģijas IT uzņēmumi EDB Business Partner un ErgoGroup, izveidojot uzņēmumu EDB ErgoGroup ASA. Tā lielākie akciju turētāji bija Posten Norge AS (40,0 %) un Telenor Business Partner Invest AS (30,2 %). 2012. gada 17. martā uzņēmums mainīja nosaukumu uz EVRY ASA. 2013. gada novembrī tika paziņots, ka EVRY iegādāsies Somijas karšu personalizācijas uzņēmumu TAG Systems Finland Oy ar filiāli Latvijā. 2015. gada martā par EVRY vairākuma kapitāldaļu īpašnieku kļuva Apvienotās Karalistes investīciju uzņēmuma Apax Partners netieši pārvaldītais uzņēmums Lyngen Bidco AS; tika iecelta jauna valde. Maijā Lyngen Bidco bija ieguvis 88 % EVRY kapitāldaļu; otrs lielākais īpašnieks bija Polygon (PE) Holdings LTD. Pēc līguma ar Norvēģijas banku DNB zaudēšanas 2015. gada augustā EVRY paziņoja, ka tā atlaidīs 500 līdz 550 darbiniekus Norvēģijā un Zviedrijā. 2015. gada oktobrī uzņēmums paziņoja par vēl 600 darbinieku pārcelšanu uz IBM ārpakalpojumu līgumā 1 miljarda ASV dolāru vērtībā. 29. oktobrī Evry tika svītrots no Oslo fondu biržas. 2017. gada 21. jūnijā EVRY akcijas atsāka kotēt Oslo biržā. 1. novembrī Lyngen Bidco AS sev piederošās EVRY akcijas (54,3 %) nodeva Lyngen Holdco S.A.R.L. 2018. gadā tika iegādāts Zviedrijas uzņēmums Findwise AB, kas nodarbojās lielo datu analīzes un meklēšanas pakalpojumos, un uzņēmums Exonor, kas nodarbojās klīnisko IT sistēmu ieviešanas konsultācijās atbalsta pakalpojumos. 2018. gada 13. decembrī ar Handelsbanken tika noslēgta vienošanos par nākamās paaudzes banku sistēmas un maksājumu risinājumu piegādi Somijā. Līguma kopējā līguma vērtība bija aptuveni 650 miljoni NOK, un tas darbojās astoņus gadus. 2019. gada 18. jūnijā tika paziņots, ka EVRY apvienosies ar Somijas uzņēmumu Tieto. Apvienošanās tika pabeigta 2019. gada 5. decembrī, un Tieto tika pārdēvēts par TietoEVRY. Evry akciju turētāji ieguva 37,5 % līdzdalību jaunajā uzņēmumā un kopējo naudas atlīdzību aptuveni 200 miljonu eiro apmērā. Apvienotais uzņēmums ar jauno zīmolu sāka darbu 2020. gada 2. janvārī. New logo: Evry brandingsource.blogspot.com, March 23, 2012 Tieto scoops up Evry in $1.5 billion deal to create Nordic digital consultancy Terje Solsvik, Anne Kauranen, Reuters, June 18, 2019 EVRY