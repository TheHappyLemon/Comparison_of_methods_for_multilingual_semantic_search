10,5 cm Flak 38 (saīsinājums no vācu: 10.5 Flugabwehrkanone 38 — 10,5 cm zenītartilērijas lielgabals) ir Vācijas 105 mm zenītartilērijas lielgabals, kuru izmantoja Otrā pasaules kara laikā. To konstruēja kā kuģu zenītartilērijas lielgabalu. 1937. gada beigās pieņēma bruņojumā (sauszemes variantu). Pielietots galvenokārt pilsētu, uzņēmumu un militāro bāzu aizsardzībai no aviācijas uzlidojumiem. Pretgaisa aizsardzības daļās gandrīz neizmantoja, sakarā ar salīdzinoši lielo masu — 14600 kg. Lielgabalus uzstādīja uz dzelzceļa platformām, stacionārajās pozīcijās un uz standarta lafetēm. Lafete bija veidota krusta formā, kas ļāva veikt pilnu loka apšaudi ar elevāciju līdz 85°. Mērķēšanai palīdzēja līdzstrāvas motora piedziņa. Lielgabalam uzstādīts pusautomātiskais ķīļveida aizslēgs ar elektrisku palaidējmehānismu, kas ļāva veikt līdz pat 15 šāvieniem minūtē. 1940. gadā vācu karaspēkam piegādāja lielgabalus Flak 39, kas no Flak 38 atšķīrās ar lafetes konstrukciju un to, ka līdzstrāvas motoru aizstāja ar maiņstrāvas. Lielgabala caursitamība 100 metru attālumā sastādīja 190 mm, bet 1500 metru — 138 mm.