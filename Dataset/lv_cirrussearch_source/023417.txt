Džastins Azevedo (angļu: Justin Azevedo; dzimis 1988. gada 1. aprīlī) ir portugāļu izcelsmes Kanādas hokejists, centra uzbrucējs. Pašlaik (2014) Azevedo spēlē Kontinentālās hokeja līgas kluba Kazaņas "Ak Bars" sastāvā. No 2004. līdz pat 2008. gadam Azevedo spēlēja Ontārio hokeja līgas vienībā Kičeneras "Rangers", 2007.—08. gada sezonu noslēdzot kā turnīra rezultatīvākais spēlētājs, iegūstot arī čempiona titulu, sezonas vērtīgākā, kā arī izslēgšanas kārtas vērtīgākā spēlētāja balvu. Arī Memoriālā kausa turnīru Azevedo noslēdza kā tā rezultatīvākais spēlētājs, iegūstot arī gada labākā spēlētāja balvu. 2008.—09. gada sezonā uzsāka profesionāļa karjeru Amerikas hokeja līgas vienības Mančestras "Monarchs" rindās. Tās sastāvā aizvadīja nākamās četras sezonas, līdz 2012. gada vasarā pievienojās SM līgas vienībai Raumas "Lukko". 2012.—13. gada sezonu noslēdza kā SM līgas izslēgšanas kārtas rezultatīvākais spēlētājs. 2013.—14. gada sezonu aizvadīja KHL vienības Prāgas "Lev" rindās, to noslēdzot kā trešais rezultatīvākais komandas spēlētājs aiz Martina Ternberga un Jirži Sekāča. Sezonas izskaņā kopā ar "Lev" sasniedza Gagarina kausa finālu, tajā gan septiņās spēlēs piekāpjoties Magņitogorskas "Metallurg". Pēc paziņojuma par "Lev" dalības atsaukšanu no KHL, jūlijā pārcēlās uz Kazaņas "Ak Bars". Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)