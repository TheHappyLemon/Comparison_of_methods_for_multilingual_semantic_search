Aleksandrs Basovs (dzimis 1977. gada 24. oktobrī Rīgā) ir Latvijas futbola treneris. Kopš 2020. gada janvāra ir Latvijas U-21 futbola izlases galvenais treneris. Aleksandrs Basovs pirmos futbola treniņus uzsāka Rīgas Futbola skolā. 15 gadu vecumā debitēja 1993. gada Latvijas futbola Virslīgas sezonā FK Pārdaugava sastāvā pret FK Auseklis, nākot uz maiņu 88. minūtē. Tā bija vienīgā spēlē augstākajā līmenī kā spēlētājam, jo krustenisko saišu plīsuma dēļ futbolista karjeru nācās beigt. Līdz tam bija arī U-17 un U-19 izlases kandidāts. Pēc spēlētāja karjeras priekšlaicīgas pārtraukšanas, sāka strādāt par jaunatnes treneri Latvijā un Krievijā. 2015. gadā atgriezās Latvijā pēc Latvijas Futbola federācijas uzaicinājuma, lai vadītu Latvijas jaunatnes izlases. Renārs Krīgers. «LATVIJAS FUTBOLA PIRAMĪDAS PĒDĒJĀS PIETURAS TRENERIS - ALEKSANDRS BASOVS». LFF. LFF. Skatīts: 2022. gada 23. martā.