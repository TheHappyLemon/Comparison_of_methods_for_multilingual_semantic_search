Olongapo (filipīniešu: Lungsod ng Olongapo, angļu: City of Olongapo) ir neatkarīga augsti urbanizēta pilsēta Filipīnās, Centrālās Lusonas reģionā. Atrodas Lusonas rietumos Dienvidķīnas jūras Subikas līča krastā pie Kalaklanas upes ietekas. Dažkārt statistiskos nolūkos tiek pieskaitīta Sambalesas provincei, kurā ietilpa līdz 1983. gadam. Kopā ar kaimiņos esošajām Sambalesas provences Subikas un Bataanas provinces Morongas (daļēji) municipalitātēm veido aglomerāciju ar vairāk kā 300 tūkstošiem iedzīvotāju. Lielākā daļa iedzīvotāju ir tagali, iloki un pampangi. Dibināta 1750. gadā. 1884. gadā uz salas upes grīvā tika izveidota Spānijas kara flotes bāze. Pēc Filipīnu nonākšanas amerikāņu varā bāze nonāca ASV Jūras kara flotes īpašumā un vēlāk tā tika paplašināta un kļuva par lielāko amerikāņu flotes bāzi Āzijā. Attīstoties bāzei, tai līdzās izauga Olongapo pilsēta. Līdz 1959. gadam pilsēta atradās ASV Kara flotes jurisdikcijā un bāzes komandieris vienlaicīgi bija arī pilsētas padomes priekšsēdētājs. 1959. gada 7. decembrī pilsēta un tās civilā infrastruktūra tika nodota filipīniešu pārvaldē. 1966. gadā Olongapo tika piešķirts pilsētas statuss, bet 1983. gadā — neatkarīgas augsti urbanizētas pilsētas statuss. 1991. gada jūnija postošajā Pinatubo vulkāna izvirdumā, kura sekas ievērojami pasliktināja vienlaicīgais taifūna Junja uzbrukums, flotes bāze un pilsēta tika ievērojami izpostītas. Pēc izvirduma amerikāņi bāzi pameta un tās infrastruktūra tika pārvērsta par brīvostu (daļa ostas, tajā skaitā konteineru terminālis un Subikbejas starptautiskā lidosta atrodas Batanas provinces Morongas municipalitātē). «2020 Census of Population and Housing (2020 CPH) Population Counts Declared Official by the President». Q107442757. Q17067223. 7 jūlijs 2021. Vikikrātuvē par šo tēmu ir pieejami multivides faili. Skatīt: Olongapo. Encyclopædia Britannica raksts (angliski)