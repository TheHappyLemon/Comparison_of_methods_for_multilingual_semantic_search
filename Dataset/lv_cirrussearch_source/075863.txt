Ineta Ziemele (dzimusi 1970. gada 12. februārī) ir latviešu juriste, tiesību zinātniece un tiesnese. Patlaban Eiropas Savienības Tiesas tiesnese. Eiropas Cilvēktiesību tiesas (ECT) tiesnese no 2005. līdz 2014. gadam. 2015.—2020. gadā bijusi Satversmes tiesas tiesnese. No 2017. gada 8. maija līdz 2020. gada 2. oktobrim Satversmes tiesas priekšsēdētāja. Ineta Ziemele 1993. gadā pabeigusi Latvijas Universitātes (LU) Juridisko fakultāti. Maģistrantūrā studējusi Lundas Universitātes Juridiskās fakultātes Raula Valenberga institūtā, kur 1994. gadā ieguvusi maģistra grādu. Turpinājusi pēcdiploma studijas tiesību un politikas zinātnēs Orhūsas Universitātē Dānijā. 1999. gadā ieguvusi doktora grādu Kembridžas Universitātē Lielbritānijā (disertācija „Valsts nepārtrauktība un pilsonība Baltijas valstīs: starptautisko un konstitucionālo tiesību aspekti”). Darba gaitas I. Ziemele sākusi 1990. gadā kā deputāta palīdze Latvijas Republikas Augstākajā padomē, vēlāk strādājusi par Saeimas Ārlietu komisijas konsultanti un Ministru prezidenta padomnieci. 1995. gadā paralēli sākusi pasniedzējas darba gaitas Latvijas Universitātes Juridiskajā fakultātē, kur izveidojusi LU Juridiskās fakultātes Cilvēktiesību institūtu. 20. gadsimta 90. gadu beigas sākusi starptautisko karjeru. 1999.—2001. gadā strādājusi Eiropas Padomes Cilvēktiesību ģenerāldirektorātā. 2001. gadā ievēlēta par profesori Lundas Universitātes Raula Valenberga institūtā un Rīgas Juridiskajā augstskolā. I. Ziemele bijusi Valsts prezidenta Stratēģiskās analīzes komisijā un Valsts Prezidenta Konstitucionālo tiesību komisijā. Strādājusi par eksperti daudzos starptautiskos projektos. 2001. gadā Ineta Ziemele izveidoja starptautisko juridisko žurnālu Baltic Yearbook of International Law, kura galvenā redaktore ir joprojām. Kopš 2010. gada Ineta Ziemele ir Latvijas Zinātņu padomes eksperte, bet kopš 2012. gada — Eiropas Universitātes institūta Zinātnes padomes locekle. 2004.—2012. gadā un 2014.—2016. gadā bijusi arī Eiropas Starptautisko tiesību asociācijas valdes locekle. 2005. gadā I. Ziemele iecelta ECT tiesneša amatā, kopš 2012. gada bijusi arī ECT palātas prezidente un ECT tiesnešu statusa komisijas vadītāja. 2014. gada 11. septembrī Saeima apstiprināja Inetu Ziemeli par Satversmes tiesas tiesnesi, un viņa stājās amatā 2015. gada 8. janvārī. 2020. gada 2. septembrī Eiropas Savienības Padome iecēla I. Ziemeli Eiropas Savienības Tiesas (EST) tiesneša amatā uz atlikušo bijušā EST tiesneša Egila Levita pilnvaru termiņu (līdz 2024. gada 6. oktobrim). Cilvēktiesību īstenošana Latvijā: tiesa un administratīvais process (redaktore). Rīga: LCI, 1998. Cilvēktiesības pasaulē un Latvijā (redaktore). Rīga: Izglītības soļi, 2000. ISBN 9984-9436-0-7 Starptautiskās tiesības un cilvēktiesības Latvijā: abstrakcija vai realitāte. Rīga: Tiesu namu aģentūra, 2005. ISBN 9984-671-76-3 «Par Satversmes tiesas priekšsēdētāju ievēlēta Ineta Ziemele» (latviešu). Skatīts: 2020-02-19. «Ineta Ziemele». www.satv.tiesa.gov.lv (latviešu). Skatīts: 2020-10-16. «Par Satversmes tiesas priekšsēdētāju ievēlēta Sanita Osipova». LA.LV (latviešu). Skatīts: 2020-10-16. Biogrāfija ECT portālā (angliski) (franciski) Biogrāfija (6. lpp.)(vāciski)