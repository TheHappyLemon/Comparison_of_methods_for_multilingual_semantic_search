Kannadu valoda (ಕನ್ನಡ, izrunā: [ˈkʌnːəɖa]) ir dravīdu saimes valoda un oficiālā valoda Indijas štatā Karnātakā. Kannadu valodā runā kannadi arī citos Indijas štatos. Aptuveni 38 miljoni cilvēkiem kannadu valodā ir dzimtā valoda, bet kopējais valodas pratēju skaits tiek lēsts ap 51 miljonu. 2008. gadā Indijas valdība piešķīra kannadu valodai klasiskās valodas statusu. Kannadu valoda ir otra vecākā no četrām lielajām dravīdu valodu saimes valodām pēc rakstiskajām tradīcijām. Vecākie rakstiskie materiāli, kas sarakstīti kannadu valodā, ir datēti ar 450. gadu. Kannadu rakstība ir ļoti līdzīga telugu valodas rakstībai. Mūsdienu kannadu valodā ir noteiktas atšķirības starp literāro un sarunvalodas variantiem. Arī sarunvaloda dažādās apkaimēs ir ļoti atšķirīga. Rakstītajā valodā atšķirības ir nelielas. Kopumā kannadu valodā ir aptuveni 20 dažādi dialekti, kas sagrupēti 3 grupās (piekrastes, centrālajā un austrumu). Karnātakas štata piekrastes joslā ir sastopami vairāki dialekti, piemēram, havjaka, kota, gouda, halakki utt. Havjakas dialektam ir divas izrunas, proti, ziemeļu un dienvidu. Pastāv arī augstāko un zemāko kastu sociālie dialekti.