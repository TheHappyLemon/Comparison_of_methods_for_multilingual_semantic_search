Sulu jūra (angļu: Sulu Sea, tagalu: Dagat Sulu. malajiešu: Laut Sulu) ir Klusajam okeānam piederoša starpsalu jūra, atrodas starp Filipīnām un Malaizijai piederošo Kalimantānas ziemeļaustrumu daļu. Vidējais dziļums pārsniedz 4400 metrus. Ziemā virsējā ūdens slāņa temperatūra ir 25,5°С, vasarā — ap 29°С. Dziļākajos slāņos ūdens temperatūra līdz gultnei ir virs 10°С. Šī salīdzinoši augstā temperatūra izskaidrojama ar to, ka savienojums ar Dienvidķīnas jūru Mindoro šaurums veido 450 m dziļu slieksni. Plūdmaiņas ir 2—3 m augstas. Jūras centrālajā daļā nav lielu salu, ir koraļļu rifi — lielākā centrālās daļas salu grupa ir Tubatahas atols. No apkārtējām jūrām labi norobežo salas. Sulu jūrā atrodas viens no UNESCO Pasaules mantojuma pieminekļiem — Tubatahas rifa nacionālais jūras parks. Sulu jūras koraļļu rifu stāvās sienas paceļas no gultnes aptuveni 1 000 metrus augstu. Dienvidu daļa ir dziļāka, gultne pakāpeniski paceļas Palavanas salas virzienā. Sulu jūras centrālās daļas rifi vēl nav pilnībā kartēti un izpētīti. Musonu dēļ tikai laikaposmā no marta vidus līdz jūnija sākuma Sulu jūra ir kuģošanai droša un tikai šajā laikā notiek Sulu jūras sugām bagāto rifu izpēte - pētnieki un nirēji - entuziasti Sulu jūrā visbiežāk dodas no Puertoprincesas ostas Palavanas salā. Jūrā notiek tunču un rifos dzīvojošo zivju zveja, iegūst arī jūras gurķus, jūras bruņurupučus, pērles. Sulu jūras dienvidu un rietumu daļa ir tūristiem ļoti bīstama - šo reģionu daļēji kontrolē pirāti. Sulu jūrā novērojama interesanta dabas parādība — vieni no pasaulē lielākajiem «iekšējiem viļņiem» — viļņošanās, kas notiek starp dažāda blīvuma jūras ūdens slāņiem lielākā dziļumā. Sulu jūras iekšējie viļņi var sasniegt pat 90 metru augstumu, attālums starp diviem viļņiem ir 5—16 km, ātrums var pārsniegt 2 m/s, viļņu pastāvēšanas laiks — pat vairāk kā 60 stundas. Jūras virspusē tie izpaužas tikai kā vienu līdz vairākus metrus augsti viļņi. Sulu jūrā iekšējie viļņi rodas dienvidu daļā un virzās Palavanas salas virzienā. Tie ir labi novērojami no liela augstuma Saules gaismā, jo Saules gaisma labi atstaro uz jūras virsmas projicēto viļņošanos. Ziemeļrietumos no Dienvidķīnas jūras atdala Palavanas sala un Busuangas sala, rietumos ar Dienvidķīnas jūru savieno Balabakas šaurums starp Palavanu un Kalimantānu. Ziemeļos no Dienvidķīnas jūras atdala Mindoro šaurums starp Busuangas salu un Mindoro salu. Ziemeļaustrumos un austrumos atrodas daudz Filipīnu salu, tai skaitā Panaja, Negrosa, Mindanao. Dienvidaustrumos – dienvidos atrodas Sulu arhipelāgs, aiz kura atrodas Sulavesi jūra. Dienvidrietumos Sulu jūra apskalo Kalimantānas salu. Sulu jūrā ir ap 400 salu. Balabaka Basilana Busuanga Kagajanas arhipelāgs (centrālajā daļā) Mindanao Mindoro Negrosa Palavana Panaja Sulu arhipelāgs Holo Tavitavi sala Tubatahas atols Bangeja sala Kalimantāna Sulu jūras iekšējo viļņu apraksts (angliski) Iekšējo viļņu attēls no kosmosa, Sulu jūra pie Palavanas Arhivēts 2006. gada 11. oktobrī, Wayback Machine vietnē.