Isabela (filipīniešu: Lungsod ng Isabela, angļu: City of Isabela, čavakano: Ciudad de Isabela, tausugu: Dāira sin Isabela, jakanu: Suidad Isabelahin) ir pilsēta Filipīnās, Zamboangas Pussalas reģionā, Basilanas provinces faktiskā galvaspilsēta un lielākā pilsēta. Atrodas Basilanas salas ziemeļrietumu krastā pie Isabelas šauruma iepretī Malamaui salai, kas administratīvi pieder pilsētai. Pilsētā jaukts etniskais sastāvs. Lielākā daļa iedzīvotāju ir tausūgi (41 151; 31,6 %), zamboangieši (26 867; 20,6 %), jakani (22 430; 17,2 %), samali (21 370; 16,4 %) un visaji (15 347; 11,8 %). Pēc konfesionālās piederības ap 60 % iedzīvotāju ir musulmaņi (lielākoties tausūgi un jakani), bet ap 40 % — kristieši (lielākoties zamboangieši un visaji). Pilsētas galvenā lingua franca ir spāņu valodā bāzētā kreoliskā čavakano valoda. Pirms spāņu ierašanās salā pastāvēja Kumalarangas karaliste (minēta ķīniešu 13.-15. gadsimtu arhīvos), kuras galvaspilsēta atradās mūsdienu Isabelas teritorijā. 17. gadsimta sākumā no netālās Zamboangas salā ieradās jezuītu misionāri, kas nodibināja Pasangenas (jakanu: Pasangen — ‘apmešanās vieta’) misiju, kas ap gadsimta vidu izauga par ievērojamu pilsētiņu. 1726. gadā Sulu sultāns oficiāli nodeva Basilanas salu Spānijas valdījumā. Neskatoties uz to, līdz pat 19. gadsimta vidum par Basilanu notika cīņa starp Spāniju, Franciju un Sulu sultanātu. Lai nostiprinātu savu ietekmi, Spānija 1848. gadā Pasangenā uzbūvēja Isabelas mūra cietoksni, ko nosauca par godu karalienei Izabelai II. Ārpus cietokšņa mūriem tika izbūvēta militārā un civilā infrastruktūra (kazarmas, skola, noliktavas u.c.). Cietoksnis iznīcināts bombardēšanas laikā Otrajā pasaules karā. 1901. gadā tika nodibināta Zamboangas municipalitāte, kurā iekļāva arī Basilanas salu. Vēlākos gados Basilana bija distrikts Moro provinces (1899-1914), Mindanao un Sulu departamenta (1914-1920), Zamboangas provinces (19120-1936) un Zamboangas pilsētas (1936-1948) sastāvā. 1948. gadā no Zamboangas tika nodalīta patstāvīga Basilanas pilsēta, kas iekļāva visu mūsdienu Basilanas provinces teritoriju. 1970. gados reģionā sākās intensīvas Moro Nacionālās atbrīvošanas frontes cīņas pret Filipīnu centrālo valdību un 1972. gadā tika izsludināts karastāvoklis. Kā viens no kompromisiem sarunās starp centrālo varu un nemierniekiem bija Basilanas pilsētas reorganizēšana par Basilanas provinci un tā tika sadalīta vairākās municipalitātēs; par provinces galvaspilsētu tika nozīmēta Isabelas municipalitāte. Nemieru rezultātā salu pameta ievērojama daļa tās kristiešu iedzīvotāju. 2001. gadā Isabelai piešķirts pilsētas statuss. Tajā pašā gadā notika plebiscīts par Basilanas iekļaušanu Musulmaņu Mindanao autonomajā reģionā un Isabelas vēlētāji nobalsoja pret, pilsētai paliekot Zamboangas Pussalas reģionā, bet pārējā province pārgāja MMAR sastāvā. 2017. gadā provinces galvaspilsēta oficiāli tika pārcelta uz kaimiņos esošo Lamitanu, bet lielākā daļa administrācijas joprojām atrodas Isabelā. «2020 Census of Population and Housing (2020 CPH) Population Counts Declared Official by the President». Q107442757. Q17067223. 7 jūlijs 2021. Philippine Statistics Authority. Ethnicity Statistical tables «Basilana». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 97. lpp. Vikikrātuvē par šo tēmu ir pieejami multivides faili. Skatīt: Isabela. Encyclopædia Britannica raksts (angliski)