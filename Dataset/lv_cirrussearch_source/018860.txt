Martins Ternbergs (zviedru: Martin Thörnberg; dzimis 1983. gada 6. augustā) ir zviedru hokejists, malējais uzbrucējs, Zviedrijas hokeja izlases dalībnieks. Pašlaik (2014) Ternbergs spēlē Kontinentālās hokeja līgas kluba Jaroslavļas "Lokomotiv" sastāvā. Profesionāļa karjeru Ternbergs uzsāka 2002.—03. gada sezonā, kad debitēja Zviedrijas Elitsērijas kluba HV 71 sastāvā. Jau nākamajā sezonā Martinam komandas sastāvā izdevās nostiprināties, kopā ar komandu izcīnot arī līgas čempiona titulu. 2007.—08. gada sezonā uzbrucējs bija kļuvis jau par vienu no komandas vadošajiem spēlētājiem. 2008. un 2010. gadā Ternbergs vēl divas reizes kļuva par Zviedrijas čempionu. 2010.—11. gada sezonu uzbrucējs noslēdza kā komandas rezultatīvākais spēlētājs. 2011. gada vasarā Ternbergs pievienojās KHL klubam Ņižņijnovgorodas "Torpedo", taču divus gadus vēlāk pārcēlās uz Prāgas "Lev" vienību. 2013.—14. gada sezonā kopā ar "Lev" sasniedza Gagarina kausa finālu, tajā gan septiņās spēlēs piekāpjoties Magņitogorskas "Metallurg". Pēc "Lev" dalības atsaukšanas no KHL, pārcēlās uz Jaroslavļas "Lokomotiv" rindām. Zviedrijas hokeja izlases rindās izcīnījis zelta medaļas 2013. gada Pasaules čempionātā. Ternbergs spēlējis arī 2007., 2009. un 2011. gada Pasaules čempionātos. Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)