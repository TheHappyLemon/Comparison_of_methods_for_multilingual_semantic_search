Kalnu dzelzene (Centaurea montana) ir augu suga kurvjziežu dzimtas dzelzeņu ģintī. Savvaļā tā ir sastopama Centrāleiropā un Dienvideiropā, kalnainos apvidos, bet arī Latvijā, kur tā ir uzskatāma par dārzbēgli. Kalnu dzelzene ir daudzgadīgs, 20-70 cm augsts lakstaugs ar stāvu, apmatotu stublāju, kuram var attīstīties daži zari. Lapas uz stublāja ir izkārtotas pamīšus, tās ir veselas, iegareni lancetiskas vai eliptiskas, 4-12 cm garas un 1.5-5 cm platas. Lapas ir abpusēji apmatotas (apakšpusē pat tūbainas), ar smailu galu un robainu malu. Katra zara galā ir izvietots viens ziedu kurvītis. Auga vīkala lapas ir zaļas, jumstiņveidīgi izkārtotas vairākās rindās. Vīkala lapu gals ir tumšs un plūksnains. Kurvīša ārējā malā ir zili, neauglīgi piltuvziedi (3-5 cm gari) ar plūksnainu galu, bet vidū ir gandrīz divreiz īsāki, violeti divdzimumu stobrziedi ar tumši zilām putekšnīcām. Auglis ir apmatots, aptuveni 5 mm garš spīdīgs sēklenis. Zied jūlijā, augustā. «kalnu dzelzene - Centaurea montana L. - Augi - Latvijas daba». www.latvijasdaba.lv. Skatīts: 2022-02-07. Vikikrātuvē par šo tēmu ir pieejami multivides faili. Skatīt: Kalnu dzelzene. Encyclopædia of Life raksts (angliski)