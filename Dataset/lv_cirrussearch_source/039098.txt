Kalipso (grieķu: Καλυψώ) (sākotnēji S/1980 S25) ir mazais Saturna pavadonis. Nosaukums ņemts no kādas nimfas, sengrieķu mitoloģiskā tēla vārda. Pavadoni 1980. gadā atklāja Dans Paskjū, Kennets Zeidelmans, Viljams Baums un Daglass Karijs. Kalipso kopā ar vēl vienu pavadoni Telesto ir Tētijas Trojas pavadoņi. Kalipso atrodas Lagranža punktā L5, atpaliekot no Tētijas, bet Telesto punktā L4 par 60° apsteidz to. Kā daudziem citiem mazajiem Saturna pavadoņiem Kalipso ir nepareiza izstiepta forma 30 km garumā un 14 km augstumā. Pavadonim ir ļoti spilgta virsma (viena no spilgtākajām Saules sistēmā) ar ģeometrisko albedo 1.34. Uz virsmas ir skaidri redzami daži meteorītu krāteri, bet visumā Kalipso virsma ir samērā gluda, kas norāda uz to, ka tā ir klāta ar biezu sīkdispersa ledus materiāla kārtu, nogludinot pavadoņa reljefa formu kontūras. Šis biezais ledus regolīta slānis, domājams, ir veidojies Saturna E-gredzena mikrodaļiņu bombardēšanas rezultātā. Nelielā izmēra E-gredzens sastāv no sīkām ūdens ledus daļiņām, kuras uzkrājas Encelada dienvidu puslodes geizeru darbības rezultātā. Thomas, P. C. (2010). "Sizes, shapes, and derived properties of the saturnian satellites after the Cassini nominal mission.". Icarus. 208: 395–401. Vikikrātuvē par šo tēmu ir pieejami multivides faili. Skatīt: Kalipso. Encyclopædia Britannica raksts (angliski) Brockhaus Enzyklopädie raksts (vāciski)