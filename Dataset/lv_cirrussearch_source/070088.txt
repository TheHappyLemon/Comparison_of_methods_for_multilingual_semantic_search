Eriks Pero (franču: Éric Perrot; dzimis 2001. gada 29. jūnijā Būrsenmorisā) ir franču biatlonists, 2024. gada pasaules čempions jauktajā stafetē. Ar biatlonu sāka nodarboties 2013. gadā. Piedalījās 2019. gada Eiropas jaunatnes ziemas olimpiskajā festivālā un uzvarēja sprintā, bet jauktajā stafetē ieguva sudraba medaļu. 2020. gada Pasaules čempionātā jauniešiem Lencerheidē izcīnīja bronas medaļu 12,5 km individuālajā distancē. 2019.—2020. gada sezonā startēja arī IBU kausā junioriem. 2021. gada janvārī debitēja IBU kausā pieaugušajiem. Piedalījās 2021. gada Eiropas čempionātā Dušņikizdrojā. Labāko vietu ieguva sprintā, ierindojoties 5. pozīcijā. 2021. gada Pasaules čempionātā junioriem Obertilliahā ieguva sudraba medaļu iedzīšanā. Stafetē, startējot kopā ar Oskaru Lombardo, Sebastjēnu Maonu un Emiljēnu Klodu, izcīnīja zeltu. Pasaules kausa sacensībās debitēja 2021. gada 19. martā Estešundā ar 76. vietu sprintā. 2021.—2022. gada sezonā Pasaules kausa posmos jau startēja regulāri. Pirmos punktus Pasaules kausa ieskaitē ieguva Hohfilcenē, ieņemot 36. vietu iedzīšanā. Pero tika paņemts uz 2022. gada ziemas olimpiskajām spēlēm kā rezervists, taču netika izmantots. 2022. gada 1. decembrī Pasaules kausa posmā Kontiolahti Francijas stafetes komandas sastāvā ieguva trešo vietu. Pero veica stafetes pirmo posmu un šāva bez kļūdām, nododot stafeti otrajā vietā 0,4 sekundes pēc līdera. 2023. gada janvārī Pero izcīnīja divas uzvaras IBU kausa posmā Brezno: supersprintā un sprintā. Pasaules čempionātā pirmo reizi piedalījās 2023. gadā Oberhofā. 20 km individuālajā distancē un iedzīšanā ieņēma 32. vietu, kas bija viņa labākais sasniegums, bet sprintā ierindojās 49. vietā. Pēc Pasaules čempionāta nākamajā Pasaules kausa posmā Nove Mesto uzvarēja jauktās stafetes komadas sastāvā. Individuāli pirmo reizi vietu uz pjedestāla Pasaules kausa posmos izcīnīja Estešundā 2023. gada 12. martā, kad distancē ar kopēju startu finišēja trešajā vietā. 2024. gada Pasaules čempionātā Nove Mesto ieguva divas medaļas — zeltu jauktajā stafetē un bronzu vīriešu stafetē. 2024. gada 9. martā Soldžerholovas trasē netālu no Soltleiksitijas sprintā izcīnīja pirmo uzvaru karjerā Pasaules kausa posmos. «France wins both junior relays, Emilien Claude is the star of Obertilliach». biathlonworld.com (angļu). 2021. gada 6. marts. Skatīts: 2023. gada 30. novembrī. «Norway Victorious in Kontiolahti Men’s Relay». biathlonworld.com (angļu). 2022. gada 1. decembris. Skatīts: 2023. gada 30. novembrī. «Fauner and Perrot win Brezno-Osrblie Sprints». biathlonworld.com (angļu). 2023. gada 7. janvāris. Skatīts: 2023. gada 30. novembrī. «Fabien Claude anchors France to Mixed Relay Win». biathlonworld.com (angļu). 2023. gada 5. marts. Skatīts: 2023. gada 30. novembrī. «Clean-shooting Christiansen Dominates Oestersund Mass Start». biathlonworld.com (angļu). 2023. gada 12. marts. Skatīts: 2023. gada 30. novembrī. «Career-first Victory for Eric Perrot in Soldier Hollow Sprint». biathlonworld.com (angļu). 2024. gada 9. marts. Skatīts: 2024. gada 10. martā. Vikikrātuvē par šo tēmu ir pieejami multivides faili. Skatīt: Eriks Pero. Olympedia profils (angliski) IBU profils (angliski)