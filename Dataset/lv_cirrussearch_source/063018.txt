Īsaksena (angļu: Isachsen) ir slēgta Kanādas meteoroloģiskā stacija Arktikā. Izvietojusies Ellefa Ringnesa salas rietumu krastā. Nosaukta, domājams, pēc Īsaksena pussalas salas ziemeļos, kas savukārt nosaukta par godu norvēģu polārpētniekam Gunnaram Īsaksenam. Stacija izveidota pēc Otrā pasaules kara ASV un Kanādas kopīgā Apvienotā Arktikas meteoroloģisko staciju (Joint Arctic Weather Stations; JAWS) projekta ietvaros kā viena no piecām Kanādas Arktikā; pārējās bija Jūrika (1947), Rezolūta (1947), Moldbeja (1948) un Alerta (1950). Stacijas būve uzsākta 1948. gada 3. aprīlī, bet regulārie meteoroloģiskie novērojumi sākti 3. maijā. Pie stacijas darbojās lidlauks. 1958. gadā stacija tika ievērojami atjaunināta un uzlabota, lietojot moduļveida iepriekš sagatavotas konstrukcijas. ASV personāls stacijā strādāja līdz 1971. gada oktobrim; pēc tam tā pārgāja pilnībā Kanādas pārvaldībā, kas atkārtoti uzlaboja stacijas infrastruktūru. 1978. gada 31. jūlijā finansējuma trūkuma dēļ stacijas darbība tika pārtraukta. 1989. gadā Īsaksenā tika uzstādīta automātiskā meteostacija. 1989. un 1992. gadā staciju kā bāzi izmantoja Augstās Arktikas Psiholoģijas pētniecības stacija (High Arctic Psychology Research Station, HAPRS). Katrā no reizēm seši vai septiņi pētnieki izmantoja viens otru kā dalībniekus, pētot izolācijas, attāluma un aukstuma ietekmi uz psiholoģiskiem un fizioloģiskiem procesiem, piemēram, garšas uztveri, aizkaitināmību, garastāvokli, subjektīviem un hormonāliem stresa, smadzeņu viļņu un miega rādītājiem. Isachsen Meteorological Aeronautical Presentation System The Canadian Encyclopedia. High Arctic Weather Stations «Above&Beyond – Canada's Arctic Journal. Eureka. First of five JAWS». Arhivēts no oriģināla, laiks: 2021. gada 9. decembrī. Skatīts: 2022. gada 30. jūlijā. Arctic Guide. Abandoned High Arctic Weather Station, Isachsen on Ellef Ringnes Island, Nunavut aAron Munson (fotogrāfijas)