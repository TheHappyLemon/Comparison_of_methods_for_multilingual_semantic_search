"Marakota bezdibenis" (angļu: The Maracot Deep) ir skotu rakstnieka Artura Konana Doila 1927.—1929. gadā sarakstīts zinātniski fantastisks romāns, rakstnieka pēdējais lielapjoma darbs. Latviešu valodā romānu (bez 6. un 7. nodaļas) laidusi klajā izdevniecība "Zinātne" 1970. gadā sērijā "Fantastikas pasaulē", krājumā "Marakota bezdibenis". Šajā krājumā bez tam ietverti arī divi A. Konana Doila darbi no sērijas par profesoru Čelindžeru — "Indīgā josla" un "Zudusī pasaule". Romānā aprakstīta profesora Marakota ekspedīcija, kurš kopā ar biologu Sairusu Hedliju un mehāniķi Billu Skenlenu ar batisfērai līdzīgu aparātu nolaižas Atlantijas okeāna dziļūdens ieplakā, kas atrodas dažas jūdzes uz dienvidrietumiem no Kanāriju salām. Ekspedīcija okeāna dibenā atrod nogrimušu pilsētu, ko apdzīvo atlantu pēcteči. Pētnieki iepazīstas ar zemūdens iedzīvotāju sadzīvi un kultūru, kā arī ar okeāna dzīļu floru un faunu. Pēc tam viņi paceļas okeāna virspusē, izmantojot ar vieglu gāzi pildītas lodes. Pēdējās divas romāna nodaļas (dažkārt tiek uzskatīts, ka tas ir atsevišķs stāsts, kas sižetiski pieskaņots romānam) veltītas galvenokārt dramatiskas epizodes aprakstam, kas norisinājusies, varoņiem atrodoties okeāna dzīlēs. Kādā no pamestiem tempļiem viņi sastopas ar ļauno Tumsības Valdnieku (angļu: The Lord of the Dark Face) — nemirstīgu un praktiski visvarenu — kurš paziņo tiem par savu nodomu iznīcināt atlantu pēctečus. Taču profesoram Marakotam ar mistisku spēku palīdzību izdodas uzvarēt šo "ļaunuma iemiesojumu". Stila ziņā šī romāna daļa ievērojami atšķiras no racionālistiskās pirmās daļas. Romāna pirmā daļa ("Marakota bezdibenis", 1.—5. nodaļa) pirmoreiz tika publicēta no 1927. gada 18. oktobra līdz 1. novembrim laikrakstā The Saturday Evening Post, pēc tam žurnālā The Strand Magazine, kas romānu publicēja no 1927. gada oktobra līdz 1928. gada februārim. Noslēguma daļu ("Tumsības Valdnieks", 6.—7. nodaļu) Konans Doils sarakstīja vēlāk, tā pirmoreiz parādījās žurnālā The Strand Magazine 1929. gada aprīlī-maijā. Tai pašā 1929. gadā romāns iznāca krājumā "Marakota bezdibenis un citi stāsti" (angļu: The Marakot Deep and Other Stories), to izdeva Doubleday, Doran. Sprague De Camp, Lyon (1970), Lost continents: the Atlantis theme in history, science, and literature, Courier Dover Publications, p. 262, ISBN 0-486-22668-9 Clute, John; Grant, John (1999), The encyclopedia of fantasy (2nd izd.), Macmillan, p. 287, ISBN 0-312-19869-8 Bleiler, Everett Franklin (1990), Science-fiction, the early years, Kent State University Press, p. 206, ISBN 0-87338-416-4