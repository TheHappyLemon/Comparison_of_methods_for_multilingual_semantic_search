Elato (angļu: Elato) ir koraļļu atols Klusajā okeānā, Karolīnu salu arhipelāga centrālajā daļā. Ietilpst Mikronēzijas Federatīvo Valstu Japas pavalstī, veido atsevišķu municipalitāti. Elato administratīvi pakļauti neapdzīvotie Lamolioras (2,5 km uz dienvidiem) un Olimarao (36 km uz ziemeļrietumiem) atoli. Elato ir koraļļu atols Karolīnu salu centrālajā daļā 11 km uz rietumiem no Lamotrekas un ap 900 km uz dienvidaustrumiem no Japas. Atolā trīs salas ar kopējo sauszemes platību 52,6 ha. Atola kopējā platība 11 km², tajā skaitā divas ar koraļļu sēkli atdalītas lagūnas ar kopējo platību 7,5 km². No Lamoliaras dienvidos atolu atdala 2,5 km plats 20 m sekls šaurums — abi atoli atrodas uz kopēja zemūdens pacēluma. Apdzīvota ir tikai atola lielākā Oletelas saliņa tā ziemeļos. Falipi dienvidos un Kari atola vidusdaļā ir neapdzīvotas.