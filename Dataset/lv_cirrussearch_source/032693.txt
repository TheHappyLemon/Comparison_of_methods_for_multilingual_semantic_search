Plovdivas amfiteātris (latīņu: TEATRUM TRIMONTENSE; bulgāru: Пловдивски античен театър) ir viens no vislabāk saglabātajiem Senās Romas antīkajiem teātriem pasaulē. Amfiteātris atrodas Bulgārijas pilsētā Plovdivā (romiešu laika — Filippolisa (Philippopolis)). Teātris uzbūvēts Romas impērijas valdnieka Trajāna (valdīja no 98. līdz 117.gadam) laikā. Celtne var uzņemt no 5000 līdz 7000 skatītāju un vēl joprojām tiek aktīvi izmantota. Skatītāju sēdvietas ir orientētas uz dienvidiem, ar skatu uz vecpilsētu un Rodopu kalniem. Teātris ir pusaplis ar ārējo diametru 82 metri, ēka sadalīta skatītāju daļā (auditorija) un skatuvē. Lai arī skatītāju daļa ir izcirsta klints nogāzē, ārējā rādiusa sēdvietām bija nepieciešami atbalsti un nesošas sienas. Skatītāju daļa nebija apjumta. Skatuves laukums jeb orhestra ir pakava formā, 26,64 m diametrā, ap to veidotas 28 skatītāju rindas ar marmora sēdekļiem, kas ar eju (diazomu) sadalītas divos līmeņos. Augstākajā skatītāju zonas daļā izvietotas šauras kāpnes, kas sadala to ķīļveida sektoros (kerkidēs). Teātra skatuves daļā ir podiums, uz kā balstās Scaenae frons — teātra skatuves pastāvīgā fona kolonnas. Līdzīgi kā citās šī perioda celtnēs, goda skatītāju sēdvietas tika apzīmētas ar vārdu. Tika norādītas pilsētas padomes locekļu, maģistrātu, imperatora draugu un citu svarīgu personu vietas. Daži uzraksti norāda, ka celtne tikusi izmantota Trāķijas provinces kopsapulcēm. Skatītāju sektoros tika iegravēti pilsētas kvartālu nosaukumi, lai sanāksmes dalībnieki zinātu kur sēdēt. Teātris tika izpostīts 5. gadsimtā Huņņu Atilas vadīto uzbrukumu laikā. Mūsdienās teātris tika atklāts 1970. gadu sākumā, zemes noslīdējuma rezultātā. Atklājumam sekoja ievērojama mēroga arheoloģiskie izrakumi, tai skaitā aptuveni 4,5 m biezas zemes kārtas notīrīšana. Plovdivas amfiteātris ir viens no vairākiem Senās Romas impērijas laika pieminekļiem, kas saglabājušies Bulgārijas teritorijā. Vasaras mēnešos teātrī notiek izrādes un muzikāli uzvedumi. 2009. gadā Plovdivas amfiteātrī notika 21. Starptautiskās Informātikas olimpiādes balvu pasniegšanas ceremonija. Stellas ar uzrakstiem Bizantiešu grieķu valodā. [1] Arhivēts 2016. gada 28. martā, Wayback Machine vietnē.Bulgaria travel guide [2]Prodigal Daughter: A Journey to Byzantium «Arhivēta kopija». Arhivēts no oriģināla, laiks: 2018. gada 9. augustā. Skatīts: 2018. gada 3. novembrī. Vikikrātuvē par šo tēmu ir pieejami multivides faili. Skatīt: Plovdivas amfiteātris. [3] Regional Archaeological Museum Plovdiv - Roman Art, Ancient Sculptures Collection [4] The Ancient Stadium of Philippopolis - The Ancient Philippopolis and the Ancient Theatre]