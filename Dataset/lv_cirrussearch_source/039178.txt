SpaceX CRS-12 bija ASV uzņēmuma SpaceX bezpilota kravas kosmosa kuģa Dragon lidojums uz Starptautisko kosmosa staciju NASA Commercial Resupply Services (CRS) programmā. CRS-12 orbītā palaists 2017. gada augustā; nolaižamais aparāts uz Zemes atgriezās septembrī. Šī bija pēdējā reize, kad izmantots jaunbūvēts Dragon pirmās versijas kravas kuģa nolaižamais aparāts, un pēdējā misija no NASA CRS programmas sākotnējā 12 misiju līguma. Nākamajās CRS misijās dosies tikai agrāk kosmosā lidojuši Dragon nolaižamie aparāti. Dragon kopējā kravas masa augšupceļā bija 2910 kg. Hermētiskais nodalījums bija piepildīts ar 1652 kg kravas (kopā ar iepakojumu). Transportkuģa hermētiskajā sekcijā atradās: zinātnisko eksperimentu aparatūra un materiāli (916 kg), mantas un pārtika apkalpei (220 kg), stacijas rezerves daļas un aprīkojums amerikāņu segmentam (339 kg), ārpuskuģa aktivitāšu aparatūra (30 kg), datoru piederumi (53 kg). Kravā bija arī nanopavadoņi Kestrel Eye 2M, ASTERIA, Dellingr, OSIRIS-3U, Overview 1A. Nehermētiskajā kravas sekcijā bija kosmiskā starojuma (līdz 1015 eV) reģistrēšanas iekārta ISS-CREAM (ISS Cosmic Ray Energetics and Mass Experiment). Tā masa ir 1258 kg. Dragon tika palaists 2017. gada 14. augustā 12:31 UTC ar nesējraķeti Falcon 9 Block 4 no Kanaveralas zemesraga Gaisa spēku stacijas starta laukuma LC-39A. Šī bija pirmā reize, kad startēja Falcon 9 versija Block 4. Pēc otrās pakāpes atdalīšanās raķetes pirmā pakāpe nosēdināta Kanaveralas zemesraga Gaisa spēku stacijas Landing Zone 1 laukumā. Kravas kuģis SKS sasniedza 16. augustā. 10:52 UTC to satvēra ar stacijas manipulatoru Canadarm2, kuru vadīja Džeks Fišers un Paolo Nespoli. Kosmosa kuģis tika pārvietots uz Harmony moduļa apakšējo pieslēgvietu; pilnībā pieslēgts 13:07 UTC. 21. augustā ar manipulatoru Canadarm-2 no Dragon nehermētiskās kravas sekcijas izņemta CREAM iekārta. Tā pārvietota uz Kibo moduli, kur to pārņēma Japānas manipulators un uzstādīja uz ārējās platformas EFU2. 16. septembrī aptuveni 20:00 UTC Dragon ar Canadarm2 palīdzību tika atvienots no Harmony moduļa. Brīvā lidojumā tas palaists 17. septembrī 08:40 UTC. Kosmosa kuģis 13:24 UTC iedarbināja dzinējus un veica noiešanu no orbītas. 14:14 UTC nolaižamais aparāts nolaidās Klusajā okeānā 540 km uz rietumiem no Sandjego. Lidojuma ilgums 32 dienas 21 stundas 42 minūtes. SpaceX Falcon 9 launches CRS-12 Dragon mission to the ISS William Graham, nasaspaceflight.com, 2017-08-14 CRS-12 – CREAM payload installation axm61, 2017-08-23 Dragon Resupply Mission (CRS-12) Press Kit, SpaceX