Armands Bērziņš (dzimis 1983. gada 27. decembrī Rīgā) ir latviešu hokejists, spēlē centra uzbrucēja pozīcijā. Pašlaik (2020) spēlē Latvijas čempionāta komandā Rīgas "Prizma". Profesionālā spēlētāja karjeru A. Bērziņš uzsāka 1999. gadā, spēlējot Latvijas hokeja līgas klubā Rīgas "Prizma". 2000.—2001. gada sezonā viņš aizvadīja arī pirmās spēles HK Rīgas 2000 rindās, bet 2001. gada vasarā devās uz Ziemeļameriku, pievienojoties QMJHL klubam Ševinigenas "Cataractes". 2002. gada NHL draftā viņu izvēlējās Minesotas "Wild", taču arī nākamajās trīs Ziemeļamerikā pavadītajās sezonās A. Bērziņš NHL nepietuvojās, un 2005. gada vasarā viņš atgriezās Rīgā. 2005.—2006. gada sezonu aizvadot HK Rīgas 2000 sastāvā, A. Bērziņš kļuva par Latvijas čempionu. 2006.—2007. gada sezonu viņš iesāka Čehijas Ekstralīgas klubā HC Vsetīna, bet sezonas nogalē atgriezās "HK Rīga 2000" sastāvā, kļūstot jau par divkārtējo Latvijas čempionu. 2008. gada vasarā A. Bērziņš pievienojās jaunizveidotajam Kontinentālās hokeja līgas klubam Rīgas "Dinamo", aizvadot tajā nākamās divas sezonas. Tiesa, 2009.—2010. gada sezonā A. Bērziņa spēles laiks "Dinamo" krasi samazinājās, un 2010. gada vasarā viņš jaunu līgumu ar "Dinamo" neparakstīja, tā vietā pievienojoties SM līgas kluba HPK rindām. Somijas vienības sastāvā aizvadīja 2010.—2011. gada sezonu, pēc tam pārejot uz Baltkrievijas Ekstralīgas klubu Minskas "Junostj". Pēc "Junostj" sastāvā aizvadītās sezonas pārgāja uz Ukrainas hokeja līgas klubu Kijivas "Kompanion". Latvijas hokeja izlases rindās A. Bērziņš debitēja 2006. gada olimpiskajās spēlēs. Viņš ir spēlējis arī vairākos Pasaules čempionātos (2007, 2008, 2009, 2011), kā arī 2010. gada olimpisko spēļu turnīrā. Vikikrātuvē par šo tēmu ir pieejami multivides faili. Skatīt: Armands Bērziņš. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)