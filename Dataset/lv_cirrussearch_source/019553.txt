NEE-01 Pegaso ir Ekvadoras pirmais pavadonis. Tas paredzēts fotografēšanai un video uzņemšanai kosmosā izglītojošiem mērķiem. Pavadonis orbītā tika palaists 2013. gada aprīlī. Pavadoni izgatavoja nevalstiska organizācija Ekvadoras civilā kosmosa aģentūra (EXA). NEE-01 Pegaso tika būvēts CubeSat 1U formā ar izmēriem 10 × 10 × 10 cm un masu 1,26 kg. Tam ir divi atverami saules bateriju paneļi ar kopējo pletumu 70 cm. Ar tā kameru uzņemto video tiešsaistē varēja skatīt internetā. Sākotnēji NEE-01 Pegaso bija plānots orbītā ievadīt ar Dnepr raķeti Krievijā, bet sakarā ar tās starta pārcelšanu, pavadoni pārnesa uz Ķīnas raķeti. NEE-01 Pegaso tika palaists 2013. gada 26. aprīlī 04:13 UTC ar nesējraķeti Chang Zheng 2D no Dzjucjuaņas Pavadoņu palaišanas centra. Pavadonis ievadīts solārsinhronā orbītā. NEE-01 Pegaso bija sekundārā krava pēc Ķīnas tālizpētes pavadoņa Gaofen 1; kopā ar to palaisti nanopavadoņi TurkSat-3USat un CubeBug-1. 2013. gada 23. maijā 05:38:17 UTC NEE-01 Pegaso sadūrās ar kādu no 1985. gada jūlijā palaistās PSRS nesējraķetes Ciklon-3 pēdējās pakāpes fragmentu mākoņa daļiņu. Pēc sadursmes pavadonis zaudēja orientāciju un tika fiksēta tā orbītas slīpuma neliela izmaiņa. No tā vairs netika uztverti radiosignāli. Līdzīga orbītas parametru maiņa bija novērota pavadonim CubeBug-1. 6. septembrī paziņots, ka Ekvadoras civilā kosmosa aģentūra pārtraukusi mēģinājumus sazināties ar pavadoni. 2014. gada janvāra beigās tika paziņots, ka nodibināts kontakts ar NEE-01 Pegaso. Sakaru nodibināšanā palīdzējā Ekvadoras otrais pavadonis NEE-02 Krysaor, kas palaists 2013. gada novembrī. Pavadoņu sadursmju uzskaitījums 2013 - Launches to Orbit and Beyond ECUADORIAN SPACE AGENCY UNVEILS ECUADOR’S FIRST SATELLITE EXA, 2013-04-04 NEE-01 PEGASO SOBREVIVE COLISIÓN LATERAL CON RESTOS DE COHETE RUSO EXA, 2013-05-23, (spāņu) Космическое агентство Эквадора нашло потерянный спутник Журнал «Новости космонавтики», 2014-01-28, (krieviski) NEE-01 PEGASO EXA NEE 01 Pegaso Gunter Dirk Kreb