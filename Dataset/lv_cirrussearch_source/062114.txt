Parastais baltmeldrs (latīņu: Rhynchospora alba) ir grīšļu dzimtas suga. Savvaļā tā ir sastopama Eirāzijā un Ziemeļamerikā. Latvijā parastais baltmeldrs ir sastopams nereti visā valsts teritorijā, pārmitrās, mazauglīgās vietās: purvos un purvainos priežu mežos. Parastais baltmeldrs ir daudzgadīgs, 10-40 cm garš lakstaugs, kurš veido skraju ceru. Auga stublājs ir stāvs, tievs un trīsšķautņains. Lapas ir lineāras, 0,1-0,2 cm platas un ar sarveidīgu galu. Stublāja galotnē ir 1-3 pušķveida ziedkopas (garumā 0,5-1 cm), kas parasti ir platākas nekā garas. Katrā pušķi veidojošajā vārpiņā ir 1-3 ziedi. Apziednis ir sarveidīgs, no 7-14 atskabargainiem sariņiem. Segplēksnes ir bāli dzeltenas vai baltas, augļu gatavības laikā mazliet iesārtas. Ziedkopas augšējā seglapa ir ļoti īsa, tā nepārsniedz vārpiņu pušķi. Auglis ir plakans, 0,2-0,25 cm garš riekstiņš ar kailu knābīti. Zied jūnijā, jūlijā. «parastais baltmeldrs - Rhynchospora alba (L.) Vahl - Augi - Latvijas daba». www.latvijasdaba.lv. Skatīts: 2022-06-05.