Triatlons ir sporta daudzcīņas sacensības, kurās dalībnieki vienu pēc otras veic dažāda garuma peldēšanas, riteņbraukšanas un skriešanas distances. Par triatlona sacensību uzvarētāju kļūst tas sportists, kas visātrāk pieveic distanci un uzrāda labāko kopējo laiku, ieskaitot pārejas (tranzīta zonas no angļu "transition") no vienas sporta disciplīnas uz nākamo. Starptautiskā triatlona federācija (ITU) tika dibināta 1989. gadā kā starptautiska organizācija, kuras galvenais mērķis bija iekļaut triatlonu olimpisko sporta veidu sastāvā. Olimpiskajās spēlēs triatlons debitēja 2000. gadā Sidnejā. ITU paspārnē ir arī akvatlons (peldēšana + skriešana), ziemas triatlons (skriešana + riteņbraukšana + slēpošana), triatlons slēgtās telpās un duatlons (skriešana + riteņbraukšana + skriešana). Latvijas triatlona kustība intensīvi attīstās pēdējos gados un 2010. gadā tika uzstādīts triatlona sacensību dalībnieku rekords, kad 18. jūlijā Vaidavas triatlonā dažādās distancēs bija pieteikušies vairāk kā 400 dalībnieki. Latvijas Triatlona federācijas izsniegtās licences 2013. gada sezonā bija izņēmuši 205 sportisti dažādās vecuma grupās. Pēc triatlona vēsturnieka, Ironman Hawaii čempiona Skota Tinleja (Scott Tinley) datiem, triatlona saknes veidojušās sacensībās, kuras norisinājās 1920.—1930. gados Francijā ar nosaukumu La Course des Debrouillards (burtiskais tulkojums: "Neatlaidīgo sacīkste"). Mūsdienās šīs sacensības norisinās katru gadu Francijā pie Joinville le Pont netālu no Meulan un Poissy. Pirmo reizi par sacensībām, kas līdzinājās mūsdienu triatlonam, varēja uzzināt 1920. gadā no franču laikraksta L`Auto, kur tika ziņots par sacensību ar nosaukumu Les Trois Sports distancēm: 3 km skriešana, 12 km riteņbraukšana un kanāla Marne šķērsošana peldus. Šīs trīs disciplīnas tika veiktas bez pārtraukuma. Franču laikrakstā tiek minēts arī par sacensībām Marseļā 1927. gadā. 1943. gada raksts par Les Trois Sports (trīs sporta sacensības) Ročelle pilsētā informē par sacensībām distancē, kas sastāvēja no trīs daļām: kanāla šķērsošana (200 m), sacensības ar velosipēdiem (10 km) apkārt Ročelle un Laleu parkam un skriešanas (1200 m) pa Andre-Barbeau stadionu. Līdz ar to var sacīt, ka mūsdienu triatlona koncepcija ir radusies tieši tad. Sākot ar 1930. gadu vidu, informācijas par triatlonu faktiski nav līdz pat 1974. gadam, kad netālu no Sandjego līča Dienvidkalifornijā (ASV) dažādu sporta veidu sportistu domubiedru grupiņa izveidoja klubu un sāka kopā trenēties. Viņu vidū bija skrējēji, peldētāji un velosipēdisti, un drīz vien kopīgi treniņi pārvērtās par neoficiālām sacīkstēm. Pirmais Džeka Džonstoina (Jack Johnstone) un Dona Sanāna (Don Shanahan) plānotais un organizētais triatlons Mission Bay notika 1974. gada 25. septembrī, kurā piedalījās 46 atlēti. Šis datums arī tad tiek atzīmēts kā mūsdienu īsā triatlona dzimšanas diena. Pirmās sacensības klasiskā triatlona distancē (3,86 km peldēšana, 180,2 km riteņbraukšana un 42,2 km skriešana) norisinājās Havaju salās Hawaii Iron Man Triathlon, kuru ideja radās sacensību Oahu Perimeter Relay (skriešanas komandu sacensības) uzvarētāju apbalvošanas laikā 1977. gadā. Dalībnieku vidū bija daudzi skriešanas kluba Mid-Pacific Road Runners un peldēšanas kluba Waikiki Swim Club dalībnieki, kas ilgi strīdējās, kādi atlēti fiziski ir visizturīgākie: skrējēji vai peldētāji. Sakarā ar to, viens no atlētiem, jūras kājnieks Džons Kollins (John Collin) norādīja uz žurnāla Sports Illustrated rakstu, kurā tika minēts, ka leģendārajam beļģu riteņbraucējam Edijam Merksam bija reģistrēts visaugstākais "maksimālais skābekļa patēriņš" rādītājs starp visiem atlētiem, kuriem jelkad noteikts šis rādītājs, līdz ar to tieši riteņbraucējus uzskatīja par fiziski visspēcīgākajiem un izturīgākajiem sportistiem. Pats Kolinss un viņa sieva Džudi vairs nebija nekādi iesācēji triatlonā, viņi piedalījās 1974.—1975. gadā kluba San Diego Track Club, kas Mission Bay (Kalifornija) organizētajās sacensībās, kā arī Optimist Sports Fiesta Triathlon sacensībās Kolorādo. Šajās sacensībās piedalījās arī citi militārie atlēti, tāpēc viņi piekrita Kolinsa piedāvājumam atrisināt šo strīdu sacensību trasē, kurā tiktu apvienotas trīs sacensības garajās distancēs: sacensības peldēšanā atklātajā ūdenī Waikiki Roughwater Swim (2,4 jūdzes / 3,862 km), sacensības ar velosipēdiem Around-Oahu Bike Race (115 jūdzes; parasti notiek divās dienās) un maratons Honolulu (26,219 jūdzes / 42,195 km). Līdz tai dienai velosacīkstes notika divās dienās, tāpēc velodistance tika saīsināta par 3 jūdzēm, lai tā sāktos peldēšanas finiša vietā un beigtos maratona startā. Pirms starta katrs sacensību dalībnieks saņēma lapiņas ar pāris noteikumu punktiem un nelielu distances aprakstu, kā arī ar uzrakstu pēdējā lapā: "Nopeldi 2,4 jūdzes! Velosacīkste 112 jūdzes! Noskrien 26,2 jūdzes! Lepojies ar paveikto visu atlikušo dzīvi!". Par godu vienam no vietējiem skrējējam, kurš bija kļuvis slavens ar saviem nogurdinošajiem treniņiem, Kolinss sacīja, ka "lai arī kurš būtu pirmais, mēs viņu nosauksim par Iron Man (dzelzs vīru)". Un 1978. gada 18. februāra agrā rītā sacensībās piedalījās 15 vīru, no kuriem distanci beidza 12, bet vispasaules slavu kā pirmais Iron Man ieguva Gordons Hallers (Gordon Haller), kas distanci veica 11 stundās, 46 minūtēs un 58 sekundēs. Mūsdienās neskaitāmas triatlona sacensības dažādās distancēs norisinās pa visu pasauli. Standarta "olimpisko distanci" (1,5 km/40 km/10 km) izveidoja triatlona sacensību direktors Džims Kerls (Jim Curl) 1980. gadu vidū pēc tam, kad viņš un viņa biznesa partneris Karls Tomas (Carl Tomas) veiksmīgi organizēja lielo Amerikas triatlona sēriju (USTS) no 1982. līdz 1997. gadam. USTS sacīkstes sniedza lielu ieguldījumu triatlona popularizēšanai un attīstībai gan ASV, gan visā pasaulē. Sacensības Hawaii Ironman Triathlon pašlaik skaitās kā pasaules čempionāts klasiskajā triatlona distancē (3,8 km/180 km/42,2 km), kurām kvalificēšanās noris sacensību sērijā, kas tiek rīkotas visā pasaulē visa gada garumā un kuras arī tiek sauktas par Ironman Triathlon. Ironman Triathlon ir World Triathlon Corporation (WTC) piederošs zīmols. Triatlona sacensības ar Ironman un Ironman 70.3 nosaukumiem tiek rīkotas visā pasaulē jau vairāk kā 30 gadus — kopumā vairāk kā 50 sacensības gadā, kurās piedalās vairāk kā 90 000 dalībnieku. Eiropā pirmā sacensības klasiskā triatlona distancē norisinājās 1981. gadā Čehoslovākijā. Sacensību organizatori var noteikt savu distances garumu. Tomēr ir vairākas starptautiski atzītas distances, kurās sacenšas triatlonisti: Sprinta distance; 750 metri peldēšana, 20 kilometri riteņbraukšana, 5 kilometri skriešana Vidējā distance; bieži saukta par “Olimpisko distanci”: 1.5 kilometri peldēšana, 40 kilometri riteņbraukšana, 10 kilometri skriešana Garā distance; bieži saukta arī par 70.3 vai “pus-Ironman”; 1.9 kilometri peldēšana, 90 kilometri riteņbraukšana, 21.1 kilometrs skriešana Ultra distance; bieži saukta arī par 140.6 vai “Ironman”; 3.8 kilometri peldēšana, 180.2 kilometri riteņbraukšana, 42.2 kilometri (Maratons) skriešana. Būtiska atšķirība, neskaitot distances garumu, ir riteņbraukšanas posmā. Sprinta distancē un vidējā jeb Olimpiskajā distancē riteņbraukšanas posmā ir atļauta braukšana grupā. Savukārt pus-Ironman un Ironman distancē riteņbraukšanas posmā ir aizliegta braukšana grupā. Vikikrātuvē par šo tēmu ir pieejami multivides faili. Skatīt: Triatlons. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Starptautiskā triatlona federācija Latvijas triatlona federācija