Jemenas Republika (arābu: الجمهوريّة اليمنية, Al-Jumhuriyah al-Yamaniyah) ir valsts Āzijas dienvidrietumos, Arābijas pussalas dienvidos. Ziemeļos tā robežojas ar Saūda Arābiju, bet austrumos ar Omānu. No rietumiem to apskalo Sarkanā jūra, no dienvidiem — Indijas okeāna Adenas līcis un Arābijas jūra. Tā ir viena no nabadzīgākajām pasaules valstīm. Jemena izveidojās 1990. gada 22. maijā, apvienojoties Jemenas Tautas Demokrātiskajai Republikai un Jemenas Arābu Republikai. Līdz islāma kalifātu izveidei 7. gadsimtā Jemena bija daļa no Aksumas valsts. 19. gadsimta vidū mūsdienu Jemenas teritorijas ziemeļu daļa kļuva par Osmaņu impērijas provinci. Pēc Pirmā pasaules kara tā kļuva par neatkarīgu Jemenas karalisti un pēc teokrātijas gāšanas 1962. gadā tika pasludināta par republiku. Jemenas dienvidu daļa no 1869. līdz 1967. gadam bija Britu impērijas pārvaldīts Adenas protektorāts. 1967. gadā Dienvidjemena ieguva neatkarību un 1970. gadā tika pasludināta par komunistisku republiku. 1990. gada 22. maijā Jemenas Tautas Demokrātiskā Republika (Dienvidjemena) un Jemenas Arābu Republika apvienojās, izveidojot Jemenas Republiku. Alī Abdulla Sālihs kļuva par apvienotās valsts pirmo prezidentu. 2011. gadā Arābu pavasara iespaidā Jemenā sākās protesti pret valdošo nabadzību, bezdarbu, korupciju un prezidenta Sāliha ieceri izmainīt Jemenas konstitūciju un likvidēt prezidenta termiņa ierobežojumu, padarot viņu par prezidentu uz mūžu. Prezidents Sālihs atkāpās un prezidenta pilnvaras tika nodotas viceprezidentam Abdrabuham Mansuram Hadi, kurš oficiāli tika ievēlēts par prezidentu 2012. gada 21. februāra vēlēšanās, kurās viņš bija vienīgais kandidāts. Pārejas procesu traucēja militārs konflikts starp šiītu nemierniekiem hutiešiem un citām nemiernieku grupām, kā Al-Qaida. 2014. gada septembrī hutieši ieņēma galvaspilsētu Sanu, pārņēma savā kontrolē galvenās valdības iestādes un pieprasīja prezidentam Hadi izveidot "vienotības valdību", taču vēlāk atteicās piedalīties valdībā un turpināja izdarīt spiedienu uz Hadi un viņa ministriem, pat aplencot prezidenta privāto dzīvesvietu un turot viņu mājas arestā. 2015. gada janvārī hutiešiem lojāli kaujinieki uzbruka prezidenta pilij un piespieda prezidentu atkāpties. Februārī hutieši atlaida parlamentu un pasludināja Muhameda Ali al-Hūthi vadīto revolucionāro komiteju par pagaidu valdību Jemenā. Šo deklarāciju noraidīja opozīcija un ārvalstu valdības, ieskaitot ANO. 21. februārī Hadi izdevās aizbēgt no Sanas uz Adenu. Viņš nekavējoties sniedza runu televīzijā, atceļot savu atkāpšanos, nosodot apvērsumu un, aicinot atzīt sevi kā ievēlēto prezidentu. Martā Hadi paziņoja, ka Adena būs Jemenas "pagaidu galvaspilsēta". Hutieši turpināja virzīties uz dienvidiem līdz Adenai. Viss tur esošais ASV personāls tika evakuēts, un prezidents Hadi bija spiests bēgt uz Saūda Arābiju. 6. martā Saūda Arābija paziņoja par iesaistīšanos konfliktā un nodomu vadīt militāru koalīciju pret hutiešiem. Tā apgalvoja, ka hutiešus atbalsta Irāna, un sāka novietot savu karaspēku pie Jemenas robežas. Koalīcijā piedalījās Apvienotie Arābu Emirāti, Kuveita, Katara, Bahreina, Jordānija, Maroka, Sudāna, Ēģipte un Pakistāna. ASV paziņoja, ka tā palīdzēs koalīcijai ar informāciju, mērķēšanu un loģistiku. 2014. gadā Jemenā bija apmēram 24 miljoni iedzīvotāju. Summārais dzimstības koeficients Jemenā ir 4,45. Gandrīz visi iedzīvotāju ir musulmaņi, no viņiem 53% ir sunnīti, bet 45% šiīti. «Statistical Yearbook 2013». Central Statistical Organisation. Arhivēts no oriģināla, laiks: 2012. gada 9. oktobrī. Skatīts: 2013. gada 24. februāris. Arhivēts 2012. gada 9. oktobrī, Wayback Machine vietnē. «World Economic Outlook Database: Yemen». International Monetary Fund. April 2018. Skatīts: 2018. gada 6. jūnijs. «2016 Human Development Report». United Nations Development Programme. 2016. Skatīts: 2017. gada 21. marts. James L. Gelvin. The Arab Uprisings: What Everyone Needs to Know. Oxford University Press, 2012. 68. lpp. ISBN 019989177X. Mareike Transfeld. «Capturing Sanaa: Why the Houthis Were Successful in Yemen». Muftah, 2014. Arhivēts no oriģināla, laiks: 2014. gada 21. oktobrī. Skatīts: 2014. gada 17. oktobris. STEVEN A. ZYCK. «Mediating Transition in Yemen: Achievements and Lessons». International Peace Institute, 2014. Skatīts: 2014. gada 17. oktobris.[novecojusi saite] Silvana Toska. «Shifting balances of power in Yemen's crisis». The Washington Post, 2014. gada 26. septembris. Skatīts: 2014. gada 24. oktobris. «Houthi leader vows to defend 'glorious revolution'». Al Jazeera. 2015. gada 8. februāris. Skatīts: 2015. gada 7. februāris. «Yemeni Parties, Houthi Rebels Form Unity Government». Voice of America. 2014. gada 21. septembris. Skatīts: 2015. gada 22. janvāris. «Yemen Swears In New Government Amid Crisis». The Huffington Post. 2014. gada 9. novembris. Arhivēts no oriģināla, laiks: 2015. gada 23. janvārī. Skatīts: 2015. gada 22. janvāris. «Shiite rebels shell Yemen president's home, take over palace». Newsday. 2015. gada 20. janvāris. Arhivēts no oriģināla, laiks: 2015. gada 23. janvārī. Skatīts: 2015. gada 22. janvāris. Brian Rohan. «Hadi, a once-quiet leader of a fractious Yemen, strikes defiant pose by reclaiming presidency». U.S. News and World Report, 2015. gada 22. februāris. Skatīts: 2015. gada 22. februāris. «Yemen's President Hadi declares new 'temporary capital'». Deutsche Welle. 2015. gada 21. marts. Skatīts: 2015. gada 21. marts. «President Hadi says Aden is Yemen’s ‘capital’». Al Arabiya. 2015. gada 7. marts. Skatīts: 2015. gada 11. marts. Vikikrātuvē par šo tēmu ir pieejami multivides faili. Skatīt: Jemena. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Pareizticīgo enciklopēdijas raksts (krieviski) Enciklopēdijas Krugosvet raksts (krieviski)