Fjodors Fjodorovs (krievu: Фёдор Викторович Фёдоров; dzimis 1981. gada 11. jūnijā) ir bijušais krievu hokejists, kreisās malas uzbrucējs. Karjeras laikā aizvadījis 18 spēles Nacionālajā hokeja līgā, taču lielāko daļu karjeras, 7 sezonas, pavadījis dažādos Kontinentālās hokeja līgas klubos. Krievijas hokeja izlases rindās izcīnījis 2005. gada pasaules čempionāta bronzas medaļas. Arī Fjodora vecākais brālis Sergejs ir plaši pazīstams hokejists. Jau 1998. gadā Fjodors, būdams vien 17 gadus vecs, uzsāka savu Ziemeļamerikas juniora spēlētāja karjeru. Jau pēc pirmās sezonas 1999. gada NHL draftā Fjodorovu izvēlējās Tampabejas "Lightning" vienība, taču līgumu ar klubu viņš tā arī neparakstīja. Nākamās divas sezonas Fjodors aizvadīja Ontārio hokeja līgā, un 2001. gada NHL draftā jauno uzbrucēju izvēlējās Vankūveras "Canucks" vienība. 2002.—03. sezonās Fjodorovs arī debitēja Vankūveras kluba sastāvā, tā rindās aizvadot septiņas spēles. Lielāko daļu laika periodā no 2002. līdz 2004. gadam Fjodorovs gan aizvadīja Amerikas hokeja līgas klubā Manitobas "Moose". 2004.—05. sezonas NHL lokauta laikā Fjodorovs spēlēja Krievijas Superlīgā, Magņitogorskas "Metallurg" un Maskavas "Spartak" klubu rindās. Pēc lokauta beigām, 2005. gada rudenī Fjodors tika aizmainīts uz Ņujorkas "Rangers" vienību, kuras sastāvā sezonas gaitā aizvadīja trīs spēles. 2006. gada vasarā Fjodors atgriezās Krievijā, noslēdzot līgumu ar Jaroslavļas "Lokomotiv" vienību. Tiesa, sezonas gaitā no "Lokomotiv" rindām Fjodors nonācas Zviedrijas Elitsērijas klubā Malmes "Redhawks". 2007.—08. sezonu Fjodorovs aizvadīja Maskavas "Dinamo" rindās. Lai gan 2008. gada vasarā Fjodorovs centās atgriezties NHL, noslēdzot līgumu ar Ņūdžersijas "Devils", tas beidzās nesekmīgi, un jau drīz vien Fjodorovs pievienojās Ņižņekamskas "Ņeftehimik" rindām. 2009.—10. sezonu Fjodorovs aizvadīja Magņitogorskā, taču 2010.—11. sezonā spēlēja Mitišču "Atlant" rindās. Turpmākās trīs sezonas uzbrucējs pavadīja Sanktpēterburgas SKA un Maskavas CSKA sastāvos, taču savu pēdējo, 2014.—15. gada, sezonu aizvadīja Toljati "Lada" rindās. Krievijas izlases rindās spēlējis 2005. gada Pasaules čempionātā, tajā izcīnot bronzas medaļas. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)