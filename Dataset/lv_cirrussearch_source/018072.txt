Hipatija hronika jeb arī Ipatija hronika (baltkrievu: Іпацьеўскі летапіс; krievu: Ипатьевская летопись; ukraiņu: Іпатіївський літопис) ir baznīcslāvu valodā pārrakstīts vairāku senāku Kijivas Krievzemes hroniku apkopojums. Tas ir otrs vecākais senkrievu hroniku apkopojums pēc t.s. Laurentija hronikas. Vienu no hronikas norakstiem, kas glabājās Krievijas Zinātņu akadēmijas bibliotēkā Pēterburgā, 1809. gadā izpētīja krievu vēsturnieks Nikolajs Karamzins. Viņš to nosauca par Hipatija hroniku, atbilstoši Kostromas klostera nosaukumam, kur tas agrāk bija glabājies. Vēsturnieki uzskata, ka hronika uzrakstīta uz papīra, kas izgatavots pirms 1428. gada, kaut arī zināms, ka otrs šīs hronikas noraksts jeb t.s. Hļebņikova noraksts (Хлебниковский список) tapis Polijas-Lietuvas kopvalsts izveides laikā pēc 1550. gada Kijivas Pečoru klosterī. Saglabājušies arī t.s. Pogodina noraksts (Погодинский список, ap 1620), t.s. Jarocka noraksts (Список Яроцкого, ap 1651), t.s. Jermolaja noraksts (Ермолаевский список, ap 1710), t.s. Krakovas noraksts no Pogodina noraksta (ap 1795). Hipatija hronika patiesībā ir triju senāku Kijivas Krievzemes hroniku norakstu apkopojums: Pagājušo gadu vēsture (baznīcslāvu: Повѣсть времяньныхъ лѣтъ) jeb Nestora hronika — senkrievu hronika par notikumiem Krievzemē un apkārtējās valstīs no 852. līdz 1117. gadam; Kijivas hronika (ukraiņu: Київський літопис) — par notikumiem starp 1118. un 1198. gadiem, īpaši par Rurika dinastijas kņazu cīņām par Kijivas lielkņaza troni 1146. — 1152. gadā; Galīcijas-Volīnijas hronika (ukraiņu: Галицько-Волинський літопис) — par notikumiem starp 1201. un 1292. gadiem, īpaši par Galīcijas-Volīnijas kņazu savstarpējām cīņām un pretenzijām uz Krievzemes lielkņaza (jeb "Krievzemes karaļa") troni 1201. un 1253. gadā. Клосс Б.М. Предисловие к изданию 1998 г. // ПСРЛ. Т. II. М.: Языки русской культуры, 1998. — Стр. F: Анализ водяных знаков показывает, что использованная для данной рукописи бумага была изготовлена между 1404 и 1428 гг. (krieviski) Stephen Velychenko. National History as Cultural Process: A Survey of the Interpretations of Ukraine's Past in Polish, Russian, and Ukrainian Historical Writing from the Earliest Times to 1914 (ilustrēts izd.). CIUS Press, 1992. 142. lpp. ISBN 0-920862-75-6. (angliski) Oriģinālais teksts ar piezīmēm