Īstā madara (Galium verum) ir augu suga rubiju dzimtas madaru ģintī. Savvaļā tā ir sastopama Eirāzijā, tostarp, Latvijā, sausās pļavās, mežmalās, kāpās un gar dzelzceļu uzbērumiem. Īstā madara var sakrustoties ar balto madaru, tādējādi izveidojot retu hibrīdu — Pomerānijas madaru. Īstā madara ir daudzgadīgs, 30—60 cm augsts lakstaugs ar stāvu, apaļu stublāju, kurš parasti nezaro. Uz stublāja lapas ir izvietotas neīstos mieturos pa 8—12. Lapas ir šauri lineāras, 1—3 cm garas un 0,1—0,3 cm platas, to virspuse ir spīdīga un tumši zaļa, bet apakšpuse blāva un matēta. Lapu apakšpusē ir labi redzama vidusdzīsla. Īstā madara ir vienīgā Latvijā sastopamā madaru suga ar dzelteniem ziediem. Ziedi ir izvietoti stublāja augšdaļā blīvās skarveida ziedkopās. Auglis ir kails divu riekstiņu skaldauglis. Ziedēšanas sezona ir no jūnija līdz oktobrim. «īstā madara - Galium verum L. - Augi - Latvijas daba». www.latvijasdaba.lv. Skatīts: 2022-02-08. Vikikrātuvē par šo tēmu ir pieejami multivides faili. Skatīt: Īstā madara. Encyclopædia Britannica raksts (angliski) Encyclopædia of Life raksts (angliski)