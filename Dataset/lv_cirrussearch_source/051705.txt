Vīzes sala (krievu: остров Визе) ir Krievijai piederoša sala Ziemeļu Ledus okeānā. Administratīvi ietilpst Krasnojarskas novada Taimiras Dolganu—Ņencu rajonā. Sala izvietojusies Karas jūras ziemeļos starp Severnaja Zemļu austrumos un Franča Jozefa Zemi rietumos. Tuvākā cietzeme ir Ušakova sala 140 km uz Ziemeļiem. Salas virsma ir līdzenums ar nelieliem pauguriem, augstākais punkts ir 22 m vjl salas vidienē. Ģeoloģiski sala veidota no māla un smilts. Salas krastiem raksturīga izteikta abrāzija. Ja 20. gadsimta otrajā pusē krasts atkāpās gadā vidēji par 1,5 m, tad no 2009. līdz 2016. gadam vietām krasts atkāpies par 75 metriem. Krasta līnija maz robota, ziemeļu daļā vairākas plašas lagūnas. Sala atrodas arktiskā tuksneša dabas zonā. Augājs ļoti nabadzīgs, galvenokārt ķērpji un sūnas. Karas jūrā 1912.—1914. gados ledus gūstā dreifēja Georgija Brusilova ekspedīcija ar kuģi Sv. Anna. Kuģis un gandrīz visi ekspedīcijas locekļi gāja bojā, bet stūrmanim Albanovam izdevās izglābt kuģa žurnālu. 1924. gadā okeanogrāfs Vladimirs Vīze pētīja kuģa dreifa maršrutu. Pēc jūras straumju virzieniem Vīze izteica hipotēzi, ka tās ietekmē kāda nezināma sala un noteica tās koordinātas. 1930. gadā Vīze piedalījās Oto Šmita ekspedīcijā ar ledlauzi Georgij Sedov un pēc salas atklāšanas Vīze pirmais nokāpa tās krastā. Kopš 1945. gada salas dienvidu krastā darbojas Vīzes polārstacija. Россия теряет арктические территории ОСТРОВА КАРСКОГО МОРЯ Остров Визе, МГ-2 Vikikrātuvē par šo tēmu ir pieejami multivides faili. Skatīt: Vīzes sala. Vīzes salas topogrāfiskā karte 1:200 000