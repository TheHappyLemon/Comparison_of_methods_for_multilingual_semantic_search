Lielvalsts jeb lielvara (vācu: Großmacht) ir valsts vai valstu savienība, kurai ir izcils ģeopolitisks stāvoklis starptautiskajās attiecībās. Lielvaras jēdzienu sāka lietot pēc Vīnes kongresa 19. gadsimta sākumā, kad pēc Napoleona kariem Francijas impērijas hegemoniju nomainīja piecu Eiropas lielvalstu (Austrijas Impērijas, Britu impērijas, Francijas karalistes, Krievijas Impērijas un Prūsijas Karalistes) hegemonija. Seno laiku vēsturē par lielvalstīm tiek uzskatītas Senā Ēģipte, Senā Divupe, Feniķija, Senā Ķīna, Senā Persija, Senā Grieķija, Senā Maķedonija, Romas impērija un citas impērijas. Austrumromas impērija, Franku impērija, Islāma kalifāts un vairākas Ķīnas dinastijas bija agrīno viduslaiku lielvaras. Augstajos viduslaikos no Franku impērijas izveidojās Svētā Romas impērija un Francijas karaliste. Osmaņu impērija sagrāva Bizantijas impēriju. Mongoļu impērija, vēlāk Zelta Orda dominēja Āzijas ziemeļos. Jaunajos laikos izveidojās Spānijas un Portugāles lielvalstis, vēlāk Habsburgu impērija, Polijas-Lietuvas kopvalsts, Nīderlande, Zviedrija, Krievijas Impērija, Francija, Anglija un Prūsija. 16. gadsimtā Indijas subkontinentā izveidojās Mogulu impērija. Imperiālisma laikmetā piecām Eiropas lielvarām pievienojās Amerikas Savienotās Valstis un Japāna. Pēc apvienošanās arī Itālijas karaliste kļuva par lielvalsti, Austrijas Impērija pārveidojās par Austroungāriju un Prūsija izveidoja Vācijas Impēriju, kuras 1882. gadā izveidoja Trejsavienību. Pirmā pasaules kara laikā Centrālās lielvalstis Austroungārija, Osmaņu impērija un Vācijas Impērija cīnījās pret 1907. gadā izveidotās Antantes lielvalstīm Apvienoto Karalisti, Franciju un Krievijas Impēriju, kurām pievienojās arī Japānas Impērija un ASV. Otrā pasaules kara laikā Vācija, Itālija, Japāna (Ass valstis) cīnījās pret Sabiedrotajām lielvalstīm Franciju un Apvienoto Karalisti, kurām vēlāk pievienojās ASV un Padomju Savienība. Galvenās uzvarētājvalstis lielvalsts statusu saglabāja arī Aukstā kara periodā kā Apvienoto Nāciju Organizācijas Drošības padomes pastāvīgās dalībvalstis — ASV, Padomju Savienība, Apvienotā Karaliste, Francija un Ķīna. 1976. gadā septiņas lielvalstis — ASV, Apvienotā Karaliste, Francija, Itālija, Japāna, Kanāda un Vācija izveidoja Lielā septītnieka forumu. 1997. gadā tam pievienojās arī Krievijas Federācija, tomēr 2014. gadā pēc Krievijas—Ukrainas kara sākuma un Krievijas veiktās Krimas okupācijas tās dalība Lielā astotnieka valstu grupā tika apturēta. Kopš 1980. gadiem forumā kā "nenumurētais" dalībnieks pārstāvēta arī Eiropas Savienība. Pasaules valstis ap 300. gadu 1555.–1556. gadā 1700. gadā 1815. gadā 1859.–1860. gadā 1914. gadā 1959. gadā Vikikrātuvē par šo tēmu ir pieejami multivides faili. Skatīt: Lielvalsts. Encyclopædia Britannica raksts (angliski) Mūsdienu Ukrainas enciklopēdijas raksts (ukrainiski) Francija: Krievijas dalība pasaules attīstītāko valstu grupā G8 ir apturēta Arhivēts 2015. gada 18. maijā, Wayback Machine vietnē. focus.lv, 2014. gada 18. martā