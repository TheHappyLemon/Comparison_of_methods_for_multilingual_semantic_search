Mazziedu pameldrs (latīņu: Eleocharis quinqueflora) ir grīšļu dzimtas suga. Savvaļā tā ir plaši, bet nevienmērīgi sastopama Eirāzijā un Ziemeļamerikā. Latvijā mazziedu pameldrs ir sastopams nereti visā teritorijā, mitros ūdenstilpju krastos, purvos un purvainās pļavās ar skraju veģetācijas segumu. Mazziedu pameldrs ir daudzgadīgs, 8-25 cm garš lakstaugs. Augs veido ceru no 2-5 stublājiem. Stublājs ir stāvs, bez lapām, apaļš un gluds; šķērssienas nav redzamas. Parasti augam visu veģetācijas sezonu saglabājas stāvi vai pacili, nokaltuši iepriekšējā gada stublāji bez ziedkopas. Pie stublāja pamata ir tumši brūnas vai melni brūnas lapu makstis. Stublāja galā ir 0,4-0,8 cm īsa, šaura vārpiņa ar 2-7 ziediem. Ziediem ir 3 drīksnas. Vārpiņas plēksnes ir tumšbrūnas, apakšējā no tām vārpiņas garumā. Apziedņa matiņi ir 6, tie ir zobaini un īsāki nekā auglis. Auglis ir trīsšķautņains, pelēks riekstiņš ar šauru irbuļa palieku. Zied jūnijā un jūlijā. «mazziedu pameldrs - Eleocharis quinqueflora (Hartmann) O.Schwarz - Augi - Latvijas daba». www.latvijasdaba.lv. Skatīts: 2022-05-19.