Bristole (angļu: Bristol) ir pilsēta, ceremoniālā grāfiste un vienotā pašvaldība Anglijas dienvidrietumos, Severnas upes grīvā, Bristoles līča krastā. Viduslaikos liela osta un otrā vai trešā Anglijas pilsēta, līdz 18. gadsimta beigās (rūpnieciskās revolūcijas laikā) to attīstībā apsteidza jaunās rūpnieciskās pilsētas – Birmingema, Liverpūle un Mančestra. Kopš 12. gadsimta Bristole bija galvenā Anglijas osta sakariem ar Īriju. Osta bija sākumpunkts vairākām pazīstamām ekspedīcijām, piemēram 1497. gadā no šejienes uz Ziemeļameriku devās Džona Kabota ekspedīcija. 14. gadsimtā Bristole bija trešā lielākā (aiz Londonas un Jorkas) pilsēta Anglijā. Otrajā pasaules karā pilsētas centrs nopietni cieta aviouzlidojumos. Ekonomika daudzus gadsimtus balstījās jūras tirdzniecībā līdz 20. gadsimtā Bristole kļuva par britu aviācijas rūpniecības centru. Pilsētas pievārtē Filtonā atrodas kompānijas BAE Systems, Airbus and Rolls-Royce, kā arī ekskluzīvo auto ražošanas kompānija Bristol Cars. Bristoles Universitāte dibināta 1909. gadā. Tajā studējuši un strādājuši vairāki Nobela prēmijas laureāti fizikā un ķīmijā (Viljams Remzijs, Pols Diraks u.c.). Bristolē ir divi galvenie futbola klubi — Bristol City F.C. (spēlē Football League One) un Bristol Rovers F.C. (spēlē Football League Two). Pilsētā ir Anglijas regbija augstākās līgas komanda Bristol Rugby. Populārajā mūzikā Bristole pazīstama kā vieta, kur 20 gadsimta 90. gados radās mūzikas stils Trip hop un tādas grupas kā Portishead un Massive Attack. Bristolē atrodas animācijas studija Aardman Animations, kuras pazīstamākais darbs ir Wallace and Gromit. Bristolē dzimuši: Benksijs (Banksy) - grafiti mākslinieks Elizabete Blekvela (Elizabeth Blackwell, 1821 - 1910) - sabiedriska darbiniece Tomass Četertons (Thomas Chatterton, 1752 - 1770) - dzejnieks Pols Diraks (Paul Dirac, 1902 — 1984) - fiziķis Kerijs Grānts (Cary Grant, 1904 — 1986) - aktieris Arčibalds Hills (Archibald Hill, 1886 — 1977) - fiziologs Demjens Hirsts (Damien Hirst, 1965 - ) - mākslinieks Verners Džordžs Horners (William George Horner, 1786 - 1837) - matemātiķis Melnbārdis (Blackbeard, ap 1680 - 1718) - pirāts Semjuels Plimsols (Samuel Plimsoll, 1824 - 1898) - politiķis Deivids Prauss (David Prowse, 1935 - ) - aktieris Maikls Redgreivs (Michael Redgrave, 1908 - 1985) - aktieris Roberts Sautijs (Robert Southey, 1774 - 1845) - dzejnieks Trikijs (Tricky, 1968 - ) - mūziķis Roberts Vaiats (Robert Wyatt, 1945 - ) - mūziķis Vikikrātuvē par šo tēmu ir pieejami multivides faili. Skatīt: Bristole. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)