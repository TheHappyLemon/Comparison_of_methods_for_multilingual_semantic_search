Dienvidagusana (filipīniešu: Lalawigan ng Timog Agusan, angļu: Province of Agusan del Sur, sebuāņu: Lalawigan sa Habagatang Agusan) ir viena no Filipīnu provincēm valsts dienviddaļā, Karagas reģionā. Administratīvi dalās 1 pilsētā, 13 municipalitātēs un sīkāk 314 barangajās. Provinces galvaspilsēta ir Prosperidada, bet lielākā apdzīvotā vieta — Bajugana. Lielākā daļa provinces iedzīvotāju ir autohtonie manobo (245 992; 33,3 %), kā arī salā 20. gadsimtā ieceļojušie visaji (153 553; 20,8 %), sebuāņi (135 206; 18,3 %), ilongi (65 336; 8,9 %) un boholi (37 896; 5,1 %). Pēc konfesionālās piederības — pārsvarā katoļi (79 %). Province izvietojusies Mindanao salas austrumos, kur aizņem Agusanas upes ielejas vidusdaļu. Ziemeļos robežojas ar Ziemeļagusanas provinci un Butuanas neatkarīgo pilsētu, austrumos — ar Dienvidsurigao, dienvidos — ar Austrumdavao, Davao de Oro un Ziemeļdavao, bet rietumos — ar Bukidnonu un Austrummisamisu. Reljefā dominē Agusanas ielejas līdzenums, bet austrumos un rietumos — kalni. Augstākā virsotne ir Datumasujapa (1678 m vjl). Valda subtropu klimats. Līdz 20. gadsimta sākumam Agusanas ieleja atradās Misamisas un Surigao provinču sastāvā. 1907. gadā tika izveidota patstāvīga Agusanas province ar galvaspilsētu Butuanā. 1914. gadā no tās tika nodalīta Bukidnonas province, bet 1967. gadā Agusanas provinci sadalīja Ziemeļagusanas un Dienvidagusanas provincēs. Philippine Statistics Authority. Ethnicity Statistical tables Vikikrātuvē par šo tēmu ir pieejami multivides faili. Skatīt: Dienvidagusana.