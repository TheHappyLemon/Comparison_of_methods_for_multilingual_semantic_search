Čemuru augstiņš (latīņu: Centaurium erythraea) ir 10—45 cm augsts, viengadīgs vai divgadīgs genciānu dzimtas lakstaugs ar četršķautnainu stumbru, kurš augšdaļā zarojas. Stumbra lapas pretējas, sēdošas, iegareni eliptiskas, ar gludu malu; rozetes lapas iegareni otrādi olveida ar 5 neskaidri izteiktām dzīslām. Ziedi rožaini, sakopoti čemurveida dihāzijos, apmēram 10 mm diametrā; atveras sausā, saulainā laikā. Zied no jūlija līdz septembrim. Augs izplatīts Eiropā, Ziemeļāfrikā un Rietumāzijā. Latvijā sastopams visā teritorijā. Aug pļavās, tīrumu malās. Ārstniecības augs, ko lietu ēstgribas ierosināšanai un gremošanas orgānu sekrēcijas veicināšanai, pret zarnu aizcietējumiem un gāzu uzkrāšanos. Krāšņumaugs. Čemuru augstiņš ir arī viens no Baha ziedu terapijā izmantotajiem augiem. H.Rubine, S.Ozola, V.Eniņa "Ārstniecības augu sagatavošana un lietošana" E. Bahs "Veselība pašu rokās" , Rīga, 2009. Dž. Barnards "Ceļvedis Baha ziedu terapijā", Rīga, 2008, www.ziedu-energija.lv