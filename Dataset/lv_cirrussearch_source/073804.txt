Platlapu dzeguzene (Epipactis helleborine) ir orhideju dzimtas suga. Latvijā tā ir diezgan bieži sastopama. Daudzgadīgs, diezgan liels (30-100 cm) lakstaugs. Stublājs stāvs ar skaujošām, olveidīgām lapām. Ziedu daudz (20-150), tie sakārtoti diezgan blīvā ķekarā stublāja galotnē. Jaunā ziedkopa ar pumpuriem noliekusies. Pieziedlapas zaļas, lancetiskas. Ārējās apziedņa lapas zaļganas, iekšējās bāli zaļas ar violetu nokrāsu. Lūpa ar šķērsenisku iežmaugu, pamata daļa sarkana. Latvijā zied no jūnija otrās puses līdz augustam. Aug Eiropā, Ziemeļāfrikā un Āzijā līdz Himalajiem. Aug nelielās grupās krūmājos, mežmalās, skrajos lapkoku un jauktos mežos. Gudžinskas Z., Ryla M. Lietuvos gegužraibiniai (Orchidaceae). Vilnius, 2006 ISBN 9986-662-28-1 Latvijasdaba.lv