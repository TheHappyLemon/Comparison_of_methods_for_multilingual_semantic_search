Amjēna (franču: Amiens, izrunā: [a.mjɛ̃]; pikardu: Anmien) ir komūna un pilsēta Francijas ziemeļos, Odefransas reģionā. Tas ir Sommas departamenta administratīvais centrs, kā arī bija vēsturiskā reģiona Pikardijas centrs. 2021. gadā Amjēnā dzīvoja 135 tūkstoši iedzīvotāju. Tā atrodas 120 kilometrus uz ziemeļiem no Parīzes un 100 kilometrus uz dienvidrietumiem no Lilles. Pilsētā atrodas Amjēnas katedrāle, kas ir lielākā gotiskajā stilā celtā katedrāle Francijā. Amjēnā savas dzīves pēdējos 34 gadus dzīvoja slavenais franču rakstnieks Žils Verns. Amjenā ir dzimis un audzis Francijas prezidents Emanuels Makrons. Mūsdienu Amjēnas vietā, pirms Senā Roma iekaroja Galliju, atradās Samarobrivas (‘Sommas tilts’) apmetne, kas bija gallu cilts ambiānu galvenā apmetne. Pēc romiešu iekarojumiem, apmetne tika pārsaukta latīņu nosaukumā Ambianum, kas norādīja uz šo gallu cilti. 4. gadsimtā Amjēnā ieviesa kristietību un, saskaņā ar leģendu, par tās pirmo bīskapu kļuva Svētais Fermins. No 5. gadsimta tā ietilpa Franku valstī, no 9. gadsimta — Rietumfranku valstī. No 1220. līdz 1270. gadā tika celta Amjēnas katedrāle, kas mūsdienās ir lielākā gotiskajā stilā celtā katedrāle Francijā. Līdz 1477. gadam Amjēna ietilpa Burgundijas hercogistes sastāvā, bet pēc tam tā bija Francijas Karalistes pakļautībā. 17. gadsimtā, karaļa Luijs XIII valdīšanas laikā, Amjēnā uzcēla vairākus jaunus civilos un reliģiskos objektus. Pirmā pasaules kara laikā Amjēna tika stipri nopostīta. Arī Otrajā pasaules karā tā stipri cieta. Pēc Otrā pasaules kara pilsēta tika atjaunota ar platiem bulvāriem. Francijas futbolā pilsētu pārstāv futbola klubi Amiens SC un AC Amiens. Q124036546. Vikikrātuvē par šo tēmu ir pieejami multivides faili. Skatīt: Amjēna. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Oficiālā mājaslapa (franciski), (angliski)