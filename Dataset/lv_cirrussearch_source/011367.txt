Vasilis Spanulis (grieķu: Βασίλης Σπανούλης, Vassilis Spanoulis; dzimis 1982. gada 7. augustā) ir profesionāls grieķu basketbolists, spēlē aizsarga pozīcijā, Grieķijas izlases dalībnieks. Pašlaik (2013) pārstāv Grieķijas līgas klubu Pirejas "Olympiacos". Karjeru uzsāka GS Larissa kluba sastāvā, 2003. gadā ieguva Grieķijas līgas labākā jaunā spēlētāja balvu. Pēc tam pārgāja uz Atēnu "Maroussi", pēc iespaidīgās 2004.—2005. gada sezonas, kurā viņš iekļuva Grieķijas līgas finālā un Eirokausu ceturtdaļfinālā, V. Spanulis tika aizmainīts uz Atēnu "Panathinaikos", kur viņš kļuva par vienu no Eiropas basketbola lielākajām zvaigznēm. 2005.—2006. gada sezonā V. Spanulis debitēja Eirolīgā un pirmoreiz tika iekļauts Eirolīgas simboliskajā izlasē. 2006.—2007. gada sezonu viņš aizvadīja NBA kluba Hjūstonas "Rockets" sastāvā, taču pēc sezonas atgriezās "Panathinaikos". Tā sastāvā 2009. gadā V. Spanulis kļuva par Eirolīgas čempionu un tika atzīts par Final Four MVP. 2010. gada vasarā pārgāja uz Pirejas "Olympiacos". 2012.—2013. gada sezonā tika atzīts par Eirolīgas regulārās sezonas vērtīgāko spēlētāju. Grieķijas izlases sastāvā izcīnījis sudrabu 2006. gada Pasaules čempionātā. 2005. gada Eiropas čempionātā tika izcīnīta zelta medaļa, savukārt 2005. gadā — bronza. Pēc 2015. gada Eiropas čempionāta paziņoja par karjeras beigšanu izlasē. NBA profils (angliski) Eirolīgas profils (angliski)