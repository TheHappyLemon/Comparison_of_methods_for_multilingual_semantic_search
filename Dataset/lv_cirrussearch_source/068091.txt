Anrī Žoržs Kluzo (franču: Henri-Georges Clouzot; dzimis 1907. gada 20. novembrī, miris 1977. gada 12. janvārī) bija franču kinorežisors, scenārists un producents. Kluzo vislabāk pazīstams ar darbu trillera žanrā, režisējot filmas "Maksa par bailēm" (1953) un "Velnišķās" (1955). Abas kritiķu vidū tiek uzskatītas par vienām no desmitgades labākajām filmām. Veidojis arī dokumentālo filmu "Pikaso noslēpums" (Le mystère Picasso), ko Francijas valdība atzinusi par nacionālo dārgumu. Kluzo jau kopš bērnības patika kino un, vēloties kļūt par rakstnieku, viņš pārcēlās uz Parīzi. Vēlāk viņu nolīga strādāt Berlīnē, rakstīt franču valodas versijas vācu filmām. Par draudzību ar ebreju producentiem 1934. gadā viņu atlaida no UFA studijas. Viņš atgriezās Francijā, kur vairākus gadus pavadīja gultā slimodams ar tuberkulozi. Pēc atveseļošanās viņš atrada darbu nacistu okupētajā Francijā par scenāristu uzņēmumā Continental Films. Viņa sarakstītās filmas kļuva ļoti populāras. Vēlāk, saistībā ar Continental Films, Francijas valdība viņam līdz 1947. gadam aizliedza uzņemt filmas. 1940. gadu beigās Kluzo atjaunoja savu reputāciju un slavu, uzņemot vairākas populāras filmas, no kurām zināmākā ir Quai des Orfèvres (1947). Viņa filmas "Maksa par bailēm" un "Velnišķās" guva starptautisku kritiķu un skatītāju atzinību. Pēc filmas "Patiesība" (1960) uzņemšanas sirdslēkmes rezultātā mira Kluzo sieva Vera. Kluzo karjeru smagi ietekmēja viņa depresija, slimības, kā arī franču jaunā viļņa popularitāte. Kluzo ir viens no trim režisoriem, kuri ir saņēmuši Zelta lāča balvu Berlīnes kinofestivālā, Zelta lauvu Venēcijas kinofestivālā un Zelta palmas zaru Kannu kinofestivālā (pārējie divi ir Roberts Oltmens un Mikelandželo Antonioni). «The Wages of Fear». The Criterion Collection (angļu). Skatīts: 2023-07-17. «Henri-Georges Clouzot | Biography, Movie Highlights and Photos». AllMovie (angļu). Skatīts: 2023-07-17. IMDb profils (angliski) AllMovie profils (angliski)