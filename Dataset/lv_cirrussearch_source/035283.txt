Hanss Joners (vācu: Hans Johner; 1889. gada 7. janvāris Bāzele — 1975. gada 2. decembris Cīrihes kantons) bija Šveices starptautiskais meistars šahā (1950). 20. gadsimta pirmajā pusē bijis viens no vadošajiem Šveices šahistiem. Divpadsmit reizes uzvarējis Šveices šaha čempionātos (1908, 1923, 1928, 1929, 1931, 1932, 1934, 1935, 1937, 1938, 1947, 1950), kļūstot par vistitulētāko Šveices šaha čempionāta dalībnieku. Daudzu starptautisko šaha turnīru laureāts, tajā skaitā 1906. gadā bijis otrais Ostendē (Beļģija), bet 1930. gadā uzvarējis Lepontā (Francija). 1919. gadā simultānspēles seansā uzvarējis toreizējo Pasaules čempionu šahā Emanuelu Laskeru. Šaha turnīros piedalījies līdz 1960. gadiem. 1961. gadā Amsterdamā bijis 8. vietā pirmajā kompānijas IBM rīkotajā šaha festivālā, bet 1962. gadā ieņēmis 6. vietu senioru turnīrā Cīrihē. No 1914. līdz 1971. gadam vadījis šaha nodaļu Cīrihes laikrakstā Neuen Zürcher Zeitung. Pārstāvējis Šveices komandu lielākajos komandu šaha turnīros: Pasaules šaha olimpiādēs piedalījies 3 reizes (1927, 1931, 1956); neoficiālajā Pasaules šaha olimpiādē piedalījies 1924. gadā un komandu vērtējumā izcīnījis bronzas medaļu; Klāras Benediktas kausa izcīņās piedalījies 4 reizes (1955-1957, 1961). Komandu vērtējumā izcīnījis sudraba (1955) medaļu. Par panākumiem turnīros FIDE 1950. gadā Joneram kā vienam no pirmajiem piešķīrusi starptautiskā meistara (IM) nosaukumu. Pēc profesijas bijis mūziķis — vijolnieks. Jaunībā spēlējis simfoniskajā orķestrī, vēlāk bijis profesors Cīrihes konservatorijā. Arī viņa vecākais brālis Pauls Joners ir bijis vijolnieks un šaha meistars. Bijis pazīstams arī kā šaha problēmists. Publicējis vairāk nekā 300 šaha uzdevumus. Lielākā daļa no tiem apkopoti 1964. gadā izdotajā krājumā Šaha uzdevumu dārgumi (vācu: Kostbarkeiten der Problemkunst). Feuille d’avis de Lausanne, 1928 2. balva Atrisinājums: 1. Td4! (draud Dd3 ar matu) un tagad 1. ...Txd4 2. Zf1 ar matu vai 1. ...f5 2. Dh3 ar matu vai 1. ...Zf5 2. Lg5 ar matu vai 1. ...Lf5 2. Dh6 ar matu vai 1. ...Tf5 2. Zg4 ar matu Ehrentafel Herren Emanuel Lasker vs Hans Johner, Zuerich sim 1919 OlimpBase :: Men's Chess Olympiads :: Hans Johner OlimpBase :: unofficial Chess Olympiads :: Hans Johner OlimpBase :: Clare Benedict Chess Cup :: Hans Johner Hanss Joners. Atjaunināts: 2016. gada 5. septembrī šahista profils vietnē chessgames.com Hanss Joners. Atjaunināts: 2016. gada 5. septembrī šahista profils vietnē 365chess.com Hanss Joners[novecojusi saite] šahista kompozīcijas vietnē "Chess Problem Database Server"