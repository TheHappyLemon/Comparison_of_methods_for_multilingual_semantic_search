Jūtas tējkanna (angļu: Utah teapot) ir 3D modelis, kas kļuvis par populāru objektu datorgrafiķu sabiedrībā. Tas ir matemātisks modelis parastai tējkannai ar diezgan vienkāršu formu, kurai ir cieta, cilindriska un daļēji izliekta virsma. Tējkannu var salīdzināt ar "Hello World" programmu, tas ir veids, kā izveidot vienkāršu 3D ainu ar samērā sarežģītu modeli, uz kura iespējams modelēt ēnojumu. Daudzām programmēšanas bibliotēkām ir iestrādāta Jūtas tējkannas zīmēšanai veltīta funkcionalitāte. Tējkannas modeli 1975. gadā izveidoja agrīnās datorgrafikas pētnieks Mārtins Ņūels. Mārtinam Ņūelam darbā vajadzēja pazīstama objekta vidēji sarežģītu matemātisku modeli. Viņa sieva Sandra ieteica modelēt viņu tējas aparātu, jo tieši tajā laikā Mārtins ar sievu dzēra tēju. Mārtins paņēma papīru, zīmuli un uzskicēja tējkannu. Tad viņš aizgāja uz laboratoriju un izveidoja Bezjē kontroles punktus uz Tektronix potencialoskopa. Ņūels izveidoja matemātiskus datus, kas aprakstīja tējkannas ģeometriju (trīsdimensiju koordinātu kopa) un padarīja tos publiski pieejamus. Drīz vien arī citi pētnieki datorgrafikas eksperimentiem sāka izmantot tos pašus datus. Laikam ejot, tējkannas attēlošana vairs nebija tik liels izaicinājums, kāds tas bija 1975. gadā, bet tējkanna palika par standarta attēlošanas objektu arī mūsdienās. Tējkannas vēsture (angliski)