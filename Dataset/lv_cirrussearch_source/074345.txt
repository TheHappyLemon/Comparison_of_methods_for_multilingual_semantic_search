Garlapu cefalantēra (Cephalanthera longifolia (L.) Fritsch) ir orhideju dzimtas suga. Latvijā tā konstatēta tikai 19. gadsimtā Ilūkstes apkaimē. Tagad ierakstīta Latvijas Sarkanajā grāmatā 0. kategorijā (izzudusi suga). Daudzgadīgs, 20-60 cm augsts lakstaugs. Gums nav izveidots. Saknenis zarains. Stublājs stāvs, kails, zaļgans. Lapas blīvi uz stublāja sēdošas, pamīšus, šauri lancetiskas. Parasti ne vairāk 15 baltu ziedu skrajā ziedkopā. Lūpa balta, priekšējā daļā dzelteni plankumaina, bez pieša. Auglis - iegarena pogaļa, vertikāli piekļauta pie stublāja. Zied maijā un jūnijā. Aug dažviet Eiropā, retāk Ziemeļāfrikā un Āzijā. Tuvākās atradnes ir Lietuvā, Igaunijā un Baltkrievijā. Suga sastopama sausos lapkoku vai skujkoku mežos, akmeņainās un kaļķainās vietās. Izplatība Werner Rothmaler: Exkursionsflora von Deutschland. Gefäßpflanzen: Kritischer Band. München 2005. ISBN 3-8274-1496-2 Zigmas Gudžinskas, Mindaugas Ryla. Lietuvos gegužraibiniai (Orchidaceae). Vilnius 2006. ISBN 9986-662-28-1. Vikikrātuvē par šo tēmu ir pieejami multivides faili. Skatīt: Garlapu cefalantēra. Encyclopædia of Life raksts (angliski) Latvijasdaba.lv