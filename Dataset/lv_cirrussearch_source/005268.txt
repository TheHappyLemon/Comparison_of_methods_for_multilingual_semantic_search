Nacionālās basketbola asociācijas 2005.—2006. gada sezona bija 60. NBA sezona. Regulārā sezona ilga no 2005. gada 1. novembra līdz 2006. gada 19. aprīlim. Šajā sezonā piedalījās 30 komandas (29 no ASV un 1 no Kanādas). Regulārajā sezonā tika izspēlētas 1230 spēles (katra komanda aizvadīja 82 spēles). Izslēgšanas spēles ilga no 2006. gada 22. aprīļa līdz 2006. gada 20. jūnijam. Par NBA čempioniem kļuva Maiami "Heat" spēlētāji, kas sešu spēļu finālsērijā pieveica Dalasas "Mavericks" ar 4—2. Par regulārās sezonas vērtīgāko spēlētāju tika atzīts Fīniksas "Suns" spēlētājs Stīvs Nešs, finālsērijas vērtīgāko — Dveins Veids no "Heat". "Heat" tas bija pirmais NBA čempiontituls kluba pastāvēšanas vēsturē. 2005. gada NBA drafts notika 2005. gada 28. jūnijā, tajā Milvoki "Bucks" ar pirmo numuru izvēlējās Austrālijas centra spēlētāju Endrū Bogutu. Hjūstonas "Rockets" organizēja 55. NBA Visu zvaigžņu spēli Toyota Center arēnā Hjūstonā, Teksasas štatā 2006. gada 19. februārī. Tajā Austrumu komanda uzvarēja Rietumus ar 122—120. Šajā sezonā Ņūorleānas "Hornets" viesuļvētras Katrīna postījumu dēļ 32 spēles aizvadīja Ford Center arēnā Oklahomasitijā, 6 spēles Pete Maravich Assembly Center arēnā Luiziānas štata universitātē un tikai 3 spēles martā New Orleans Arena Ņūorleānā. Šajā sezonā komanda oficiāli tika dēvēta par Ņūorleānas/Oklahomasitijas "Hornets". 2006. gada 22. janvārī Losandželosas "Lakers" aizsargs Kobe Braiants spēlē pret Toronto "Raptors" guva 81 punktu, kas ir otrs labākais rezultāts līgas vēsturē pēc Vilta Čemberlena gūtajiem 100 punktiem 1962. gadā. Austrumu konference Rietumu konference Piezīmes: Treknraksts = komanda uzvar kārtā Slīpraksts = komandai ir mājas spēļu priekšrocības attiecīgajā kārtā * = divīzijas čempioni MVP: Stīvs Nešs, Fīniksas "Suns" Labākais aizsardzībā: Bens Volless, Detroitas "Pistons" Debitants: Kriss Pols, Ņūorleānas/Oklahomasitijas "Hornets" Rezervists: Maiks Millers, Memfisas "Grizzlies" Visvairāk progresējušais: Boriss Diavs, Fīniksas "Suns" Treneris: Everijs Džonsons, Dalasas "Mavericks" Ģenerālmenedžeris: Eldžins Beilors, Losandželosas "Clippers" ESPN - Hornets will play three March games in New Orleans Oficiālā NBA mājaslapa (angliski) Basketball Reference profils Arhivēts 2012. gada 4. oktobrī, Wayback Machine vietnē. (angliski)