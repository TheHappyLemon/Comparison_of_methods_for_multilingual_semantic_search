Hasans Muratovičs (Hasan Muratović; dzimis 1940. gada 11. aprīlī, miris 2020. gada 14. novembrī) bija bošņāku politiķis, uzņēmējs, profesors. 1996. un 1997. gadā viņš bija Bosnijas un Hercegovinas Republikas premjerministrs, bijis Bosnijas un Hercegovinas ārējās tirdzniecības un ekonomisko attiecību ministrs. No 2002. līdz 2004. gadam Muratovičs ir bijis Eiropas Padomes Parlamentārās asamblejas viceprezidents. Viņš ir bijis Sarajevas Universitātes rektors. Hasans Muratovičs 1964. gadā absolvēja Ļubļanas Universitāti iegūstot mašīnbūves inženiera grādu. 1972. gadā viņš Sarajevas Universitātē ieguva zinātņu maģistra grādu organizācijas zinātnēs. 1981. gadā Belgradas Universitātes organizācijas zinātnēs fakultātē viņš ieguva doktora grādu par disertāciju "Pētniecības un attīstības stratēģija un organizācija lielos uzņēmumos". 1974. gadā Sarajevas Universitātes Mehānikas fakultātē Muratovičs sāka strādāt par profesora asistentu. 1982. gadā viņš sāka strādāt par lektoru Sarajevas Universitātes Elektroinženierzinātņu fakultātē. 1988. gadā viņš kļuva par profesoru Sistēmu teorijā un informācijas sistēmu analīzē, kur viņš lasīja lekcijas līdz 2004. gadam, kad tika ievēlēts par rektoru Sarajevas Universitātē. Vienlaikus kopš 1989. gada viņš bija profesors Sarajevas Universitātes Ekonomikas fakultātē, kur nodibināja Menedžmenta un organizācijas katedru un bija tās vadītājs līdz 2006. gadam. Kā Sarajevas Universitātes rektors Muratovičs reformēja augstākās izglītības sistēmu un ieviesa Boloņas procesu. Paralēli akadēmiskajai karjerai Hasans Muratovičs darbojās arī uzņēmumos, pārnesot savas zināšanas no pētniecības un universitātes uz praktiskiem projektiem un pārvaldību. Pabeidzis studijas mašīnbūvē, viņš no 1964. līdz 1973. gadam strādāja iekšdedzes dzinēju ražotājā Fabrika motora Sarajevo (FAMOS): vispirms kā projektētājs pētniecības un attīstības nodaļā, pēc tam kā ražošanas plānošanas vadītājs, projekta koordinatora ar Daimler Benz un stratēģiskās plānošanas, finanšu un informācijas sistēmu vadītājs. Pēc tam no 1973. līdz 1977. gadam Muratovičs bija uzņēmuma United Bus Company of Zambia reģionāls vadītājs Lusakā, Zambijā izveidojot pasažieru pārvadājumu pakalpojumus. Pēc tam līdz 1987. gadam viņš bija Ekonomikas un organizācijas institūta Sarajevā konsultants. Muratovičs strādāja par konsultantu uzņēmējdarbības attīstībā un uzlabošanā vairākos uzņēmumos un no 1984. līdz 1988. gadam viņš vadīja lielu militārās rūpniecības kompleksu izstrādi un būvniecību Irākā. 1980. gadu beigās un 1990. gadu sākumā Muratovičs vadīja UPI pētniecības un attīstības institūtu, kas bija viens no desmit lielākajiem uzņēmumiem bijušajā Dienvidslāvijā. 1989. gadā viņš nodibināja pats savu konsultāciju uzņēmumu BHM, kas ļoti veiksmīgi darbojās līdz pat 1992. gada kara sākumam. Muratovičs no 2004. līdz 2008. gadam bija Deloitte Bosnijas nodaļas priekšsēdētājs. Pēc tam viņš darbojās kā pārvaldības konsultāciju projektu konsultants. Muratovičs savu politisko karjeru sāka Bosnijas kara sākumā. 1992. gada jūnijā viņš kļuva par ministru bez portfeļa Bosnijas un Hercegovinas Republikas pirmajā valdībā. Viņš pildīja dažādus ministra pienākumus visās sešās kara laika valdībās. Viņš bija pazīstams kā ļoti veiksmīgs sarunu vedējs. Pēc Deitonas līguma parakstīšanas, kurā arī viņš piedalījās, 1996. gada 30. janvārī Hasans Muratovičs kļuva par ceturto un galu galā pēdējo Bosnijas un Hercegovinas Republikas premjerministru. Šo amatu viņš pildīja līdz 1997. gada 3. janvārim. Laikā, kad Muratovičs bija premjerministrs, viņš kopā ar Pasaules Bankas ekspertiem izstrādāja pirmo pēckara atjaunošanas plānu un pabeidza sarunas ar Parīzes un Londonas klubu un citām starptautiskām finanšu institūcijām. Viņš arī organizēja līdzekļu devēju konferences ar ANO un ES atbalstu, kurās tika savākts 5,1 miljards eiro pēckara atveseļošanai. Pēc pirmajām pēckara vēlēšanām 1997. gada 3. janvārī Muratovičs kļuva par pirmo ārējās tirdzniecības un ekonomisko attiecību ministru, bet divus gadus vēlāk pēc iecelšanas par Bosnijas un Hercegovinas vēstnieku Horvātijā 1999. gada 4. februārī viņš atkāpās no amata. 2002. gadā viņš atstāja vēstnieka amatu un kļuva par Bosnijas un Hercegovinas parlamenta pārstāvi Eiropas Padomes Parlamentārajā asamblejā, un tika ievēlēts par tās viceprezidentu. Šo amatu viņš pildīja līdz 2004. gadā, kad tika ievēlēts par rektoru Sarajevas Universitātē. Hasans Muratovičs mira 2020. gada 14. novembrī no koronavīrusa COVID-19 slimības 80 gadu vecumā. Vikikrātuvē par šo tēmu ir pieejami multivides faili. Skatīt: Hasans Muratovičs. The Academic Community Bid Farewell to Professor Emeritus Dr. Hasan Muratović University of Sarajevo, 2020-11-23