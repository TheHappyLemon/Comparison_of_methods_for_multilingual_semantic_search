Šis raksts ir par hokejistu. Par citām jēdziena Feldmanis nozīmēm skatīt nozīmju atdalīšanas lapu. Vents Feldmanis (dzimis 1977. gada 7. martā Jūrmalā, Latvijā) ir bijušais latviešu hokejists, aizsargs, kurš lielāko daļu savas karjeras aizvadīja HK Liepājas Metalurgs sastāvā, ilgstoši pildot arī komandas kapteiņa funkcijas. Līdz 15 gadu vecumam Feldmanis spēlēja uzbrukumā, taču tad kļuva par aizsargu. Savu profesionālā spēlētāja karjeru Feldmanis uzsāka 1992. gadā, aizvadot 11 spēles Rīgas "Juniors" rindās. Komandas sastāvā viņš spēlēja līdz 1996. gadam. 1996.—97. gada sezonu Feldmanis uzsāka Ogres "Essamika" rindās, bet otrā sezonas pusē atkal spēlēja Rīgas "Juniorā", kurā aizvadīja arī 1997.—98. gada sezonu. 1998.—99. gada sezonā Feldmanis spēlēja Somijas Mestis līgas klubā Uusikaupunki Jää-Kotkat, taču pēc sezonas beigām pievienojās HK Liepājas Metalurgs vienībai. 2000.—01. sezonu viņš uzsāka Krievijas Superlīgas kluba Novokuzņeckas "Metallurg" rindās, taču komandas rindās aizvadīja vien sešas spēles, sezonas izskaņā atgriežoties Liepājā. 2001.—02. sezonu viņš kopā ar Juri Ozolu uzsāka Zviedrijas Allsvenskan līgas kluba Mörrum GoIS rindās, taču neapmierinošo sadzīves apstākļu dēļ tās rindās aizvadīja vien trīs spēles, pirms atgriezās "Metalurgā", kurā spēlēja līdz pat 2005.—06. gada sezonai. 2003.—04. gada sezonā viņš tika atzīts par Latvijas hokeja līgas labāko aizsargu. 2006.—07. gada sezonā Feldmanis spēlēja Baltkrievijas Ekstralīgas kluba Grodņas "Neman" rindās, bet 2007. gada vasarā noslēdza piecu gadu līgumu ar HK Liepājas Metalurgs vienību, jau nākamajā sezonā kļūstot par Latvijas čempionu hokejā, kā arī 2007.—08. gada sezonas līgas rezultatīvāko aizsargu. Arī nākamās sezonās Feldmanis spēlēja Liepājā, 2010. gadā kļūstot par komandas kapteini. Latvijas hokeja izlases sastāvā kopumā aizvadījis 50 spēles, piedalījies 2003. gada Pasaules čempionātā, kā arī 1994. un 1995. gada Eiropas čempionātā junioriem un 1995. gada Pasaules čempionātā junioriem. «Vents Feldmanis: Man pietrūka mazs solītis, lai spēlētu Krievijā». la.lv 2013. gada 26. jūlijā Eliteprospects profils (angliski) Internet Hockey Database profils (angliski)