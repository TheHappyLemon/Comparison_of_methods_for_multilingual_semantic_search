Garlapu gundega (Ranunculus lingua) ir daudzgadīgs Gundegu dzimtas lakstaugs. Augums liels 50 — 150 cm. Stumbrs stāvs, dobs, gandrīz kails, praktiski nezarojas. Lapas ir sēdošas, šauri lancetiskas. Lapu garums 10 — 30 cm, platums 1 — 4 cm. Ziedi pa vienam stumbra galā. Ziedi zeltaini dzelteni, lielums 1,5 — 4 cm. Kauslapas divreiz īsākas par vainaglapām. Zied no jūlija līdz septembrim. Augļi — riekstiņi kopauglī. Riekstiņiem mugurpusē ir šaura, plēvjaina apmale. Riekstiņa knābītis līks. Suga sastopama Eiropā (izņemot ziemeļdaļu) un Rietumāzijā. Latvijā izplatīts visā teritorijā. Aug zāļu purvos, palienēs, grāvjos, seklūdenī.