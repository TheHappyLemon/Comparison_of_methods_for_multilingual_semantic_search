Tonlēsābs jeb Tonlesaps[nepieciešama atsauce] (khmeru: បឹងទន្លេសាប, Tonlé Sap — ‘lielais svaigais ūdens’), ir lielākais ezers Kambodžas teritorijā. Apvienota ezeru un upju sistēma ar mainīgu līmeni un platību, ar ļoti lielu nozīmi Kambodžas saimnieciskajā dzīvē un vēsturē. Lielākais saldūdens ezers Dienvidaustrumu Āzijā. Karstais punkts no vides aizsardzības viedokļa, UNESCO biosfēras rezervāts kopš 1997. gada. Lielāko daļu gada ezers ir salīdzinoši mazs, ap 2—3 metru dziļš un ar 2700 km² platību. Taču musonu perioda laikā Tonlēsābas upe, kas savieno ezeru ar Mekongu, sāk plūst atpakaļ uz ezeru, jo ūdens daudzums Mekongā palielinās aptuveni 4 reizes. Rezultātā ūdens līmenis tajā kāpj un ezers sasniedz līdz 16 000 km² platību un līdz 16 metru dziļumu, ūdens tilpums tajā pieaug ap 70 reižu. Šajā laikā applūst meži un lauki ezera piekrastē, applūdinot līdz trešdaļai no Kambodžas lauksaimniecībā izmantojamās zemes. Šī paliene ir ideāla zivju barošanās vieta. Lietus sezonas beigās Tonlēsābas upe sāk plūst uz Mekongu un ūdens kopā ar zivīm aizplūst no Tonlēsāba ezera. Neparastais hidroloģiskais režīms apvienojumā ar mitro, silto klimatu un barības vielu plūsmu no Mekongas padara Tonlēsābu par vienu no bagātīgākajām zvejas vietām pasaulē.[nepieciešama atsauce] Tonlēsābs apgādā ar pārtiku vairāk nekā 3 miljonus cilvēku, sniedzot ap 60% no visām Kambodžā uzņemtajām olbaltumvielām. Nereti tiek apgalvots, ka ezers strauji piepildās ar nogulumiem. Tomēr pētījumi liecina, ka vidējais nogulumu daudzums pēdējo 7—7,5 tūkstošu gadu laikā ir tikai 0,1—0,16 mm gadā. Tonlēsābs kalpo arī kā plūdu drošības sistēma, kas novērš plūdus Mekongas lejtecē. Savukārt sausajā sezonā no decembra līdz aprīlim ezers dod ap 50% Mekongas lejteces ūdens. Dažus kilometrus uz ziemeļiem no Tonlēsāba palienes atrodas seno khmeru kultūras centrs Ankorvats. Mūsdienās ezeru apdraud pārmērīga zvejošana (tai skaitā izmantojot granātas indi, elektrību), ezera piesārņojums ar notekūdeņiem no Taizemes un Ķīnas. Aizvien lielāks drauds ir dambji, kurus būvē Mekongas augštecē un vidustecē — šie dambji ar katru gadu samazina palu ūdens pieplūdi Tonlēsābā. Lielais pasaules atlants. Rīga : Karšu izdevniecība Jāņa sēta. 2008. ISBN 978-9984-07-532-7. International Journal of Water Resources Development — speciālais izdevums par Tonlesapu Arhivēts 2020. gada 9. augustā, Wayback Machine vietnē. (angliski)[novecojusi saite] Tonlesapa modelēšanas projekts (angliski)