Live from New York, it's Saturday Night! ir slavena frāze, ar kuru parasti tiek iesākts amerikāņu komēdijšovs Saturday Night Live. To izmanto, lai noslēgtu ievadošo iestudējumu un pārietu uz raidījuma ievadvideo. Frāzi parasti izsaka ievadošā iestudējuma vadītājs, aktieris vai muzikālais viesis. Ēterā teiciens tika pirmo reizi izteikts šova pirmajā sērijā, kad 1975. gada 11. oktobrī to pateica Čevijs Čeiss. Divdesmit divās no pirmās sezonas 24 sērijām Čeiss frāzi teica pēc kādas speciālas kļūmes. Pat tad, kad šovs netika pārraidīts sestdienā, frāze palika nemainīta. Pārraides pirmajā sezonā šovu sauca vienkārši par NBC's Saturday Night, jo ABC kanālā bija šovs Saturday Night Live with Howard Cosell, tādēļ frāzē trūkst vārda "Live". Teiciens nemainījās pēc ABC šova atcelšanas, kad NBC kanāla šovs pārņēma Saturday Night Live nosaukumu. Laika gaitā Live from New York, it's Saturday Night! ir teikuši arī cilvēki, kas neietilpst SNL aktieru pulkā, piemēram, Breds Pits, Dveins Džonsons, Monika Levinska, "Kurš vēlas būt miljonārs" uzvarētājs Džons Karpenters un citi. Arī vairāki ASV prezidenti un prezidenta amata kandidāti ir teikuši šo frāzi: Baraks Obama 2007. gada 3. novembrī, Hilarija Klintone 2008. gada 1. martā, Sāra Peilina 2008. gada 18. oktobrī, Džons Makeins 2008. gada 1. novembrī, kā arī ASV prezidents Džeralds Fords, kurš iesāka pārraidi ar šo izteicienu, kad raidījumu vadīja Baltā nama preses sekretārs Rons Nīsens. «Frāzes izteicēju saraksts no 1975. gada līdz 2002. gadam». Arhivēts no oriģināla, laiks: 2017. gada 27. maijā. Skatīts: 2016. gada 26. oktobrī. Saturday Night Live vēsture, time.com "17 prezidenta amata kandidāti, kas izteica SNL ievadfrāzi", today.com