Jānis Lāčplēsis (dzimis 1958. gada 8. oktobrī Daugavpilī) ir latviešu finansists un politiķis, bijušais Daugavpils domes priekšsēdētājs (2009 —2011, 2013 —2017). Ir bijis arī 7. un 11. Saeimas deputāts. Pārstāv Latgales partiju un ir viens no tās līdzpriekšsēdētājiem. Absolvējis Rīgas Politehnisko institūtu, celtniecības fakultāti. Bijis PSKP biedrs, no tās izstājies 1990. gadā. 1994. gadā kļuvis par Daugavpils domes priekšsēdētāja vietnieku, bet tā paša gada pašvaldību vēlēšanās nesekmīgi kandidējis uz vietu Daugavpils domē no LSDSP un Latgales Demokrātiskās partijas saraksta. 1995. gadā iestājies partijā "Latvijas Ceļš". 1997. gadā ievēlēts Daugavpils domē no LSDSP saraksta un atkal kļuvis par domes priekšsēdētāja vietnieku. 1998. gadā ievēlēts 7. Saeimā no "Latvijas Ceļa" saraksta un laika posmā no 1998. līdz 2002. gadam bijis 7. Saeimas deputāts. Pēc tam līdz 2005. gadam strādājis banku biznesā Daugavpilī. 2005. gada pašvaldību vēlēšanās tika ievēlēts Daugavpils domē no "Latvijas Ceļa" un Daugavpils pilsētas partijas saraksta, atkal bijis pilsētas galvas, šoreiz Ritas Strodes vietnieks. 2009. gada pašvaldību vēlēšanās atkal ievēlēts Daugavpils domē no LPP/LC saraksta. Sākotnējie mēģinājumi kļūt par domes priekšsēdētāju nebija sekmīgi, taču 2009. gada 28. septembrī J. Lāčplēsis tika ievēlēts par Daugavpils domes priekšsēdētāju, amatā nomainot Rihardu Eigimu. 2011. gada 24. martā viņš tika atstādināts no amata, par priekšsēdētāju kļuva Žanna Kulakova. Kā atstādināšanas iemesls tika minēts komunikācijas trūkums un nespēja sastrādāties ar deputātiem un sabiedrību. Pēc atstādināšanas atgriezies banku biznesā, vadot valsts Hipotēku bankas Daugavpils filiāles aizdevumu daļu. Izstājies no partijas LPP/LC. 2011. gadā kandidējis 11. Saeimas vēlēšanās no partijas "Vienotība" saraksta ar pirmo numuru Latgales apgabalā, nebūdams partijas biedrs, un ticis ievēlēts 11. Saeimā. 2012. gadā J. Lāčplēsis bija Latgales partijas dibinātāju skaitā un 2013. gada pašvaldību vēlēšanās tika ievēlēts Daugavpils domē no tās saraksta. 2013. gada 1. jūlijā atgriezies Daugavpils domes priekšsēdētāja amatā, kurā atradās līdz 2017. gada 26. jūnijam, kad viņu nomainīja Andrejs Elksniņš. 2021. gada Latvijas pašvaldību vēlēšanās ievēlēts Daugavpils domē no Latgales partijas un partijas "Latvijas attīstībai" kopējā sarksta. 2022. gada 14. Saeimas vēlēšanās kandidēja no apvienības "Attīstībai/Par!" saraksta, taču tas nepārvarēja 5% barjeru. «CVK profils». Arhivēts no oriģināla, laiks: 2019. gada 26. maijā. Skatīts: 2011. gada 13. jūlijā. Par Daugavpils jauno mēru ievēlēts Jānis Lāčplēsis, tvnet.lv Jaunais Daugavpils mērs — Jānis Lāčplēsis Arhivēts 2009. gada 1. oktobrī, Wayback Machine vietnē., apollo.lv Par jauno Daugavpils mēru ievēlēts Jānis Lāčplēsis Arhivēts 2009. gada 2. oktobrī, Wayback Machine vietnē., d-fakti.lv Lāčplēsi atbrīvo no Daugavpils mēra amata, jauno domes priekšsēdētāju vēlēs šovakar Arhivēts 2011. gada 26. martā, Wayback Machine vietnē., db.lv Jānis Lāčplēsis atgriezies darbā bankā Arhivēts 2011. gada 7. jūlijā, Wayback Machine vietnē., db.lv «Lāčplēsis: 'Vienotība' ir spējīga risināt smagus jautājumus». Delfi. 2011.07.27. Skatīts: 2011.07.27.