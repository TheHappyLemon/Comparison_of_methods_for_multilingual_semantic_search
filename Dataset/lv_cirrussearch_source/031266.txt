Stounvolas nemieri bija impulsīvu, vardarbīgu, geju rīkotu protestu sērija pret policijas reidu Stounvolas bārā Manhatanā, Ņujorkā, kuri sākās 1969. gada 28. jūnija agrā rītā. To daudz kur uzskata par galveno notikumu, kas noveda pie geju kustības izveides un mūsdienu cīņas par LGBT tiesībām ASV. 50. un 60. gados ASV pastāvēja barga pret gejiem vērstu likumu sistēma. Reti kura publiska vieta ļāva brīvi uzņemt homoseksuāli orientētus cilvēkus, visbiežāk tie bija bāri, kuru īpašnieki pat nebija geji. Stounvolas bāru tai laikā vadīja mafijas locekļi, līdz ar to tajā notika dažādas nelegālas aktivitātes. Bāru apmeklēja visvairāk marginalizētas sabiedrības grupas, piemēram, drag queen, transpersonas, prostitūtas, no mājām aizbēguši jaunieši un bezpajumtnieki. Policija regulāri veica reidus geju bāros, tomēr reida laikā Stounvolas bārā bija sapulcējušies vairāk nekā 200 cilvēku, kuri bija gatavi dumpoties. Sasprindzinājums pārauga vardarbīgos protestos ārpus bāra un tas turpinājās arī vakarā un nākamajās dienās. Sākotnējo nekoordinēto protestu vietā tika organizētas aktīvistu grupas, kuras sludināja cilvēkus atklāt savu seksuālo orientāciju bez bailēm tikt arestētiem. Sešu mēnešu laikā Ņujorkā tika nodibinātas divas aktīvistu organizācijas un tika izlaisti trīs laikraksti, kas pauda atbalstu geju un lesbiešu tiesībām. Dažu gadu laikā bija vērojams LGBT organizāciju veidošanas vilnis gan ASV, gan citur pasaulē. 1970. gada 28. jūnijā notika pirmais geju praida maršs Ņujorkā, Losandželosā un Sanfrancisko par godu Stounvolas nemieru gadadienai. Tas aizsāka līdzīgas praidu rīkošanas aktivitātes pasaulē. National Park Service. «Workforce Diversity: The Stonewall Inn, National Historic Landmark National Register Number: 99000562». US Department of Interior, 2008. Skatīts: 2013. gada 21. janvāris. (angliski) «Obama inaugural speech references Stonewall gay-rights riots». North Jersey Media Group Inc. 2013. gada 21. janvāris. Arhivēts no oriģināla, laiks: 2013. gada 30. Maijs. Skatīts: 2013. gada 21. janvāris. (angliski)