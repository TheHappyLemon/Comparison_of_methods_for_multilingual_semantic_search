Tēmu Lasila (somu: Teemu Lassila; dzimis 1983. gada 26. martā) ir somu hokejists, vārtsargs. Pašlaik (2020) spēlē Austrijas hokeja līgas kluba Znojmo "Orli" sastāvā. Par hokejistu uzaugot Turku TPS sistēmā, turpat Lasila uzsāka savu profesionāļa karjeru, 2002.—03. gada sezonā kļūstot par TPS otro vārtsargu. 2004.—05. gada sezonā Lasila bija jau TPS vienības pamatvārtsargs. No 2005. līdz 2007. gadam Lasila divas sezonas aizvadīja Zviedrijas Elitsērijas klubā Djurgårdens IF, taču tad pievienojās SM līgas klubam HPK. HPK rindās Lasila spēlēja līdz pat 2010.—11. gada sezonas noslēgumam. 2011.—12. gada sezonu vārtsargs aizvadīja KHL vienībā Novokuzņeckas "Metallurg", tiekot atzīts par janvāra līgas labāko vārtsargu. 2012.—13. gada sezonu Lasila aizvadīja Astanas "Baris" sastāvā, taču tad pievienojās Omskas "Avangard" vienībai. "Avangard" gan 2013.—14. gada sezonu sāka ļoti neveiksmīgi, kā rezultātā oktobra sākumā līgums ar Lasilu tika lauzts. Decembrī Lasila pievienojās Zviedrijas hokeja līgas vienībai Vekšes "Lakers". Somijas hokeja izlases sastāvā spēlējis 2011. gada Pasaules čempionātā, tajā kopā ar izlasi izcīnot zelta medaļas. Eliteprospects profils (angliski) Internet Hockey Database profils (angliski) KHL profils (angliski)