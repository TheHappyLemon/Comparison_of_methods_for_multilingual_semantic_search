Mihalis Kakjudzis (grieķu: Μιχάλης Κακιούζης, Michalis Kakiouzis; dzimis 1976. gada 29. novembrī Atēnās, Grieķijā) ir profesionāls grieķu basketbolists, spēlē vieglā uzbrucēja un spēka uzbrucēja pozīcijās, Grieķijas izlases dalībnieks. Pašlaik (2012) pārstāv Itālijas līgas klubu Gruppo Triboldi Basket. Karjeru uzsācis 1992. gadā Grieķijas A2 līgā. 1995. gadā (pēc veiksmīgi aizvadītā FIBA U-19 turnīra) viņš pārgāja uz Atēnu AEK. Tā sastāvā viņš uzvarēja Grieķijas čempionātā, izcīnīja divus Grieķijas kausus un vienu Saportas kausu. 2002. gadā grieķis pārgāja uz Itālijas līgas klubu Sjēnas "Montepaschi". 2003.—2004. gada sezonā viņš kluba sastāvā uzvarēja Itālijas čempionātā un Itālijas kausa izcīņā. 2005. gadā viņš uzsāka karjeru Spānijā: sākumā FC Barcelona , vēlāk Cajasol Sevilla sastāvā. 2008. gadā M. Kakjudzis parakstīja līgumu ar Turcijas līgas Efes Pilsen, taču 2009. gada augustā atgriezās dzimtenē un parakstīja līgumu ar Saloniku "Aris". Savukārt 2011. gadā pārgāja uz Itālijas līgas klubu Gruppo Triboldi Basket. Grieķijas izlases sastāvā spēlējis 2004. gada vasaras olimpiskajās spēlēs, izcīnījis sudraba medaļu 2006. gada Pasaules čempionātā un zeltu 2005. gada Eiropas čempionātā. Oficiālā mājaslapa Eirolīgas profils (angliski)