Kazahijas PSR (kazahu: Қазақ КСР) bija padomju republika un Padomju Savienības sastāvdaļa no 1936. līdz 1991. gadam. Ar 2 717 300 kvadrātkilometru platību tā bija otrā lielākā padomju republika pēc Krievijas PFSR. Tās galvaspilsēta bija Alma-Ata (mūsdienās pazīstama kā Almati). Mūsdienās tā ir neatkarīga valsts Kazahstāna, kas atrodas Vidusāzijā. Valsts tika nosaukta kazahu vārdā, kuriem šajā reģionā pastāvēja spēcīga hanu valsts pirms Krievijas Impērijas un pēc tam padomju kundzības. Padomju Savienības kosmodroms, kas tagad pazīstams kā Baikonuras kosmodroms, atradās šajā republikā pie Baikonuras, kas tika izveidota kosmodroma apkalpošanai. Krievijas pilsoņu kara laikā no 1917. līdz 1920. gadam tagadējās Kazahstānas un Krievijas Federācijas Orenburgas apgabala pastāvēja Alašordas autonomija (Алаш-Орда). Pēc tam, kad to ieņēma Sarkanā armija, 1920. gada 26. augustā kazahu apdzīvotajā teritorijā izveidoja Kirgīzu Autonomo Sociālistisko Padomju Republiku, kas ietilpa Krievijas PFSR sastāvā. Tās galvaspilsēta bija Orenburga. 1925. gadā no tās atdalīja Orenburgas apgabalu un pārdēvēja par Kazaku (vēlāk — Kazahu) Autonomo Padomju Sociālistisko Republiku ar galvaspilsētu Kizilordā. 1929. gadā likvidēja Turkestānas APSR un no tās pievienoja Almati, kas kļuva par Kazahu APSR jauno galvaspilsētu. 1932. gadā no Kazahu APSR atdalīja Karakalpakijas un Kizilkuma apvidus. 1936. gadā Kazahu APSR pārdēvēja par Kazahijas PSR. 1991. gada 16. decembrī Kazahija ieguva neatkarību no PSRS, jau 10. decembrī pārdēvējusi sevi par Kazahstānas Republiku.