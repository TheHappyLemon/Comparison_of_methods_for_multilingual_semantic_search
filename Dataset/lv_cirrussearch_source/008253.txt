Olbani (angļu: Albany, izrunā: [ˈɔːlbəni]) ir pilsēta Amerikas Savienoto Valstu ziemeļaustrumos, Ņujorkas štata un Olbani apgabala administratīvais centrs. 2015. gadā pilsētā dzīvoja 100 tūkstoši cilvēku. Pilsēta atrodas Hudzonas upes krastā, 220 km uz ziemeļiem no Ņujorkas. Vēsturiski mūsdienu Olbani apkaimē dzīvoja irokēzi (indiāņu cilts). 1609. gadā šajā apvidū pirmoreiz ieradās eiropieši — angļu jūrasbraucējs Henrijs Hadsons, kurš ar kuģi bija devies augšup pa Hudzonas upi. 1614. gadā Nīderlandes Rietumindijas kompānija šajā apvidū izveidoja Naso fortu, kas kalpoja par kažokādu tirdzniecības posteni ar vietējiem iedzīvotājiem. Forts bija pamats Olbani pilsētas dibināšanai. Divus gadus vēlāk fortu izpostīja ledus un plūdi. 1623. gadā tika izbūvēts Oranžas forts. 1652. gadā formāli izveidoja Beverveikas (nīderlandiešu: Beverwijck) ciemu. 1664. gadā nīderlandieši zaudēja šo teritoriju un tā nonāca Britu impērijas pakļautībā. Karalis Čārlzs II Stjuarts iegūto zemi nodeva pārvaldībai savam brālim, tā brīža Olbani hercogam, Džeimsam Stjuartam. Beverveikas nosaukums tika mainīts uz Olbani. 1686. gadā Olbani oficiāli kļuva par pilsētu. Olbani britu pakļautībā bija līdz ASV Neatkarības karam (1775–1783), pēc kura tā nonāca Trīspadsmit koloniju sastāvā. 1797. gadā Olbani kļuva par Ņujorkas štata administratīvo centru. Šī ir viena no vecākajām joprojām eksistējošajām apdzīvotām vietām no Trīspadsmit koloniju laikiem. Olbani vairāk nekā gadsimtu ir bijis augstākās izglītības centrs. Olbani ir dzimuši : Filips Šeridans (angļu: Philip Henry Sheridan, 1831–1888), amerikāņu ģenerālis Amerikas pilsoņu kara un Indiāņu karu laikā. https://data.census.gov/cedsci/table?t=Populations%20and%20People&g=0100000US,%241600000&y=2020; ASV Tautas skaitīšana 2020. gadā; redaktors: ASV Tautas skaitīšanas birojs; pārbaudes datums: 1 janvāris 2022. «History of Albany, NY» (angļu). Albany, New York. Skatīts: 2020. gada 25. augustā. Vikikrātuvē par šo tēmu ir pieejami multivides faili. Skatīt: Olbani. Encyclopædia Britannica raksts (angliski) Krievijas Lielās enciklopēdijas raksts (krieviski) Ebreju enciklopēdijas raksts (angliski) «The Official Site of the City of Albany, NY» (angļu).