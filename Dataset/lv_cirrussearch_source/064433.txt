Tamagoči jeb Tamaguči (japāņu: たまごっち, Tamagotchi, burtiski — "uzraudzīt olu") ir neliela, pārnēsājama elektroniska rotaļlieta ar digitālu mājdzīvnieku. To 1996. gada 23. novembrī izlaida Japānas rotaļlietu uzņēmums Bandai, un tā kļuva par vienu no pasaulē populārākajām rotaļlietām 90. gadu beigās un 2000. gadu sākumā. 2021. gada martā visā pasaulē bija pārdoti vairāk nekā 83 miljoni vienību. Lielākā daļa Tamagoči ir olas formas elektroniskā rotaļlieta ar ekrānu, trim pogām, kā arī jaunākajos Tamagoči ir kamera. Japāņu valodā Tamagoči ir saliktenis, kas apvieno vārdus — tamago (たまご), kas nozīmē "ola", un anglicismu uotchi (ウオッチ, no angļu "watch") "uzraudzīt". Lielākā daļa Tamagoči tēlu vārdu japāņu valodā beidzas ar chi (ち), piemēram, Mametchi. Tamagoči 1996. gadā izgudroja Aki Maita un Akihiro Jokoi. Viņi abi ieguva 1997. gada Ig Nobela prēmiju, iegūstot "Tamagoči mātes un tēva" titulu. Japānā Tamagoči mērķauditorija sākotnēji bija tikai pusaudžu meitenes. Bandai, sadarbībā ar uzņēmumu WiZ, vēlāk izveidoja Tamagoči versiju zēniem — Digital Monster, no kā radās Digimonu franšīze. Tamagoči ir atslēgu piekariņa izmēra virtuālā mājdzīvnieku simulācijas spēle, kuras tēli ir krāsainas būtnes ar vienkāršiem dizainiem, kas ir balstīti uz dažādiem dzīvniekiem, priekšmetiem vai cilvēkiem. 2004. gadā tika izlaista otrā Tamagoči rotaļlietu paaudze, kam bija no pirmās paaudzes atšķirīgs grafiskais dizains un attīstītāki spēles elementi. Tomēr rotaļlietas pamatā esošais stāsts palika nemainīgs: Tamagoči ir maza citplanētiešu suga, kas uz Zemes atstāj olu, un spēlētājam ir pienākums rūpēties par to, lai veiksmīgi izaugtu pieaugusi radība. Tamagoči radībām ir izsalkuma rādītājs, prieka rādītājs, kā arī audzināšanas rādītājs, un spēlētājam ir pienākums Tamagoči radību pabarot, ar viņu spēlēt minispēles, kā arī sabārt, ja radība pieprasa uzmanību, bet pēc tam atsakās tikt pabarota vai spēlēt spēles. Tamagoči ir arī vecuma un svara parametri. Ik pa laikam ekrānā var parādīties izkārnījumi, un radība var saslimt, ja izkārnījumi netiek laicīgi satīrīti. Radībai var arī iemācīt izmantot tualetes podu. Radības audzināšanas rādītājs uzlabosies, jo vairāk par to rūpēsies, un, kad rādītājs sasniegs maksimālo vērtību, radība automātiski pāries savā nākamajā dzīves posmā. Tamagoči radībai ir vairāki dzīves posmi — zīdainis, bērns, tīnis, pieaugušais un "īpašais" posms. Senāk bija arī "seniora" posms. Katrs dzīves posms ilgst vairākas dienas (atkarībā no Tamagoči modeļa) un, kad tiek sasniegs jauns posms, rotaļlieta atskaņo īsu melodiju un radības izskats nedaudz izmainās. Radībai ir vairāki attīstības posmi un radības attīstības gaita būs atkarīga no spēlētāja sniegtās aprūpes — radības, kurām tiks sniegta laba aprūpe, izaug gudrākas, laimīgākas un tās ir patstāvīgākas. Nerūpēšanās par radību var novest pie tās nāves, un dažās Tamagoči modeļa versijās — radības var nomirt arī no vecuma. Tomēr spēles norise dažādos Tamagoči modeļos var ievērojami atšķirties, un daži modeļi, piemēram, TamagoChu, no spēlētāja neprasa nekādu aprūpi. Bandai 1996. gadā pārdeva 400 000 Tamagoči vienības, 1997. gada oktobrī pārdoto Tamagoči skaits bija sasniedzis 13 miljonus un 1998. gada pavasarī — 40 miljonus, tostarp 20 miljonus ārpus Japānas. Kopš 2021. gada marta ir kopumā pārdoti 83,73 miljoni Tamagoči. 2013. gada sākumā Bandai izlaida "Tamagotchi L.i.f.e." — uzlabotu pirmās paaudzes Tamagoči, kā bezmakas iOS un Android lietotni. Spēles turpinājums "Tamatochi L.i.f.e. Angel" tika izlaists 2014. gada 26. februārī. "Tamagotchi ON" bija pirmais, starptautiski pieejamais krāsainais Tamagoči. 90. gadu beigās tika novērots, ka bērni bieži uz skolu nesa Tamagoči, jo pirmajās divās Tamagoči spēles paaudzēs radība varēja nomirt ātrāk nekā dienas laikā, ja tā nesaņēma pienācīgas rūpes. Skolotāji bieži pauda sašutumu par to, ka Tamagoči var traucēt skolēniem mācību stundu laikā, kā arī novērst skolēnu uzmanību no mācībām, kas noveda pie tā, ka vairākas skolas Tamagoči aizliedza. «tamaguči | Tēzaurs». tezaurs.lv. Skatīts: 2022-11-23. «Uzmanību, vecāki! Tamagoči atgriežas!». Egoiste (latviešu). 2013-11-28. Skatīts: 2022-11-23. «Vecāki, gatavojieties! Tamagoči atgriežas!». www.lsm.lv (latviešu). Skatīts: 2022-11-23. Smithsonian Magazine, Michelle Delgado. «Keeping Tamagotchi Alive». Smithsonian Magazine (angļu). Skatīts: 2022-11-23. «» Tamagotchi Pix». Arhivēts no oriģināla, laiks: 2022-11-19. Skatīts: 2022-11-23. «バンダイ タイムマシン». web.archive.org. Bandai. 2007-11-19. Arhivēts no oriģināla, laiks: 2007-11-19. Skatīts: 2022-11-23. «Tamagotchi » Meet the Characters». Skatīts: 2022-11-23. «Who invented? Tamagotchi». TinyLetter. Skatīts: 2022-11-23. "Finding Companionship in a Digital Age". Next Generation. No. 34. Imagine Media. October 1997. pp. 56—63. "渡辺けんじスペシャルインタビュー" [Kenji Watanabe Special Interview]. デジタルモンスター ART BOOK Ver.1～5&20th [Digital Monster ART BOOK Ver.1~5&20th]. Bandai. 2017-12-09 "デジモンペンデュラム開発者インタビュー" [Digimon Pendulum Developers’ Interview]. デジタルモンスター ART BOOK Ver.PENDULUM [Digital Monster ART BOOK Ver.PENDULUM]. Bandai. 2018-11-21. «Tamagotchi original instruction manuals». Tamagotchi Forum (en-US). Skatīts: 2022-11-23. Arielle Pardes. «Tamagotchi Have Returned to Bewitch a New Generation». Wired (en-US). ISSN 1059-1028. Skatīts: 2022-11-23. Anne Allison. Millennial monsters : Japanese toys and the global imagination. Berkeley : University of California Press, 2006. 292. lpp. ISBN 978-0-520-93899-1. OCLC 68639895. «Fact Book 2021». Bandai Namco Group. 2021. 2–6. lpp. Arhivēts no oriģināla, laiks: 19.10.2021. Skatīts: 23.11.2022. «Honolulu Star-Bulletin Local News». archives.starbulletin.com. Skatīts: 2022-11-23. Vikikrātuvē par šo tēmu ir pieejami multivides faili. Skatīt: Tamagoči.