Jēdziens "karstasiņu zirgi" jeb " pilnasiņu zirgi" tiek lietots konkrēta zirgu tipa apzīmējumam, kas izpaužas zirgu šķirnes izcelsmē, fiziskajās īpašībās un raksturā. Bieži cilvēki kļūdās, iedomājoties, ka šis jēdziens ir saistīts ar asiņu temperatūru. Zirgiem izšķir divus pamattipus: karstasiņu zirgus un aukstasiņu zirgus. Abu tipa sajaukumu sauc par siltasiņu zirgiem. Karstasiņu zirgi ir selekcionēti ļoti sen Tuvajos Austrumos, tādēļ citās valodās tos mēdz saukt arī par Orientālajiem zirgiem. Apzīmējums karstasinis akcentē zirgu šķirnes ļoti seno un tīro izcelsmi, tās ir šķirnes, kuras nav bijušas jauktas ar citām šķirnēm simtiem gadu, bet ir kļuvušas par pamatu daudzām šķirnēm mūsdienās. Karstasiņu zirgu šķirnes ir tikai dažas. Arābi, ahalteke un barbi ir vecas karstasiņu šķirnes, vēlākos gados pie karstasiņiem tika pieskaitīti arī Anglijas tīrasiņu un spāņu tīrasiņu zirgi. Visi karstasiņu zirgi ir jājamzirgi - slaidi, garām kājām, graciozi, skaistām gaitām, temperamentīgi, enerģiski, ļoti ātri, asām reakcijām, piemēroti sausam un karstam klimatam. Karstasiņu zirgi ir ļoti jūtīgi un inteliģenti, tie ātri mācās gan labās lietas, gan sliktās. Daži cilvēki uzskata, ka karstasiņu zirgus ir daudz grūtāk vadīt un uzturēt nekā citus zirgus, jo tie ātri paliek nervozi un aizdomīgi. Tos var viegli izlutināt, un zirgs var sākt uzskatīt, ka ir situācijas galvenais noteicējs. Elwyn Hartley Edwards "Horses" Pavord, Handling and Understanding the Horse, p. 19 Rashid, A Good Horse Is Never a Bad Color, p. 50 http://en.mimi.hu/horse/hot-blooded.html http://www.wisegeek.com/what-is-a-hot-blooded-horse.htm