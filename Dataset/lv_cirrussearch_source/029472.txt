Tīmekļa lappuse (angļu: Web page) ir vispasaules tīmekļa "lapa", parasti HTML/XHTML formātā (datnes vārda paplašinājums parasti ir htm vai html), ar hiperteksta saitēm, kas ļauj pārvietoties no vienas lapas vai sadaļas uz citu. Tīmekļa lappuses parasti izmanto grafikas failus, lai nodrošinātu ilustrācijas. Tīmekļa lappuses tiek attēlotas izmantojot tīmekļa pārlūkprogrammu, un var tikt veidotas tā, lai izmantotu sīklietotņu sniegtās iespējas, kas bieži vien nodrošina kustīgu grafiku, mijiedarbību un skaņu. Tīmekļa lappušu kopumu, kas atrodas vienā mapē, kā arī, iespējams, tās apakšmapēs, un atrodas uz viena tīmekļa servera, sauc par tīmekļa vietni. Tīmekļa vietne vienmēr satur pirmo lappusi, ko parasti sauc index.html vai index.htm. Tīmekļa lappušu izstrādē grūtības sagādā tas, ka tām ir jābūt lietojamām uz dažādām pārlūkprogrammām ar dažādiem uzstādījumiem, pie atšķirīgām ekrāna izšķirtspējām. Parasti jebkurai tīmekļa lappusei ir savs URL, kas ļauj citās tīmekļa lappusēs ievietot saites uz šo lappusi. Grafikas failu formāts tīmekļa lappusēs parasti ir JPEG fotogrāfijām, un GIF vai PNG cita veida attēliem. Arī pēdējie divi formāti var tikt lietoti fotogrāfijām, taču nav šim mērķim tik piemēroti. GIF formāts nodrošina arī animācijas, GIF un PNG formātos var tikt lietoti caurspīdīgi pikseļi, PNG formātā arī daļēji caurspīdīgi pikseļi (taču to neatbalsta IE). Visi trīs iepriekšminētie ir rastra grafikas formāti. Tad vēl ir SVG formāts, kas nodrošina vektorgrafiku. Taču biežāk vektorgrafika tiek nodrošināta izmantojot PDF un Flash formātus. Tā kā tīmekļa lappuses lielākoties sastāv no teksta, tās var aplūkot ar jebkuru lietojumprogrammu, kas māk attēlot teksta dokumentus. Taču lai aplūkotu tīmekļa lappuses tā, kā tas ir paredzēts, tiek lietotas speciālas programmas, kuras sauc par lietotāja aģentiem jeb tīmekļa pārlūkprogrammām. Dažādām platformām ir pieejamas ļoti dažādas tīmekļa pārlūkprogrammas ar dažādām iespējām. Tīmekļa lappušu izveidē parasti lieto vai nu parastus teksta redaktorus, vai arī specializētus HTML redaktorus, piemēram, Microsoft FrontPage, Macromedia Dreamweaver, Mozilla Composer, u.c. Vēl parasti ir nepieciešama FTP programmatūra failu augšupielādei uz servera. Īpašs veids, kā veidot un rediģēt mājaslapas, bez FTP vai citu augšupielādes tehnoloģiju izmantošanas, ir wiki. Wiki tehnoloģijas piemērs ir Vikipēdija. Saglabājot tīmekļa lappuses lokālo kopiju, tīmekļa pārlūkprogramma parasti piedāvā šādu izvēli: saglabāt renderēto tekstu bez formatizācijas vai attēliem un nenorādot, kuri vārdi satur saites un uz kurieni šīs saites norāda saglabāt HTML failu bez izmaiņām un bez attēliem saglabāt HTML failu, nomainot relatīvās saites pret absolūtām, bez attēliem saglabāt arī attēlus, izveidojot šim mērķim atsevišķu mapu (IE, Mozilla) vai lietojot to pašu (Opera) Internet Explorer var saglabāt arī lapu kopā ar visiem attēliem vienā MHT failā. Populārākās tīmekļa pārlūkprogrammas, kā Mozilla, Mozilla Firefox un Internet Explorer, ļauj arī izdrukāt šobrīd aplūkojamo tīmekļa lappusi, vai, opcionāli, "izdrukāt" to failā, no kura to var izdrukāt vēlāk. Īsas tīmekļa lappuses var saglabāt arī izmantojot ekrānuzņēmumu. HTML elements Tīmekļa vietne Mirusi saite