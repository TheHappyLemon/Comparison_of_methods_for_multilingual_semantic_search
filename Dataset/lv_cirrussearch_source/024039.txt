Kipras eiro monētas ir eiro monētas, kuras izdevusi Kipra. Kopš 2008. gada 1. janvāra eiro ir oficiālais maksāšanas līdzeklis Kiprā, nomainot Kipras mārciņu. Uz 2 eiro monētas jostas ir rakstīts 2 eiro divās valodās. Uz 1,2 un 5 centu monētām ir attēlots muflons, kas ir savvaļā sastopama aita un ir raksturīgs salas faunai. Uz 10, 20 un 50 centu monētām attēlots Kirēnijas kuģis, kurš apzīmē Kipras kuģniecības vēsturi un Kipras kā nozīmīga tirdzniecības centra simbolu. Uz 1 un 2 eiro monētām attēlota halkolīta perioda dievības krustveida figūra, kas ir salai raksturīgs aizvēsturiskās mākslas paraugs un simbolizē Kipras nozīmi civilizācijas vēsturē un antīkajā pasaulē. Kipra ir izdevusi divas 2 eiro apgrozības piemiņas monētas. Vienu 2012. gadā, kad visas eirozonas valstis kopā izdeva eiro banknošu un monētu ieviešanas desmitgadei veltītas monētas un otru 2009. gadā, kad visas eirozonas valstis kopā izdeva monētu, kas veltīta 10 gadiem kopš Eiropas Ekonomikas un monetārās savienības izveides.