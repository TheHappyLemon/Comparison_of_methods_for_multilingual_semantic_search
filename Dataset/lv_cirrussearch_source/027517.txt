Bambusa haizivju dzimta (Hemiscylliidae) ir viena no paklājhaizivjveidīgo kārtas (Orectolobiformes) dzimtām, kas apvieno 17 mūsdienās dzīvojošas sugas un kas tiek iedalītas 2 ģintīs. Šīs dzimtas sugas mājo siltajās tropu piekrastes jūrās Indijas un Klusajā okeānā, no Madagaskaras līdz Japānas rietumiem, Filipīnām un Austrālijas austrumiem. Šīs zivis tiek izmantotas cilvēku pārtikai. Zinātniskais nosaukums Hemiscylliidae atvasināts no grieķu valodas un latviski nozīmē "puse haizivs": hemi — puse, skylla — haizivs. Bambusa haizivju dzimtas sugas ir samērā nelielas, slaidas haizivis, lielākās sugas ir apmēram 1 m garas. Tām ir izstiepti, cilindriski ķermeņi. Šīm sugām ir raksturīgas īsas ūsas un lielas šļāktuvītes, kas atrodas zem acīm. Aste ir ļoti gara, garāka par pārējo ķermeni, galvu ieskaitot. Tām ir divas muguras spuras bez dzeloņiem, anālā spura, krūšu un vēdera spuras, un piecas žaunu spraugas. Piektā un ceturtā žaunu sprauga atrodas aiz krūšu spurām. Mute atrodas ķermeņa apakšdaļā. Šīs haizivis ir lēnas un mazkustīgas, lielāko dienas daļu pavada atpūšoties pie pašas gultnes. Barojas uz jūras gultnes ar tur atrodamajiem bezmugurkaulniekiem un mazām zivtiņām. Ikrus laiž, paslēptus ikru somā. Bambusa haizivju dzimtas sugas reizēm tiek turētas mājas akvārijos kā dekoratīvās zivis. Tā kā zivis ir mazkustīgas arī dabīgos apstākļos, tās labi piemērojas dzīvei jūras ūdens akvārijos. Vairākas šīs dzimtas sugas veiksmīgi vairojas nebrīves apstākļos. Salīdzinot abu ģinšu sugas, epolethaizivis ir piemērotākas nebrīves apstākļiem nekā bambusa haizivis, jo pēdējās ir kustīgākas un tām ir vajadzīgs lielāks akvārijs. Epolethaizivīm pietiek ar akvāriju, kura minimālais tilpums ir 720 litri, bet bambusa haizivīm ir nepieciešams akvārijs, kura minimālais tilpums ir 960 litri. Akvārijos ir jāierīko mākslīgās alas, lai haizivīm būtu kur paslēpties. Zivju mīļotājiem jāņem vērā, ka haizivis mēdz rakties pa gultni un dekorācijām jābūt labi nostiprinātām. Bambusa haizivju dzimta (Hemiscylliidae) Bambusa haizivis (Chiloscyllium) Arābijas bambusa haizivs (Chiloscyllium arabicum) Baltpunktu bambusa haizivs (Chiloscyllium plagiosum) Birmas bambusa haizivs (Chiloscyllium burmensis) Brūnjoslu bambusa haizivs (Chiloscyllium punctatum) Indonēzijas bambusa haizivs (Chiloscyllium hasselti) Pelēkā bambusa haizivs (Chiloscyllium griseum) Slaidā bambusa haizivs (Chiloscyllium indicum) Epolethaizivis (Hemiscyllium) Čenderavasihas epolethaizivs (Hemiscyllium galei) Epolethaizivs (Hemiscyllium ocellatum) Halmaheras epolethaizivs (Hemiscyllium halmahera) Indonēzijas epolethaizivs (Hemiscyllium freycineti) Jaungvinejas epolethaizivs (Hemiscyllium strahani) Leopardepolethaizivs (Hemiscyllium michaeli) Papua epolethaizivs (Hemiscyllium hallstromi) Seišelu epolethaizivs (Hemiscyllium sp.) Tritonas epolethaizivs (Hemiscyllium henryi) Ziemeļaustrālijas epolethaizivs (Hemiscyllium trispeculare) †Almascyllium cheikeliasi †Acanthoscyllium sahelalmae †Chiloscyllium broenirnani †Hemiscyllium bruxelliensis †Mesiteia daimeriesi †Pseudospinax heterodon Fish Base: Family Hemiscylliidae - Bamboo sharks Michael, Scott W. (March 2004). "Sharks at Home". Aquarium Fish Magazine. pp. 20–29 Hemiscylliidae - bamboo sharks, longtail carpet sharks Australian museum: Hemiscylliidae - Bamboo Sharks Family Hemiscylliidae