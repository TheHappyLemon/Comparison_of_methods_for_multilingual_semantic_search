Nokarenā plaukšķene (latīņu: Silene nutans) ir Eiropā plaši izplatīta, mainīga izskata neļķu dzimtas suga, kuras ietvaros nodala vairākas pasugas un varietātes. Suga Latvijā ir sastopama nereti visā teritorijā, kur dažāda lieluma grupas aug sausos priežu mežos, mežmalās, sausās pļavās un upju krastu nogāzēs, arī kāpās un smiltājos. Nokarenā plaukšķene ir daudzgadīgs, 20—70 cm garš lakstaugs. Tam ir stāvs stublājs, kurš nezaro, ir klāts ar īsiem, vienkāršiem matiņiem un dziedzermatiņiem, augšdaļā lipīgs. Pie stublāja pamata bieži ir neauglīgi, lapaini dzinumi. Lapas ir iegareni olveidīgas vai lāpstveidīgas, vai lancetiskas (stublāja vidū un augšdaļā), apakšējās ar garu kātu, augšējās sēdošas. Visu lapu mala gluda. Ziedi ir izvietoti garā un skrajā, vienpusēji nolīkušā, piramidālā skarā. Ziedi ir nokareni un ziedkāts ir garš. Kauss ir šauri stobrveidīgs ar 10 tumšākām, izcilnām garendzīslām, parasti apmatots. Vainaglapas ir baltas, garākas nekā kauss, dziļi šķeltas 2 šaurās daivās, galā ieritinātas. Ir īss, īlenveidīgs vainadziņš. Putekšņlapas tālu pārsniedz vainagu. Saulainā laikā ziedi ir aizvērušies. Auglis ir olveidīga pogaļa ar atliektiem zobiņiem. Zied no jūnija līdz septembrim. «nokarenā plaukšķene - Silene nutans L. - Augi - Latvijas daba». www.latvijasdaba.lv. Skatīts: 2023-05-21.