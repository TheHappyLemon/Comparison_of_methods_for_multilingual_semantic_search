Romblona (filipīniešu: Lalawigan ng Romblon, angļu: Province of Romblon) ir viena no Filipīnu provincēm valsts vidusdaļā, Mimaropas reģionā. Aizņem vairākas salas Sibujanas jūrā, lielākās no kurām ir Tablasa, Sibujana un Romblona. Administratīvi dalās 17 municipalitātēs un sīkāk 219 barangajās. Provinces centrs ir Romblonas municipalitāte. Salu sākotnējie iedzīvotāji bija negritosi aeti no Panajas un mangjani no Mindoro, kas tās apdzīvoja pirmskoloniālajā laikā. Mūsdienās tie nelielā skaitā apdzīvo Tablasas un Sibujanas kalnaino vidieni, uz kurieni tos izspieda ieceļotāji no citām Visaju salām. Spāņi Romblonā ieradās 1569. gadā un izveidoja trīs enkomjendas, ko administrēja no Iloilo. 1635. gadā salās ieradās augustīniešu misionāri, kas sāka organizēt misijas un pievērst saliniekus katoļticībai. 1716. gadā Romblona tika atdalīta no Iloilo un pievienota jaunizveidotajai Kapisas provincei. 1853. gadā Romblonas salas tika izdalītas atsevišķā subprovincē, bet 1901. gadā, jau amerikāņu pārvaldē, izdalīta patstāvīgā provincē. Nepietiekošo ienākumu dēļ 1907. gadā Romblona atkal tika pievienota Kapisai, bet 1918. gadā atjaunota. Japāņu okupācijas laikā no 1942. līdz 1946. gadam Romblona īslaicīgi atkal tika pakļauta Kapisai. Apdzīvo trīs tautas, kas dzīvo galvenokārt tikai Romblonas provincē — romblonieši (Romblona, Sibujana un Tablasas ziemeļi), onhani (Tablasas dienvidi un Karabao) un ati (Bantona, Simara, Maestre de Kampo un Tablasas ziemeļrietumi). Visas šīs tautas runā visaju valodās. Vikikrātuvē par šo tēmu ir pieejami multivides faili. Skatīt: Romblona. Encyclopædia Britannica raksts (angliski)