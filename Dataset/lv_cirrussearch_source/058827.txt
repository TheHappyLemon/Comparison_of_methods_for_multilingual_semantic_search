Ciklioforas (latīņu: Cycliophora, no sengrieķu: κύκλος — aplis un φορός — nesošs) ir pirmmutnieku dzīvnieku tips. Tipa izveidošanas brīdī bija zināma tikai viena suga Symbion pandora (Pandoras simbions). Pašlaik ir zināmas divas aprakstītas sugas un vismaz vēl viena, neaprakstīta. 1995. gadā norvēģu omārā dāņu zinātnieki Reinharts Kristensens un Pēteris Funks konstatēja sīkus (0,3 mm) organismus, kas izrādījās līdz šim nezināmas grupas pārstāvji. Šim jaunajam tipam nosaukums tika dots pamatojoties uz apļveida muti, kuru ieskauj nelielas bārkstiņas. Vienīgā vieta, kur var sastapt simbionus, ir Kategata šaurumā dzīvojošo norvēģu omāra Nephrops norvegicus mutes daļas. Ciklioforas ir omāru komensāļi, kas pieķeras tiem ar īpašu lipīgu disku ķermeņa aizmugurējā daļā, un tādējādi iegūstot pieeju pie saimniekorganisma barības. Mute un anālā atvere atrodas ķermeņa priekšgalā. Celoma nav. Neskatoties uz iekšējās uzbūves vienkāršību, simbionu dzīves cikls ir diezgan sarežģīts, īpatnējs un līdz galam neizpētīts. Simbioniem ir zināmas divas dzīves pamatformas: Bezdzimuma forma, kas barojas. Šajā stadijā simbioniem nav dzimuma, un tie dzīvo, piestiprinājušies pie saimniekorganisma. Ķermeņa garums 347 μm, platums 113 μm. Dzimuma forma, kas nebarojas. Tie ir brīvi peldoši tēviņi un mātītes ap 84 μm gari un 42 μm plati. Tēviņiem nav ne mutes, ne anālās atveres. Mātītēm ir gremošanas sistēma, kas pārtop kāpurā. Pandoras simbioni spēj vairoties dzimuma un bezdzimuma ceļā. Attīstoties bezdzimuma ceļā, kāpuri attīstās bezdzimuma formas iekšienē, turklāt pārveidojas tās barošanās traktā. Dzimuma vairošanās notiek omāra apvalka mešanas periodā. Tēviņi piestiprinās bezdzimuma formai, kas iekļauj sevī augošu mātīti, un to apaugļo. Apaugļotā mātīte iznāk ārpusē un piestiprinās saimniekorganismam. Jaunās bezdzimuma formas kāpurs attīstās mātītes iekšpusē, kura pēc tam mirst. Simbionu vairošanās unikāla īpašība ir tā, ka gremošanas sistēma tiem ir saistīta ar reproduktīvo sistēmu. Domājams ciklioforu tuvākie radinieki ir entoprokti vai sūneņi, kas arī vairojas pumpurojoties. Ciklioforu tipā 2019. gada augustā tika iekļautas 2 sugas. Klase: Eucycliophora (Funch & Kristensen, 1995) Kārta: Symbiida (Funch & Kristensen, 1995) Dzimta: Symbiidae (Funch & Kristensen, 1995) Ģints: Symbion (Funch & Kristensen, 1995) Suga: Symbion americanus (Obst, Funch & Kristensen, 2006) Suga: Symbion pandora (Funch & Kristensen, 1995) Funch P., Christensen R. M. Cycliophora is a new phylum with affinities to Entoprocta and Ectoprocta // Nature. — 1995. — Vol. 378. — P. 711—714. Obst M., Funch P., Giribet G. Hidden diversity and host specificity in cycliophorans: a phylogeographic analysis along the North Atlantic and Mediterranean Sea // Molecular Ecology. — 2005. — Vol. 14. — P. 4427—4440. Neves R. C., da Cunha M. R., Funch P., Wanninger A., Kristensen R. M. External morphology of the cycliophoran dwarf male: a comparative study of Symbion pandora and S. americanus // Helgoland Marine Research. — 2010. — Vol. 64, no. 3. — P. 257—262. Vikikrātuvē par šo tēmu ir pieejami multivides faili. Skatīt: Ciklioforas. Encyclopædia of Life raksts (angliski)