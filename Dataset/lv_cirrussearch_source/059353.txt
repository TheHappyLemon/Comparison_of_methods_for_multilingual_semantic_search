Nikola Jokičs (serbu: Никола Јокић; dzimis 1995. gada 19. februārī) ir serbu basketbolists, spēlē centra pozīcijā, Serbijas basketbola izlases dalībnieks. 2024. gadā pārstāv Nacionālās basketbola asociācijas (NBA) klubu Denveras "Nuggets". N. Jokičs ir 2021. un 2022. gada NBA sezonas vērtīgākais spēlētājs, kā arī pieckārtējs NBA Visu Zvaigžņu spēles dalībnieks. 2023. gadā N. Jokičs aizveda "Nuggets" līdz pirmajam čempiontitulam komandas vēsturē, un pats saņēma finālsērijas vērtīgākā spēlētāja balvu. N. Jokičs sevi pierādījis kā universālu spēlētāju, ar centra pozīcijai neraksturīgu spēles izpratni, regulāri atdodot daudz rezultatīvu piespēļu un esot viens no līgas līderiem pēc tripple-double skaita. Basketbolu sācis spēlēt bērnībā, kopā ar diviem saviem vecākajiem brāļiem, kuriem arī vēlāk bijusi liela loma N. Jokiča karjeras attīstībā. Pārstāvējis jauniešu komandu Vojvodina Srbijagas. 2012. gadā parakstījis līgumu ar profesionālo komandu Belgradas "Mega Basket", tajā pašā sezonā, 17 gadu vecumā, debitējot Serbijas līgā. 2014. gada NBA draftā N. Jokiču izraudzījās Denveras "Nuggets" ar kopējo 41. kārtas numuru otrajā kārtā. Pirmo sezonu pēc drafta viņš turpināja spēlēt Serbijā, kļūdams par Adrijas līgas MVP, bet nākamajā vasarā pārcēlās uz Denveru. Pirmajā sezonā viņš konkurēja ar šajā pašā draftā "Nuggets" ar augstāku numuru izvēlēto citu centra spēlētāju no bijušās Dienvidslāvijas Jusufu Nurkiču, taču drīz N. Jokičs viņu izkonkurēja (J. Nurkičs vēlāk tika aizmainīts). Kopš savas trešās sezonas NBA N. Jokičs spēlē tikai komandas starta pieciniekā, gūdams atzinību arī visas līgas mērogā. Četras reizes uzaicināts piedalīties NBA Visu Zvaigžņu spēlē, trīs reizes iekļauts NBA simboliskajā pirmajā izlasē, bet 2021. un 2022. gadā atzīts par NBA sezonas vērtīgāko spēlētāju. Tādējādi N. Jokičs kļuva par viszemāk draftēto līgas sezonas vērtīgāko spēlētāju tās vēsturē. Visas trīs šīs sezonas "Nuggets" ar atzīstamiem panākumiem piedalījās izslēgšanas spēlēs. 2021. gada 6. februārī, zaudētā spēlē pret Sakramento "Kings" (114—119) N. Jokičs guva 50 punktus (dodot arī 12 rezultatīvas piespēles), kas ir viņa karjeras rezultatīvākā spēle. 2022. gada 18. decembrī viņš aizvadīja citu fantastisku spēli, gūstot 40 punktus, karjerā lielāko skaitu — 27 atlēkušās bumbas, kā arī 10 rezultatīvas piespēles uzvarētā spēlē (119—115) pret Šarlotas "Hornets". 2022. gada 1. jūlijā N. Jokičs un "Nuggets" parakstīja līgumu, kas paredz 276 miljonu dolāru atalgojumu piecu gadu laikā, kas tobrīd bija dāsnākais līgums līgas vēsturē (2023. gadā to pārspēja Džeilena Brauna līgums ar "Celtics"). 2022.—2023. gada sezonas noslēgumā N. Jokičs aizveda "Nuggets" līdz pirmajam čempiontitulam komandas vēsturē, un pats saņēma finālsērijas vērtīgākā spēlētāja balvu. Spēlējis Serbijas jaunatnes izlasēs. Serbijas pieaugušo izlases sastāvā izcīnīja sudraba medaļu 2016. gada olimpiskajās spēlēs. Nikola Jokic wins 2020-21 Kia NBA Most Valuable Player Award nba.com nba.com. «Nikola Jokic first center since Kareem to put up 50 points, 10 assists». David Yapkowitz. «Nikola Jokic Enters Wilt Chamberlain Territory With Monster Game». ClutchPoints (angļu), 2022-12-19. Skatīts: 2022-12-20. «Nikola Jokic signs historic 5-year extension with Nuggets». NBA.com (angļu). Skatīts: 2023-08-17. Vikikrātuvē par šo tēmu ir pieejami multivides faili. Skatīt: Nikola Jokičs. Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)