Rietumu ielejas olings (Bassaricyon medius) ir neliels, kokos dzīvojošs jenotu dzimtas (Procyonidae) kinkažuveidīgs plēsējs, kas pieder olingu ģintij (Bassaricyon). Tas sastopams Centrālamerikā tikai Panamā un Dienvidamerikā uz rietumiem no Andu kalniem, Kolumbijā un Ekvadorā. 2013. gadā, balstoties uz jaunākajiem morfoloģiskajiem un ģenētiskajiem pētījumiem, tika veiktas izmaiņas olingu ģintī. Dienvidamerikā uz rietumiem no Andiem dzīvojošajai kuplastes olinga (šobrīd ziemeļu olinga) pasugai (Bassaricyon gabbii medius) tika atklātas pietiekami ievērojamas atšķirības, lai to izdalītu kā atsevišķu sugu - rietumu ielejas olingu (Bassaricyon medius). Rietumu ielejas olings no ziemeļu olinga atdalījās pirms apmēram 1,8 miljoniem gadu, bet no sava tuvākā radinieka austrumu ielejas olinga (Bassaricyon alleni) tas atdalījās pirms 1,3 miljoniem gadu. Rietumu olings ir mazāks par ziemeļu olingu, bet lielāks par mazo olingu. Panāmā dzīvojošās pasuga B. m. orinomus ir apmēram vienā lielumā ar austrumu ielejas olingu, bet Dienvidamerikā dzīvojošā pasuga B. m. medius ir mazāka nekā austrumu olings. Tā kažoks ir arī nedaudz gaišāks nekā austrumu olinga kažoks. Tam ir slaids ķermenis, īsas kājas un ļoti gara aste. Galvas forma nedaudz saplacināta, ausis nelielas, noapaļotas un novietotas plati. Ķermeņa garums ir apmēram 31—41 cm, aste nedaudz garāka par ķermeni (32—52 cm), svars apmēram 0,9—1,2 kg. Rietumu ielejas olingam ir 2 pasugas: Bassaricyon medius medius - nominālpasuga, sastopama Dienvidamerikā uz rietumiem no Andu kalniem; Bassaricyon medius orinomus - sastopams Panamā. Helgen, K. M.; Pinto, M.; Kays, R.; Helgen, L.; Tsuchiya, M.; Quinn, A.; Wilson, D.; Maldonado, J. (15 August 2013). "Taxonomic revision of the olingos (Bassaricyon), with description of a new species, the Olinguito". ZooKeys 324: 1–83. doi:10.3897/zookeys.324.5827 ITIS: Bassaricyon medius Thomas, 1909