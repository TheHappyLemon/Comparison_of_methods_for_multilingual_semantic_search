Ferdinands Ādolfs Heinrihs Augusts grāfs fon Cepelīns (vācu: Ferdinand Adolf Heinrich August Graf von Zeppelin; dzimis 1838. gada 8. jūlijā, miris 1917. gada 8. martā) bija vācu ģenerālis, izgudrotājs un uzņēmējs, cieto dirižabļu jeb cepelīnu ražošanas izveidotājs. Dzimis 1838. gadā Virtembergas karalistes hofmaršala ģimenē. No 1853. gada mācījās tehniskajā skolā Štutgartē, bet no 1855. gada - militārajā skolā Ludvigsburgā, iestājoties Virtembergas karalistes armijā. 1863. gadā Potomakas armijas sastāvā piedalījās Amerikas pilsoņu karā, kur iepazinās ar gaisa balonu izmantošanu. 1865. gadā kļuva par Virtembergas karaļa adjutantu. 1869. gadā Berlīnē apprecējās ar vācbaltieti baronesi Izabellu fon Volfu (von Wolff) no Vecgulbenes . Piedalījās 1866. gada Austrijas—Prūsijas karā (Austrijas pusē) un 1870.—1871. gada Francijas—Prūsijas karā. 1891. gadā, 52 gadu vecumā, tika atvaļināts no dienesta armijā, un izvērsa dirižabļu ražotnes izveidi. Pētījumu rezultātā tika izveidots pirmais cepelīnu modelis Zeppelin LZ1, kas 1900. gada 2. jūlijā pacēlās gaisā virs Bodenezera pie Frīdrihshāfenes. 1908. gadā Ferdinands fon Cepelīns nodibināja uzņēmumu Luftschiffbau Zeppelin, kas turpmāk nodarbojās ar cepelīnu ražošanu. Miris 1917. gadā, pieredzot cepelīnu būves uzplaukumu. «Rootsweb». Arhivēts no oriģināla, laiks: 2012-10-14. Skatīts: 2012-05-12. Vikikrātuvē par šo tēmu ir pieejami multivides faili. Skatīt: Ferdinands fon Cepelīns. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)