Maksvela līcis (angļu: Maxwell Bay) vai Faildsa līcis (spāņu: Bahía Fildes; Čīles avotos) vai Gardijanasjonala līcis (Bahía Guardía Nacional; Argentīnas avotos) ir ap 13 km garš un platākajā vietā līdz 15 km plats līcis Dienvidšetlendas salu arhipelāgā Antarktikā. Izvietojies starp Karaļa Džordža salu un Nelsona salu. Līča galvenā ap 12 km platā izeja dienvidaustrumos starp Dituā ragu un Streindžera ragu to savieno ar Brensfīlda šaurumu, bet ap 400 m platais Faildsa šaurums rietumos — ar Dreika šaurumu. Līča krasti stipri izroboti, veidojot vairākus fjordus un pussalas. Lielākā sala līcī ir Ārdlija sala tā rietumu daļā. Līcī divām teritorijām piešķirts Speciāli aizsargājamas teritorijas statuss — Nr. 132 Potera pussalā un Nr. 150 Ārdlija salā. Līci pirmie nokartējuši 19. gadsimta roņu mednieki. 1822.—1824. gadā līcim un Faildsa šaurumam nosaukumu Maksvela šaurums piešķīra Džeimss Vedels par godu leitnantam Frensisam Maksvelam, ar kuru kopā dienējis uz kuģa Avon. Čīliešu avotos saukts par Faildsa līci asociējot ar šaurumu tā rietumu daļā, kas nosaukts par godu britu roņu mednieku kuģa Cora kapteinim Robertam Faildsam. Argentīniešu avotos nosaukts par godu kuģim Guardía Nacional, kas apmeklēja salas 1923. gadā. Līča krastos izvietojusies lielākā daļa no Karaļa Džordža salā funkcionējošajām polārstacijām — Artigasa (Urugvaja), Belinshauzena (Krievija), Čančena (Ķīna), Eduardofreja, Hulioeskudero (Čīle), Karlīni (Argentīna) un Sedžona (Dienvidkoreja). SCAR Composite Gazetteer