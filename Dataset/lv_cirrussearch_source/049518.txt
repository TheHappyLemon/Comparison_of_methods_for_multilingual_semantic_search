Kerola Hviņa (Carol Huynh; dzimusi 1980. gada 16. novembrī) ir bijusī Kanādas brīvā stila cīkstone, 2008. gada vasaras olimpisko spēļu čempione. Kerola Hviņa piedzima Kanādā. Piecu māsu ģimenē viņa bija trešais bērns, bet pirmais Kanādā dzimušais, pēc tam, kad viņas ģimene bija emigrējusi kā bēgļi no Vjetnamas. Viņa ir beigusi Atabaskas universitāti un ieguvusi maģistra grādu psiholoģijā. Ar cīņas sportu viņu iepazīstināja viņas vidusskolas treneris. Kerola piedalījās divās olimpiskajās spēlēs un abas reizes izcīnīja medaļas — zelta 2008. gadā Pekinā un bronzas 2012. gadā Londonā. Kerola bija arī vienpadsmitkārtēja Kanādas čempione (2000—02, 2004—11), divkārtēja Panamerikas spēļu čempione (Riodežaneiro 2007. gadā un Gvadalahara 2011. gadā), 2010. gada Sadraudzības spēļu čempione un četrkārtēja pasaules čempionātu medaļniece (sudrabs 2001. gadā, bronza 2000., 2005. un 2010. gadā). Pēc 2012. gada spēlēm viņa pārtrauca savu sportistes karjeru un sāka trenēt juniorus Kalgari Dinos cīņas klubā (The Junior Dinos Wrestling Club). 2013. gada septembrī viņa tika uzņemta Starptautiskā cīņas federācijas Slavas zālē. Kopš 2015. gada viņa ir Kalgari bāzētās Kanādas "Next Gen" (Nākamās paaudzes) trenere. «Carol Huynh» (angļu). olympic.ca. Skatīts: 2019-06-16. «Londonas trešdienas olimpiskie medaļnieki». la.lv. 2012. gada 9. augusts. Skatīts: 2019-06-16. «GRIGORJEVAS UZVARĒTĀJA TIEK PIE BRONZAS, JAPĀNAI DIVI ZELTI». http://sportacentrs.com. 2012. gada 8. augusts. Skatīts: 2019-06-16. Vikikrātuvē par šo tēmu ir pieejami multivides faili. Skatīt: Kerola Hviņa. Olympedia profils (angliski) FILA profils (angliski)