Osi Vēnenens (somu: Ossi Väänänen; dzimis 1980. gada 18. augustā) ir bijušais somu hokejists, aizsargs, Somijas hokeja izlases dalībnieks. Karjeras laikā aizvadījis 479 spēles Nacionālās hokeja līgas klubos Fīniksas "Coyotes", Kolorādo "Avalanche", Filadelfijas "Flyers" un Vankūveras "Canucks". Tāpat, deviņas sezonas aizvadījis Helsinku "Jokerit" sastāvā. Somijas izlases rindās izcīnījis bronzas medaļas 2014. gada olimpisko spēļu turnīrā, kā arī kļuvis par 2011. gada Pasaules čempionu. Profesionāļa karjeru Vēnenens sāka 1998.—99. gada sezonā SM līgas kluba Helsinku "Jokerit" rindās. Vien divus gadus vēlāk hokejists pārcēlās uz Ziemeļameriku, 2000.—01. gada sezonu aizvadot NHL vienībā Fīniksas "Coyotes". "Coyotes" hokejists spēlēja līdz pat 2003.—04. gada sezonas otrajai pusei, kad tika aizmainīts uz Kolorādo "Avalanche". 2004.—05. gada NHL sezonas lokauta laikā spēlēja "Jokerit", taču tad atgriezās "Avalanche" sastāvā. 2007.—08. gada sezonu Vēnenens aizvadīja Zviedrijas Elitsērijas klubā Djurgårdens IF, taču tad noslēdza viena gada līgumu ar Filadelfijas "Flyers". 2008.—09. gada sezonas izskaņā aizsargs gan tika aizmainīts uz Vankūveras "Canucks" vienību. 2009.—10. gada sezona Osi spēlēja KHL klubā Minskas "Dinamo", taču tad atgriezās Helsinku "Jokerit" sastāvā. No 2010. līdz 2014. gadam Vēnenens pildīja komandas kapteiņa funkcijas. Pēc 2015.—16. gada sezonas noslēdza karjeru. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)