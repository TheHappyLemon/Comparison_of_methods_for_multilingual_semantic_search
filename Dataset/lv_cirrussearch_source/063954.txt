Bastarda balanda (latīņu: Chenopodium hybridum) ir mainīga izskata amarantu dzimtas suga, kura ir plaši sastopama Eirāzijā, tostarp reti Latvijā, un vietumis Ziemeļamerikā. Sugas izplatību kopumā uzskata par cirkumpolāru. Latvijā atsevišķi eksemplāri un grupas aug nezālienēs dārzu tuvumā un izgāztuvēs. Sugas ietvaros nodala sīkākus taksonus. Bastarda balanda ir viengadīgs, 30—70 cm garš lakstaugs ar īpatnēju smaržu. Augam ir stāvs šķautņains, zarojošs stublājs bez pūšļmatiņiem. Lapas ir trīsstūraini olveidīgas, 4—15 cm garas un 2—10 cm platas, ar kātu. Plātnes pamats ir sekli sirdsveidīgs, gals gari smails, katrā lapas pusē 2 līdz 4 smaili zobiņi. Plātnes izgriezums starp zobiņiem dziļš. Ziedi ir izvietoti plašos, bezlapainos ķekaros stublāja un zaru galos. Ķekarā galotnes zari vairāk vai mazāk horizontāli. Ziedēšanas laikā ziedkopa ir spilgti dzeltenzaļa. Apziednis ir klāts ar dziedzermatiņiem, bez šķautnes, augli sedz daļēji. Sēklas ir šķautņaini iedobumainas. Augs zied no jūnija beigām līdz septembrim. «bastarda balanda - Chenopodium hybridum L. - Augi - Latvijas daba». www.latvijasdaba.lv. Skatīts: 2022-10-17.