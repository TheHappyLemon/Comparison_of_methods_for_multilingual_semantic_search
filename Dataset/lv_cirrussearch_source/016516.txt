Vojteks Volskis (poļu: Wojciech "Wojtek" Wolski; dzimis 1986. gada 24. februārī Zabžē, Polijā) ir bijušais poļu tautības Kanādas hokejists, kreisās malas uzbrucējs. Karjeras laikā aizvadījis 451 spēles Nacionālajā hokeja līgā. 2018. gadā Kanādas hokeja izlases sastāvā kļuva par olimpisko čempionu. Pēc četrām Ontārio hokeja līgā aizvadītām sezonām, 2005.—06. gada sezonas vidū Volskis uzsāka profesionāļa karjeru, aizvadot deviņas spēles NHL kluba Kolorādo "Avalanche" sastāvā. 2006.—07. gada sezonā Volskis jau bija "Avalanche" pamatsastāva spēlētājs. 2009.—10. gada sezonas otrajā pusē Volskis tika aizmainīts uz Fīniksas "Coyotes" vienību, taču gadu vēlāk tika aizmainīts jau uz Ņujorkas "Rangers". Arī tajā Volskim sevi apliecināt neizdevās, 2011.—12. gada sezonā tiekot aizmainītam uz Floridas "Panthers". 2012. gada vasarā Volskis noslēdza viena gada līgumu ar Vašingtonas "Capitals". 2012.—13. gada NHL sezonas lokauta laikā spēlēja Polijas hokeja līgas klubā KH Sanoka, taču tad aizvadīja 27 spēles "Capitals" sastāvā. 2013. gada maijā uzbrucējs noslēdza līgumu ar KHL vienību Ņižņijnovgorodas "Torpedo". Viņš kļuva par vienu no komandas uzbrukuma līderiem, un 2014.—15. gada sezonā pildīja arī komandas kapteiņa funkcijas. Pēc sezonas beigām Volskis pievienojās Magņitogorskas "Metallurg". "Metallurg" sastāvā 2016. gadā uzbrucējs izcīnīja Gagarina kausu. Turpmākajās sezonās spēlēja arī Kunlun Red Star rindās, taču 2019.—20. gada sezonas otrajā pusē pārcēlās uz Čehijas Ekstralīgas vienību Tršinecas "Oceláři". 2020. gada decembrī paziņoja par karjeras beigšanu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)