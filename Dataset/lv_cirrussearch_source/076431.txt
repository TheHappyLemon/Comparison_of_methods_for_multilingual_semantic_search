Alesandro Nannīni (itāļu: Alessandro Nannini; dzimis 1959. gada 7. jūlijā, Sienā, Itālijā) ir bijušais itāļu autosacīkšu braucējs. Viņš ir rokmūzikas dziedātājas Džannas Nannīni jaunākais brālis. Nannīni debitēja Formula 1 sacensībās 1986. gadā Minardi komandā kā tautieša Andrea de Čezarisa komandas biedrs. 16 sacīkstēs Nannīni tikai vienreiz (Meksikas Grand Prix) finišēja, vienā sacīkstē nestartēja un vienai nekvalificējās, pārējās izstājās. 1987. gadā itālis palika Minardi komandā, tomēr atkal lielākoties finišu nesasniedza. 1988. gadā viņš pārcēlās uz Benetton komandu. Jau savā pirmajā sezonā šajā komandā Nannīni ne tikai guva savus pirmos punktus, bet arī divreiz kāpa uz goda pjedestāla zemākā pakāpiena. 1989. gadā itālis kopvērtējumā ieņēma 6. vietu un uzvarēja Japānas Grand Prix, tā bija viņa veiksmīgākā sezona. 1990. gadā viņš vairākkārt kāpa uz pjedestāla, tomēr pēc Spānijas Grand Prix Nannīni bija iesaistīts helikoptera avārijā un viņa labā roka tika smagi traumēta. Lai gan pēc operācijas tā sadzija, savu F1 karjeru Nannīni beidza. Ar daļēji funkcionējošu labo roku itālis guva panākumus salonautomobiļu čempionātos 1990. gados. 1997. gadā Nannīni beidza sportista gaitas. 2007. gadā viņš atgriezās sacīkstēs, debitējot Formula 1 veterānu čempionātā Grand Prix Masters. Čempionātā gan tika aizvadītas tikai dažas sacīkstes un tagad tas ir beidzies.