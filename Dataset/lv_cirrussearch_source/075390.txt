Šis raksts ir par šaha figūru. Par monarhu skatīt rakstu Karalis. Karalis ir galvenā (bet ne spēcīgākā) figūra šaha spēlē. Sākot partiju, katram spēlētājam ir viens karalis, kurš atrodas aiz bandiniekiem uz lauciņa e1 (baltajiem) vai e8 (melnajiem). Šaha partijas mērķis ir pieteikt pretinieka karalim matu. Karalis pārvietojas (un ņem pretinieka figūras) par vienu lauciņu pa vertikālēm, horizontālēm un diagonālēm uz visām pusēm. Tas nedrīkst iet uz lauciņiem, kurus apdraud pretinieka figūras. Vienu reizi partijas laikā, kopā ar torni, karalis var izdarīt specifisku gājienu, ko sauc par rokādi. Izdarot rokādi, sākuma pozīcijā stāvošu karali pārvietoto divus lauciņus pa labi vai kreisi, bet pārvietošanās virzienā stāvošais tornis tiek pārcelts tam pāri un nostājas blakus karalim pretējā pusē. Karaļa vērtība netiek salīdzināta ar pārējo figūru vērtību. Pēc spēka tas ir nedaudz spēcīgāks par vieglo figūru. Atklātnē un vidusspēlē karalis, visbiežāk, aktīvi nepiedalās, jo liels uz galdiņa esošu figūru skaits palielina risku saņemt matu. Galotnē, kur karaļa aktivitātes nav tik riskantas, tas var atbalstīt savu bandinieku virzīšanos, kā arī piedalīties pretinieka karaļa matošanā. Algebriskajā šaha notācijā karali apzīmē ar lielo K burtu.