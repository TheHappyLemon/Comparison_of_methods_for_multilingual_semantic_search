Minhenes olimpiskais stadions (vācu: Olympiastadion München) ir daudzfunkcionāls stadions Minhenē, Vācijā. Tas ir izvietots Minhenes olimpiskā parka centrā, pilsētas ziemeļu daļā. Stadiona pašreizējā ietilpība ir 69 250 vietu. Stadions tika uzbūvēts 1972. gada vasaras olimpiskajām spēlēm un bija to galvenā norises vieta. Tajā notika atklāšanas un noslēguma ceremonijas, sacensības vieglatlētikā, jāšanā, modernajā pieccīņā, kā arī futbola finālspēle. No 1972. līdz 2005. gadam, kad tika atklāts stadions Allianz Arena, Minhenes olimpiskajā stadionā mājas spēles aizvadīja futbola klubi Minhenes "Bayern" un TSV 1860 München. No 2020. līdz 2022. gadam tajā spēlēja Vācijas futbola 3. līgas klubs Türkgücü München. Stadions bija viena no 1974. gada FIFA Pasaules kausa norises vietām. Tajā tika aizvadītas trīs grupu turnīra spēles, spēle par 3. vietu un fināls. Tajā notika arī divas 1988. gada Eiropas čempionāta futbolā spēles, ieskaitot finālu. Stadionā ir trīs reizes notikuši Eiropas nozīmīgākā futbola klubu turnīra UEFA Čempionu līgas (agrāk — Eiropas kauss) fināli — 1979., 1993. un 1997. gadā. 2012. gadā tajā notika UEFA Sieviešu čempionu līgas finālspēle. Stadionā ir notikušas arī nozīmīgas vieglatlētikas sacensības. Divas reizes tajā ir rīkots Eiropas čempionāts vieglatlētikā — 2002. un 2022. gadā. «Olympiastadion Daten». olympiapark.de (vācu). Skatīts: 2022. gada 19. augustā. Vikikrātuvē par šo tēmu ir pieejami multivides faili. Skatīt: Minhenes olimpiskais stadions. Oficiālā mājaslapa