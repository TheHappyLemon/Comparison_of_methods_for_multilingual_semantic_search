Vladimirs Makogonovs (krievu: Владимир Андреевич Макогонов; 1904. gada 27. augusts, Nahčivana — 1993. gada 2. janvāris, Baku) bija PSRS un Azerbaidžānas starptautiskais lielmeistars šahā (1987). Pēc profesijas bijis matemātikas skolotājs. Draudzējies ar Baku dzimušo ievērojamo fiziķi Ļevu Landaus, tomēr atteicies no kopīga darba piedāvājuma, jo devis priekšroku šaham. 1923. gadā pirmo reizi uzvarējis Baku pilsētas šaha čempionātā, bet 1938. gadā - Azerbaidžānas šaha čempionātā. Pēc Otrā pasaules kara atkārtojis šo panākumu piecas reizes pēc kārtas (1947-1952). No 1927. gada līdz 1947. gadam astoņas reizes piedalījies PSRS šaha čempionāta finālos. Labākie panākumi ir bijuši 1937. un 1939. gadā, kad izcīnīta 4. vieta. 1939. gadā Maskavas un Ļeņingradas starptautiskajā šaha turnīrā arī bijis ceturtais (uzvarējis Salo Flors). 1945. gadā piedalījies PSRS un ASV izlašu radiomačā. Azerbaidžānas izlases sastāvā piedalījies PSRS komandu čempionātos, kur 1951. un 1959. gadā izcīnījis trešās vietas pie sava galdiņa. 1950. gadu beigās praktiski beidzis savas aktīvās šahista gaitas. 1927. gadā Makogonovam piešķirts PSRS sporta meistara nosaukums, bet 1943. gadā - PSRS Nopelniem bagātā sporta meistara nosaukums. 1950. gadā FIDE Makogonovam kā vienam no pirmajiem piešķīra starptautiskā meistara (IM) nosaukumu, bet 1987. gadā - starptautiskā lielmeistara goda nosaukumu par iepriekšējo gadu sasniegumiem. Bijis pazīstams arī kā treneris. 1957. gadā palīdzējis Vasilijam Smislovam sagatavoties mačam par Pasaules čempiona šahā nosaukumu, vēlāk strādājis ar Vladimiru Bagirovu, bet 1970. gadu sākumā pēc Mihaila Botviņņika lūguma nodarbojies ar jauno talantu Gariju Kasparovu. Devis nozīmīgu ieguldījumu šaha atklātņu teorijā. Makogonova vārdā ir nosaukti varianti Vecindiešu aizsardzībā (1. d4 Zf6 2. c4 g6 3. Zc3 Lg7 4. e4 d6 5. h3) un Grīnfelda aizsardzībā (1. d4 Zf6 2. c4 g6 3. Zc3 d5 4. Zf3 Lg7 5. e3 0-0 6. b4). Dāmas gambīta Tartakovera aizsardzības variantu (1. d4 d5 2. c4 e6 3. Zc3 Zf6 4. Lg5 Le7 5. e3 0-0 6. Zf3 h6 7. Lh4 b6) šaha literatūrā bieži dēvē par Tartakovera — Makogonova variantu. Championship of Azerbaijan - Baku 2-14.7.1938 Championship of Azerbaijan - 1947 Championship of Azerbaijan - 1949 Championship of Azerbaijan - 1951 USSR Championship (1939) 10 Championship of USSR Tbilisi 12.4-14.5.1937 International tournament Leningrad/Moscow 3.1-1.2.1939 1945. USSR vs USA (Radio match) Vladimirs Makogonovs šahista profils vietnē chessgames.com Vladimirs Makogonovs šahista profils vietnē 365chess.com Vladimirs Makogonovs šahista profils vietnē chesstempo.com Vladimirs Makogonovs šahista profils vietnē olimpbase.org (PSRS komandu čempionāti)