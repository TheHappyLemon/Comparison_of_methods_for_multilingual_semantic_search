Ahunds Dadulla jeb mulla Dadulla (puštu: ملا دادالله آخوند, dzimis 1966. gadā, miris 2007. gada 12. maijā), dēvēts arī par "Horasanas lauvu", ir viens no hierarhijā augstākajiem Afganistānas Taleban kustības līderiem, modžaheds, Taleban bruņoto spēku virspavēlnieks. Dzimis ap 1966. gadu Afganistānā, Kandahāras provincē, Kalaikakaranas ciemā - puštuns no kakaru cilts. Kā modžahedu komandieris karojis pret PSRS armiju XX gs. 80. gados. Talantīgs stratēģis un taktiķis. Zaudējis kāju pilsoņu kara laikā 1994. gadā, drīz pēc tam, kad bija pievienojies Taleban kustībai. Ārstējies Vācijā, kur ieguvis arī protēzi. Izcēlās kā talantīgs komandieris kaujās pret Ziemeļu aliansi, kad cīņu biedri to sāka dēvēt par "Horasanas lauvu". Izcēlās ar savu nežēlību kara laukā un pret gūstekņiem - 1998. gadā, apspiežot hazareju (šiīti) sacelšanos Bamianā, lika nogalināt simtiem karagūstekņu un civiliedzīvotāju, nogalināja pat savus padotos, ja tie izrādīja nepaklausību (kas šķita par traku par mullam Omāram, kurš to uz laiku atstādināja no komandiera posteņa). Mullas Dadullas reputācija bija tik baisa, ka talibi bieži vien pa radio ziņoja par viņa ierašanos kādā frontes iecirknī, lai iedzītu pretiniekus panikā, pat ja viņš tur tuvumā pat nebija. Bēdīgu slavu pasaulē viņš ieguva pēc tam, kad pavēlēja un vadīja unikāla kultūrvēsturiska pieminekļa - Budas statujas Bamianā, - saspridzināšanu. Pēc Taleban valdības krišanas 2001. gadā bēga uz Pakistānu, kur līdzdarbojās kustības spēku atjaunošanā. 2006. gadā tika iecelts par visu Taleban bruņoto spēku virspavēlnieku karā ar ASV vadīto koalīciju. Viņa štābs atradās Helmandas provincē, mainot dislokācijas vietu katru dienu, lai to neatrastu NATO spēki (štāba koordinācijas centrs, ko vada Dadullas vietnieks Hafezs Ihsanulla, atrodas Pakistānā, nodarbojoties ar administratīvo darbu). Atšķirībā no citiem Taleban līderiem, labprāt komunicēja ar medijiem, sniedza intervijas, uzstājās ar runām. 2006. gada februārī piesolīja 100 kilogramu zelta (100 kg zelta vērtība ir gandrīz 2 000 000 USD) tam, kurš nogalinās pravieša Muhameda karikatūru autoru, dāņu mākslinieku. Pieci kilogrami zelta solīti ikvienam, kurš Afganistānā nogalinās Dānijas, Norvēģijas vai Vācijas karavīrus. Nogalināts 2007. gada 12. maijā speciālā NATO spēku operācijā (viņa nāvi apstiprināja Taleban vadība, tai skaitā nogalinātā brālis mulla Hadži Mansurs Dadulla). Kā izteicās Kandahāras provinces gubernators Asadulla Halīds, “mulla Dadulla bija Taleban mugurkauls, brutāls un nežēlīgs komandieris, kurš nogalināja un grieza galvas afgāņu civiliedzīvotājiem”. Zelts par karikatūrista dzīvību. // Diena. 10. februāris (2006.) «Afganistānā nogalināts kaujinieku grupējuma Taleban ietekmīgākais komandieris - frut.lv». Arhivēts no oriģināla, laiks: 2016. gada 4. martā. Skatīts: 2010. gada 6. janvārī. Arhivēts 2016. gada 4. martā, Wayback Machine vietnē. Afganistānā nogalināts kaujinieku grupējuma Taleban ietekmīgākais komandieris. // Diena. 14. maijs (2007.) Afganistānā nogalināts kaujinieku grupējuma Taleban ietekmīgākais komandieris - vasabi.lv В Афганистане убит один из лидеров талибов