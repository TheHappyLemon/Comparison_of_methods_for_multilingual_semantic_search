Sāres grīslis (latīņu: Carex panicea) ir grīšļu dzimtas suga. Savvaļā tā ir sastopama Eirāzijā ar nodalītu Eiropas un Āzijas areālu. Suga ir bieži sastopama visā Latvijā teritorijā, dažāda lieluma grupas mitrās vietās pļavās, purvos un ūdenstilpju piekrastē. Sāres grīslis ir daudzgadīgs, 10-50 cm garš grīšļu dzimtas lakstaugs, kurš pieder dažādvārpu grīšļu grupas sugai, jo tā sievišķajiem ziediem ir 3 drīksnas un augļa pūslītim ir īss knābītis. Augs veido ļoti skraju, irdenu ceru. Stublājs ir stāvs, stīvs un rievains. Lapas ir zilganzaļas, 0,2-0,4 cm platas un īsākas nekā stublājs. Stublāja galotnē ir viena vīrišķo ziedu vārpiņa. Zem tās diezgan attālu ir 2-3 cilindriskas, skrajas, 1,5-3 cm garas un stāvas sievišķo ziedu vārpiņas ar taisnu kātiņu. Apakšējās vārpiņas seglapa ziedēšanas laikā ir mazliet garāka nekā vārpiņa, maksts gara un šaura. Augļa pūslītis ir zaļganbrūns, kails, pēkšņi sašaurināts īsā, mazliet liektā knābītī. Segplēksne ir brūna, gari nosmailota un ar gaišu apmali, īsāka nekā pūslītis. Zied maijā, jūnijā. «sāres grīslis - Carex panicea L. - Augi - Latvijas daba». www.latvijasdaba.lv. Skatīts: 2022-04-29.