Kalnu riteņbraukšana ir riteņbraukšanas sporta disciplīna, kurā tiek veiktas distances bezceļa un mainīga reljefa trasēs uz īpaša veida MTB (Mountainbike) velosipēdiem. Kalnu riteņbraukšana ietver sevī vairakas apakšdisciplīnas, kurās tiek izmantoti dažādu konstrukciju un ģeometrijas MTB velosipēdi: Kross jeb apvidus šķērsošana (Cross-Country (XC)) - visizplatītākā pamatdisciplīna. Šajā disciplīnā, pamatā tiek veiktas trases no viena punkta līdz otram, jeb pa īsāku trasi vairākus apļus ar kopīgu vai atsevišķu startu. Nobrauciens (Downhill (DH)) - distances veikšana uz ātrumu speciālā trasē ar pastiprinātu slīpumu. Šeit tiek izmantoti pastiprinātas konstrukcijas velosipēdi ar priekšējo un aizmugurējo amortizāciju, kā arī motokrosa komplektācijas ekipējums. Četru braucēju kross (Fourcross (4X)) - šajā disciplīnā īpašu trasi ar šķēršļiem un viražām veic vienlaicīgi līdz četriem braucējiem ar kopēju barjeras startu. Šai disciplīnai ir līdzība ar BMX. Atšķirības ir: lielāka izmēra riteņi velosipēdiem, priekšējo amortizatoru izmantošana, kā arī trase ar nepārtrauktu nogāzi, kas šo disciplīnu padara vēl ātrāku un bīstamāku. Kalnu Triāls (MTB Trials) - pastiprināti šķēršļotas trases veikšana tikai uz velosipēda riteņiem, atbalstam neizmantojot nedz kājas, nedz ķermeni. Principā tas ir tas pats velotriāls, tikai izmantojot velosipēdus ar lielāka diametra riteņiem un priekšējo amortizatoru. Klasiskajā velotriālā tiek izmantoti 20 collu riteņi un amortizatoru konstrukciju izmantošana nav pieļauta. Enduro - strauji nobraucieni kā Downhill un ik pa laikam nelieli kāpumi. Slopestyle - nobrauciens ar lieliem lēcieniem un daudz trikiem MTB Maratons (Marathon) ir kalnu riteņbraukšanas disciplīna, kurā sportisti šķērso kalnainu apvidu, pieveicot garas distances - virs 50km. Maratona braucienos tiek izmantoti hard-tail, vai full-suspension velosipēdi ar amortizatora dakšas gājienu 80-120mm. Šādiem braucieniem ir jāsagatavojas īpaši, jo tehnisku palīdzību parasti nav iespējams saņemt. Tāpēc braucējam ir jāparedz iespējamie tehnikas bojājumi un jābūt gatavam tos novērst paša spēkiem. Vikikrātuvē par šo tēmu ir pieejami multivides faili. Skatīt: Kalnu riteņbraukšana. Kalnu riteņbraukšanas diskusiju forums latviešu valodā «Reaction – Velosipēdi» (latviešu). Arhivēts no oriģināla, laiks: 2020-06-28. Skatīts: 2019-06-25.