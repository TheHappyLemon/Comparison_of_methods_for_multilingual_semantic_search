Powszechny Zakład Ubezpieczeń SA jeb PZU grupa ir Polijas uzņēmums, kas nodarbojas ar nedzīvības un dzīvības apdrošināšanu. Galvenais birojs atrodas Varšavā. PZU ir otrs lielākais apdrošinātājs un viena no lielākajām finanšu institūcijām Polijā. Tas ir arī apdrošinātāju grupu augšdaļā Centrālajā un Austrumeiropā. PZU akcijas tiek kotētas Varšavas fondu biržā un ietilpst WIG30 indeksā. Lielākais akcionārs ir Polijas valsts (35,1875 % 2013. gada 31. maijā). Par PZU pirmsākumu tiek uzskatīts 1803. gads, kad Dienvidprūsijā dibināta Pilsētu uguns biedrība (Towarzystwo Ogniowe dla Miast), kas nodarbojās ar ugunsgrēku novēršanu, tai skaitā arī ar apdrošināšanu. 1807. gadā izveidota Pilsētu uguns biedrība Varšavas hercogistē. 1870. gadā dibināta Warszawskie Towarzystwo Ubezpieczeń Spółka Akcyjna ("Varšavas apdrošināšanas biedrības akciju sabiedrība"). 1921. gadā dibināta Polska Dyrekcja Ubezpieczeń Wzajemnych ("Polijas savstarpējās apdrošināšanas direkcija"), kas bija pirmā valsts mēroga institūcija, kas sniedza apdrošināšanas pakalpojumus. 1927. gadā Polska Dyrekcja Ubezpieczeń Wzajemnych tika pārveidota par Powszechny Zakład Ubezpieczeń Wzajemnych (PZUW, "Vispārējais savstarpējās apdrošināšanas nodibinājums"). Pēc Otrā pasaules kara, kad Polija nonāca padomju ietekmes zonā, 1952. gadā PZUW tika pārdēvēts par Państwowy Zakład Ubezpieczeń ("Valsts apdrošināšanas nodibinājums"). Tā monopolizēja visu apdrošināšanu valstī, tai skaitā arī dzīvības apdrošināšanu, ar kuru pirms tam nodarbojās Pocztowa Kasa Oszczędności ("Pasta krājkase"). 1991. gadā Państwowy Zakład Ubezpieczeń tika pārveidots par valsts akciju sabiedrību Powszechny Zakład Ubezpieczeń Spółka Akcyjna un izveidots tā meitas uzņēmums PZU Życie SA. PZU SA turpmāk nodarbojās ar nedzīvības, bet PZU Życie SA — ar dzīvības apdrošināšanu. 1999. gadā tika izsludināta PZU privatizācija par 30 % akciju pārdošanu stratēģiskajam investoram. 1999. gada 5. novembrī 20 % PZU akciju iegādājās Nīderlandes apdrošinātājs Eureko B.V. (tagad Achmea N.V.) un 10 % BIG Bank Gdański SA. 2001. gada 4. oktobrī Valts kases ministrija un Eureko vienojās, ka Eureko pirks 21 % PZU akciju, tādējādi iesākot privatizācijas otro posmu. 2002. gada aprīlī Ministru kabinets pārskatīja uzņēmuma privatizācijas stratēģiju. 2003. gada 15. jūnijā Eureko iesniedza prasību šķīrējtiesā Briselē, apsūdzot Poliju Eiropas investīciju aizsardzības līguma noteikumu pārkāpšanā. 2004. gadā Eureko no BIG Bank Gdański nopirka 10 % akciju. Vēl 3 % Eureko ieguva, nopērkot akcijas no darbiniekiem. 2009. gadā puses panāca mierizlīgumu. 2002. gadā sāka sniegt apdrošināšanas pakalpojumus Ukrainā, bet 2005. gadā — Lietuvā. 2010. gada maijā Eureko akcijas sāka kotēt Varšavas fondu biržā. 2010. gadā Eureko pārdeva savas PZU akcijas valstij. 2014. gada 17. aprīlī paziņots, ka Apvienotās Karalistes apdrošināšanas grupa RSA Insurance Group pārdod tai piederošo Baltijas reģiona (Igaunijas AS Codan Forsikring, Latvijas AS BALTA un Lietuvas AB Lietuvos Draudimas) un Polijas apdrošināšanas uzņēmumu (Link4) akciju pārdošanu PZU grupai. Vēl bija nepieciešamas attiecīgo valstu regulatoru atļaujas. Latvijā tā saņemta jūnijā, Igaunijā un Lietuvā — oktobrī. Lietuvā regulators pieprasīja PZU pārdot līdz šim tam piederošos īpašumus Baltijā. PZU Lietuva ar filiālēm Latvijā un Igaunijā 2015. gada 3. februārī pārdota Norvēģijas apdrošinātājam Gjensidige Forsikring ASA. Latvijā kopš 2012. gada oktobra darbojas PZU Lietuva filiāle. 2014. gada 30. jūnijā, pēc Latvijas Finanšu un kapitāla tirgus komisijas atļaujas saņemšanas RSA Insurance Group pārdeva AS AS BALTA PZU grupai. Saskaņā ar Lietuvas finanšu tirgus regulatora prasību PZU Lietuva ar filiāli Latvijā 2015. gada 3. februārī pārdota Norvēģijas apdrošinātājam Gjensidige Forsikring ASA. «Akcjonariat». Arhivēts no oriģināla, laiks: 2014. gada 2. aprīlī. Skatīts: 2014. gada 10. maijā. «History». Arhivēts no oriģināla, laiks: 2014. gada 2. aprīlī. Skatīts: 2014. gada 10. maijā. «Investor relations History». Arhivēts no oriģināla, laiks: 2014. gada 2. aprīlī. Skatīts: 2014. gada 10. maijā. „RSA Group” pārdod Latvijas apdrošināšanas līdera BALTA akciju kontrolpaketi „PZU Group”[novecojusi saite] BALTA, 04/17/2014 PZU SA sold PZU Lietuva[novecojusi saite] PZU, 03.02.2015 PZU Lietuva, Uždaroji akcine bendrove draudimo kompanija Latvijas filiāle[novecojusi saite] Lursoft Oficiālā vietne PZU latviski