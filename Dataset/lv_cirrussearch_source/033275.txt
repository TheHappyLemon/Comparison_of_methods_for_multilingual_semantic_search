Leonīds Kadeņuks (Леонід Костянтинович Каденюк; dzimis 1951. gada 28. janvārī, miris 2018. gada 31. janvārī) bija ukraiņu lidotājs, izmēģinātājpilots, politiķis. 1997. gadā viņš kļuva par Ukrainas pirmo kosmonautu. Leonīds Kadeņuks dzimis Ukrainas PSR Čerņivcu apgabala Hotinskas rajona Kļiškvicu ciemā. 1971. gadā viņš pabeidza Čerņigovas augstāko kara aviācijas lidotāju skolu un sāka dienēt tajā pašā skolā par lidotāju instruktoru. 1976. gada 23. augustā Leonīds Kadeņuks ieskaitīts Gaisa spēku kosmonautu grupā. Lai sagatavotos kosmoplāna programmai Buran, no 1976. gada septembra līdz 1977. gada jūlijam viņš Ahtubinskā izmēģinājumu centrā apguva aviācijas tehniku un lidošanas prasmes. Pēc tam līdz 1977. gada septembrim Kadeņuks Kosmonautu sagatavošanas centrā izgāja kosmonautu vispārējās sagatavošanas kursus. 1979. gada 30. janvārī viņš ieskaitīts kosmonautu izmēģinātāju grupā. 1983. gada 22. martā Kadeņuku izslēdza no kosmonautu grupas, jo viņš bija šķīries no sievas. 1983. gada martā Kadeņuku iecēla Ļipeckas pārkvalifikācijas centrā par posma komandieri. 1984. gadā viņš sāka dienēt Ahtubinskā izmēģinājumu centrā par izmēģinātājpilotu. 1988. gada 25. oktobrī Leonīdu Kadeņuku ieskaitīja GKNII Gaisa spēku kosmonautu grupā. No 1988. gada decembra līdz 1990. gada jūlijam viņš tika individuāli sagatavots programmai Buran. 1989. gadā Maskavas aviācijas institūta lidmašīnu būves fakultātē ieguva mehānikas inženiera specialitāti. No 1990. gada novembra līdz 1992. gada martam viņš veica sagatavošanos programmai "Sojuz glābējs". Viņš gatavojās lidojumam ar kosmosa kuģi Sojuz-TM. 1995. gada maijā Ukrainas prezidents Leonīds Kučma un ASV prezidents Bills Klintons parakstīja vienošanos par sadarbību kosmosa jomā. Vienošanās paredzēja Ukrainas kosmonauta lidojumu 1997. gadā ar ASV kosmoplānu Space Shuttle. 1996. gada 15. februārī Kadeņuks pēc paša vēlēšanās atvaļināts no Krievijas bruņotajiem spēkiem un tika izslēgts no kosmonautu grupas. Viņš atgriezās Ukrainā un pieņēma Ukrainas pilsonību. Leonīds Kadeņuks un Vjačeslavs Meitačans tika izvēlēti par Ukrainas kosmonauta kandidātiem un devās uz ASV gatavoties kosmiskajam lidojumam. Vēlāk nolemts apmācībām uz ASV nosūtīt vēl divus kandidātus: Jaroslavu Pustovoju un Nadeždu Adamčuku. 1996. gada novembrī Kadeņuks un Pustovojs tika izvēlēti par kandidātiem gaidāmajam lidojumam. 1997. gada maijā pamatapkalpē apstiprināja Kadeņuku, bet par viņa dublieri — Pustovoju. Leonīds Kadeņuks pirmajā un vienīgajā kosmiskajā lidojumā devās 1997. gada 19. novembrī ar kosmoplānu Columbia kā misijas STS-87 derīgās kravas speciālists. Lidojums ilga 15 dienas 16 stundas 34 minūtes 4 sekundes. 1998. gada janvārī Kadeņuks iecelts par Ukrainas pretgaisa aizsardzības aviācijas pārvaldes priekšnieku. 1999. gadā viņš kļuva par Ukrainas prezidenta Leonīda Kučmas ārštata padomnieku aviācijas un kosmonautikas jautājumos. 2001. gadā Kadeņuks kļuva par Ukrainas prezidenta Galvenās kara inspekcijas priekšnieka vietnieku. 2002. gadā viņš tika ievēlēts parlamentā, bija Augstākās Radas Nacionālās drošības un aizsardzības komitejas priekšsēdētāja vietnieks. 2006. gada vēlēšanās netika ievēlēts parlamentā. Bija Kosmiskās darbības komisijas loceklis. 2001. gadā Kadeņuks kļuva par Ukrainas Aerokosmiskās biedrības viceprezidentu. 2011. gadā viņš kļuva par Ukrainas prezidenta padomnieku aviācijas un kosmonautikas jautājumos. Ukraine: Astronaut Set To Fly On Space Shuttle Julie Moffett, Radio Free Europe/Radio Liberty, 1997-11-09 Набор космонавтов на Украине astronaut.ru Biogrāfija astronaut.ru (krieviski) Leonid K. Kadenyuk NASA