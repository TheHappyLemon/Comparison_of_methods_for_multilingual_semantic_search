Malkolms Skots Kārpenters (Malcolm Scott Carpenter; dzimis 1925. gada 1. maijā, miris 2013. gada 10. oktobrī) bija ASV astronauts, Jūras kara flotes lidotājs, akvanauts. Pēc vidusskolas beigšanas 1943. gadā Skots Kārpenters pieteicās V-12 Navy College apmācību programmai, lai kļūtu par lidotāju. Tur viņš trenējās līdz Otrā pasaules kara beigām. 1945. gadā viņš iestājās University of Colorado at Boulder. Sākoties Korejas karam, 1949. gadā Kārpenters iestājās Jūras kara flotē un tika nosūtīts uz Pensakolu, kur apguva lidotāja iemaņas. 1951. gadā viņš tika nosūtīts uz Koreju, kur pilotēja lidmašīnu P-2 Neptune izlūkošanas un pretzemūdeņu izlidojumos. No 1954. gada Kārpenters trenējās izmēģinātājpilotu skolā un no 1957. gada darbojās kā izmēģinātājpilots. 1959. gadā Kārpenters pieteicās pirmajai pilotējamajai kosmisko lidojumu programmai. Viņš iekļuva septiņu Mercury astronautu grupā. S. Kārpenters bija Džona Glena dublieris pirmajai ASV orbitālajai misijai MA-6 1962. gada februārī. Nākamajā lidojumā vajadzēja doties Donaldam Sleitonam, bet medicīnisku problēmu dēļ viņš tika atstādināts no lidojuma. Kārpenters tika nozīmēts viņa vietā. 1962. gada 24. maijā Mercury-Atlas 7 ar Skotu Kārpenteru startēja gandrīz piecu stundu lidojumā, veicot trīs apriņķojumus ap zemeslodi. Pēc tam Kārpenters vairs nelidoja kosmosā. 1963. gada rudenī viņš gatavojās Jūras kara flotes SEALAB programmai. 1964. gadā Bermudās Skots cieta motocikla incidentā, traumējot kreiso roku. Pēc divām operācijām roka tā arī neatguva pilnīgu darbspēju, un Kārpenters tika atzīts par nederīgu lidojumiem kosmosā. 1965. gadā Kārpenters pavadīja 28 dienas zemūdens stacijā Sealab II pie Kalifornijas. Pēc tam viņš atgriezās NASA, kur ieņēma Džonsona kosmosa centra direktora izpildasistenta amatu. Viņš nodarbojās ar kosmonautu sagatavošanu iziešanai kosmosā hidrobaseinā. 1967. gada augustā viņš atstāja NASA un kļuva par flotes laboratorijas Sealab III akvanautu operāciju direktoru. Pēc atvaļināšanās no Jūras kara flotes 1969. gadā Kārpenters dibināja korporāciju Sea Sciences, Inc., kura nodarbojās ar okeāna resursu apgūšanu un vides problēmu risināšanu. Miris 2013. gada 10. oktobrī. Vikikrātuvē par šo tēmu ir pieejami multivides faili. Skatīt: Skots Kārpenters. Encyclopædia Britannica raksts (angliski) Encyclopædia Universalis raksts (franciski) Zinātniskās fantastikas enciklopēdijas raksts (angliski) Oficiālā tīmekļa vietne (angliski) NASA biogrāfija (angliski)