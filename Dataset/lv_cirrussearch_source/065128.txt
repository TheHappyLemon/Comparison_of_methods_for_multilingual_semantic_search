Aleksanders Omots Kilde (norvēģu: Aleksander Aamodt Kilde; dzimis 1992. gada 21. septembrī Bērumā) ir Norvēģijas kalnu slēpotājs, 2020. gada Pasaules kausa kopvērtējuma uzvarētājs, 2022. gada ziemas olimpisko spēļu medaļnieks. Pasaules kausa sacensībās debitēja 2012. gada 28. oktobrī Zeldenē. 2013. gada Pasaules čempionātā junioriem ieguva zelta medaļu milzu slalomā. 2012.—2013. gada sezonā uzvarēja Eiropas kausa kopvērtējumā. 2013. gada 1. decembrī ieguva pirmos punktus Pasaules kausa ieskaitē, ieņemot 20. vietu supergiganta sacensībās Leikluisā, Kanādā. Piedalījās 2014. gada ziemas olimpiskajās spēlēs Sočos. Supergigantā ieņēma 13. vietu, bet nobraucienā un kombinācijā nefinišēja. Pasaules čempionātā pirmo reizi piedalījās 2015. gadā. Labāko rezultātu sasniedza kombinācijā, ieņemot 8. vietu. Supergigantā ierindojās 19. vietā, bet nobraucienā bija 26. vietā. Pirmo reizi vietu uz goda pjedestāla Pasaules kausa posmos izcīnīja 2015. gada decembrī Valgardēnā, Itālijā, ar trešo vietu supergigantā, kad visas pirmās trīs vietas ieņēma Norvēģijas sportisti. 2016. gada 30. janvārī Garmišā-Partenkirhenē nobraucienā guva savu pirmo uzvaru Pasaules kausa posmos. 2015.—2016. gada sezonā izcīnīja savu pirmo mazo kristāla globusu, uzvarot supergiganta ieskaitē. 2017. gada Pasaules čempionātā Sanktmoricā divreiz ieguva 4. vietu — supergigantā un kombinācijā. Nobraucienā ieņēma 6. vietu, piedalījās arī milzu slalomā, bet nefinišēja. 2018. gada ziemas olimpiskajās spēlēs piedalījās trīs disciplīnās, vislabāk startējot supergigantā, kur ieņēma 13. vietu. 2019.—2020. gada sezonā uzvarēja Pasaules kausa kopvērtējumā. 2021. gada janvāra vidū guva traumu un izlaida atlikušo sezonas daļu, līdz ar to nespēja aizstāvēt Pasaules kausa ieguvēja titulu. Nepiedalījās arī 2021. gada Pasaules čempionātā. 2022. gada ziemas olimpiskajās spēlēs Pekinā izcīnīja bronzas medaļu supergantā un sudrabu kombinācijā. 2021.—2022. gada sezonu noslēdza 2. vietā Pasaules kausa kopvērtejumā. Sezonas laikā izcīnīja septiņas uzvaras Pasaules kausa posmos un uzvarēja gan nobrauciena, gan supergiganta kopējā ieskaitē. 2023. gada Pasaules čempionātā Kurševelā izcīnīja sudraba medaļu supergigantā, tikai vienu sekundes simtdaļu zaudējot kanādiešu kalnu slēpotājam Džeimsam Krofordam. Arī nobraucienā ieguva sudraba godalgu. «Europa Cup». fis-ski.com (angļu). Skatīts: 2023. gada 16. janvārī. «Svindal leads Norwegian clean sweep in Val Gardena». euronews.com (angļu). 2015. gada 18. decembris. Skatīts: 2023. gada 16. janvārī. «Kilde wins first World Cup race in Garmisch-Partenkirchen». eurosport.co.uk (angļu). 2016. gada 30. janvāris. Skatīts: 2023. gada 16. janvārī. «The World Cup has a New Champion - Aleksander Aamodt Kilde!». fis-ski.com (angļu). 2020. gada 12. marts. Skatīts: 2023. gada 16. janvārī. «Kilde out for the season with knee injury». skiracing.com (angļu). 2021. gada 16. janvāris. Skatīts: 2023. gada 16. janvārī. «Crawford stuns Courchevel to grab super-G gold». fis-ski.com (angļu). 2023. gada 9. februāris. Skatīts: 2023. gada 10. februārī. Vikikrātuvē par šo tēmu ir pieejami multivides faili. Skatīt: Aleksanders Omots Kilde. Olympedia profils (angliski) Munzüger Sport profils (vāciski) FIS profils (kalnu slēpošana) (angliski)