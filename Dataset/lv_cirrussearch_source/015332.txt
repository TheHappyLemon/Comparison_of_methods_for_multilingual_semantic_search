Alehandro Valverde Belmonte (spāņu: Alejandro Valverde Belmonte; dzimis 1980. gada 25. aprīlī Las Lumbreras, Mursijas reģionā) ir bijušais Spānijas šosejas riteņbraucējs. Valverdes lielākās uzvaras ir 2009. gada Vuelta a España kopvērtējums, Ljēža—Bastoņa—Ljēža (2006., 2008., 2015. un 2017. gadā) un 2006., 2008. gada UCI ProTour un 2014., 2015. gada UCI WorldTour sezonas kopvērtējumā. Vairākas reizes ieguvis medaļas Pasaules čempionātā — sudrabu (2003, 2005), četrreiz bronzu, līdz visbeidzot arī zelta medaļu 2018. gada čempionātā. Valverde izceļas ar retu spēju apvienot vairākas specialitātes, būdams gan labs kalnu braucējs, gan sprinteris. 2010. gadā pēc ilgstošām tiesas prāvām viņš tika diskvalificēts uz diviem gadiem kā daļa no Operación Puerto asins dopinga izmeklēšanas, bet 2012. gadā pēc diskvalifikācijas izciešanas atgriezās sacensību apritē. Dzimis Laslumbrerasā, Mursijā, Valverde nāk no riteņbraucēju ģimenes. Viņa tēvs ar riteņbraukšanas sportu nodarbojās amatieru līmenī un sešu gadu vecumā uzdāvināja Alehandro viņa pirmo velosipēdu. Viņa brālis Huans Fransisko arī bija braucējs amatieru līmenī. Valverdes pirmās sacensības notika Humiljā, viņa dzimtajā Mursijas reģionā un viņš finišēja otrais. Pēc nedēļas viņš uzvarēja otrajās sacensībās Jeklā. Vecumā no 11 līdz 13 gadiem viņš uzvarēja vairāk kā piecdesmit jauniešu sacensībās pēc kārtas, nopelnot iesauku El Imbatido (nepārspētais). Valverdes daudzās uzvaras tika novērtētas un viņam iespēju piedāvāja augsta līmeņa amatieru komanda «Banesto» no Navarras, samērā patālu no viņa mājām Mursijā. Iespējams, katru nedēļas nogali veiktā tālā ceļa izraisītā noguruma dēļ viņa sniegums bija vājāks. Viņš pārgāja uz profesionālo «Kelme» attīstības komandu, kur par treneri strādāja Fransisko Moja, kam Valverde piedēvē lielus nopelnus kļūšanā par labāku braucēju. «Kelme» apsolīja viņam iespēju nonākt profesionālajā komandā, ja tiks rādīts labs sniegums. Pirmās sezonas beigās «Kelme» amatieru komandā viņam tika piedāvāts pāriet uz profesionālo komandu. Valverde par profesionāli kļuva 2002. gadā, kad parakstīja līgumu ar Spānijas komandu Kelme-Costa Blanca, kurā palika līdz 2004. gada sezonas beigām. Šajā laikā Kelme komandā straujāko izaugsmi viņš piedzīvoja 2003. gada Vuelta a España laikā, kad uzvarēja divos posmos un finišēja trešais kopvērtējumā. Šajā gadā viņš uzvarēja arī Vuelta a Mallorca un Basku Zemes tūres posmā, kā arī citās Spānijas sacensībās kā GP Primavera un GP Villafranca de Ordizia. Sezonu Valverde noslēdza ar otro vietu 2003. gada Pasaules čempionātā aiz Igora Astarloas, sprintā pārspējot Peteru Van Petegemu un Paolo Betīni. 2004. gada sezonas sākumā viņš izlēma palikt komandā par spīti tās finansiālajām problēmām un piedāvājumiem no citām komandām. Valverde uzvarēja Volta a la Comunitat Valenciana, Vuelta a Murcia, Basku Zemes tūres posmā, Vuelta a Burgos un ieņēma ceturto vietu 2004. gada Vuelta a España kopvērtējumā. Lai arī viņš uzvarēja vienā Vuelta posmā, augstākus mērķus kopvērtējumā sasniegt traucēja kritienā gūts savainojums. Viņš piedalījās arī 2004. gada vasaras olimpiskajās spēlēs. Valverde uzvarēja 2019. gada Vuelta a España sacensību 7. posmā, kā arī finišēja kopvērtējuma otrajā vietā. Valverde karjeru noslēdza pēc Giro di Lombardia sacensībām 2022. gada oktobrī 42 gadu vecumā. Piezīme: IZST — izstājās «El portento del pelotón». elperiodicodearagon.com. 2003. gada 14. oktobris. Arhivēts no oriģināla, laiks: 2008-03-24. Skatīts: 2008-01-17. «Valverde: Siempre campeón, en la bici y en la noche de bodas». as.com. 2005. gada 13. jūlijs. Skatīts: 2007-12-29. «Valverde: "Mis sueños de niño se están haciendo realidad"». as.com. 2005. gada 24. decembris. Skatīts: 2007-12-29. «Day 6 – October 12: Elite Men Road Race, 260.4 km». cyclingnews.com. 2003. gada 12. oktobris. Skatīts: 2007-12-29. «X-rays OK for Valverde». cyclingnews.com. 2004. gada 15. septembris. Skatīts: 2007-12-29.[novecojusi saite] Daniel Benson. «Vuelta a Espana: Valverde wins stage 7». cyclingnews.com (angļu). Skatīts: 2019-09-18. Cyclingnews. «Vuelta a España: Roglic clinches overall victory». cyclingnews.com (angļu). Arhivēts no oriģināla, laiks: 2019-09-23. Skatīts: 2019-09-18. Kit Nicholson. «A fond farewell: Who had their retirement party this weekend?». CyclingTips (angļu), 2022-10-09. Skatīts: 2022-10-10. Vikikrātuvē par šo tēmu ir pieejami multivides faili. Skatīt: Alehandro Valverde. Olympedia profils (angliski) Munzüger Sport profils (vāciski) ProCyclingStats profils (angliski) Cycling Archives profils (angliski) Cycling Quotient profils (angliski) CycleDatabase profils (angliski)