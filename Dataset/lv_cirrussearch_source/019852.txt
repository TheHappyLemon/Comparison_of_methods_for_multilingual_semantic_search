Torijs Krugs (angļu: Torey Krug; dzimis 1991. gada 12. aprīlī) ir amerikāņu hokejists, aizsargs. Pašlaik (2023) Krugs spēlē Nacionālās hokeja līgas kluba Sentluisas "Blues" sastāvā. Pēc trim NCAA čempionātā aizvadītām sezonām, profesionāļa karjeru Krugs sāka 2011.—12. gada sezonas otrajā pusē, aizvadot divas spēles NHL kluba Bostonas "Bruins" rindās. 2012.—13. gada NHL sezonas lokauta laikā spēlēja AHL vienībā Providensas "Bruins", tās sastāvā turpinot spēlēt arī tad, kad sākās NHL sezona. "Bruins" rindās Krugs atgriezās vien Stenlija kausa izcīņas laikā. 2013.—14. gada sezonā aizsargs jau bija nostiprinājies "Bruins" pamatsastāvā un sezonas gaitā bieži tika minēts kā viens no kandidātiem uz līgas labākā debitanta balvu. Komandas rindās Krugs spēlēja līdz pat 2020. gadam, 2019. gadā kopā ar komandu sasniedzot Stenija kausa finālsēriju. 2020. gada oktobrī noslēdza septiņu gadu līgumu ar Sentluisas "Blues". ASV hokeja izlases sastāvā izcīnījis 2015. gada pasaules čempionāta bronzas medaļas. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)