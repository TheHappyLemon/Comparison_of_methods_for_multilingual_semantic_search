Ģimene (no lietuviešu: giminė — 'paaudze, radi') ir divu vai vairāku cilvēku kopums, ko saista laulība vai asinsradniecība. Vairākas, no viena kopīga senča cēlušās ģimenes veido dzimtu. Par pamatģimeni jeb nukleāro ģimeni sauc ģimeni, kurā ietilpst vecāki un viņu neprecētie bērni, bet paplašināto ģimeni veido radinieki no vairākām paaudzēm, ieskaitot vecvecākus, tantes, tēvočus, māsīcas, brālēnus un mazbērnus. Cilvēki, kas ir vai nav radinieki, bet kam ir personiskas attiecības un kopīga mājvieta, kura tiek uzturēta, kopīgi saimniekojot, veido saimi. LZA Terminoloģijas komiteja uzskata, ka angļu termins 'household' tulkojams kā mājsaimniecība tikai tad, kad runa ir par saimniecību, kas kopīga mājokļa iedzīvotājiem, un ar saimes aprūpi un mājokļa uzturēšanu saistīto darbu kopumu, bet pati cilvēku grupa kā sociāla vienība latviešu valodā saucama par saimi. Mirdza Brence. «Lituānismi latviešu literārajā valodā». Latviešu valodas kultūras jautājumi 1. laidiens. Liesma, 1965. 60. lpp. LZA Terminoloģijas komiteja Lēmums Nr. 13. Par angļu valodas termina household atbilsmi latviešu valodā Arhivēts 2016. gada 8. aprīlī, Wayback Machine vietnē. B. Treimanis, V. Skujiņa, J. Liedskalniņa, D. Birznieks, red. V. Skujiņa, Kamene, 1998; letonika.lv Arhivēts 2020. gada 26. septembrī, Wayback Machine vietnē., Tilde, 2009 Ģimenes politika