Rade Milovanovičs (bosniešu: Rade Milovanović; dzimis 1954. gada 12. novembrī) ir Bosnijas un Hercegovinas starptautiskais meistars šahā (1988), kas kopš 2002. gada pārstāv ASV. 1972. gadā Tuzlā uzvarējis Bosnijas un Hercegovinas junioru šaha čempionātā. 1973. gadā izcīnījis sudraba medaļu Dienvidslāvijas junioru šaha čempionātā, kā arī Balkānu valstu junioru šaha čempiona nosaukumu. Pārstāvējis Dienvidslāvijas komandu Balkānu valstu komandu šaha čempionātā 1973. gadā. Komandu vērtējumā izcīnījis bronzas medaļu, bet individuālajā - zelta medaļu. 1970. gadu vidū beidzis Belgradas Universitātes Tieslietu fakultāti. 1988. gadā uzvarējis starptautiskajos šaha turnīros Varšavā un Itālijā. Par panākumiem turnīros FIDE 1988. gadā Milovanovičam piešķīrusi starptautiskā meistara (IM) nosaukumu. 1989. gadā bijis otrais starptautiskajā šaha turnīrā Tuzlā. Pārstāvējis Bosnijas un Hercegovinas komandu Pasaules šaha olimpiādē, kurā piedalījies 1994. gadā un komandu vērtējumā izcīnījis sudraba medaļu. 1998. gada augustā pārcēlies uz dzīvi ASV un apmeties Dalasā. Uzvarējis vai dalījis pirmo vietu vairākos ASV šaha turnīros: PanAm Open (1998), Texoma Open (1999), Texas Masters (2002), US Open (2008). 1998. gadā uzvarējis šaha turnīrā Hjūstonā, bet 1999. gadā uzvarējis Teksasas štata šaha čempionātā. 2000. gadā dalījis 1. vietu Lasvegasas šaha turnīrā National Open un Dalasā uzvarējis šaha ātrspēles turnīrā WBCA Grand Prix Blitz. Kopš 2001. gada strādā par šaha treneri Teksasas Universitātē Dalasā. FIDE Transfers in 2002 OlimpBase :: Men's Chess Balkaniads :: Rade Milovanović OlimpBase :: Men's Chess Olympiads :: Rade Milovanović «Contact Us - Chess Program - The University of Texas at Dallas». Arhivēts no oriģināla, laiks: 2016. gada 30. augustā. Skatīts: 2016. gada 20. oktobrī. Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)