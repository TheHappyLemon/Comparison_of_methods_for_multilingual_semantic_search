Džana Šuai (ķīniešu: 张帅, piņjiņs: Zhāng Shuài; dzimusi 1989. gada 21. janvārī) ir ķīniešu tenisiste, divu Grand Slam turnīru uzvarētāja sieviešu dubultspēlēs (2019. gada Austrālijas atklātais čempionāts tenisā, 2021. gada ASV atklātais čempionāts tenisā); 16 WTA turnīru uzvarētāja (trīs no tiem vienspēlēs), divu olimpisko spēļu dalībniece (2012, 2016). Džana Šuai dzimusi 1989. gadā Tjaņdziņā sportistu ģimenē, viņas tēvs bijis futbolists, māte — basketboliste. Tenisu sākusi spēlēt piecu gadu vecumā. Par profesionāli Džana Šuai kļuva 2003. gadā. Viņa guva ievērojamus panākumus vienspēļu ITF turnīros. Laika posmā no 2006. līdz 2009. gadam viņa uzvarēja vienā $50000 turnīrā, astoņos $25000 un trīs $10000 turnīros. Savu pirmo WTA vienspēļu titulu Šuai guva 2013. gada septembrī Guandžou starptautiskajā sieviešu atklātajā čempionātā, kurā iekļuva ar organizatoru piešķirto uzaicinājumu (wildcard). Turpmākajā karjeras gaitā Ķīnas tenisiste ieguva vēl divus vienspēļu titulus un divpadsmit dubultspēļu titulus, tai skaitā, spēlējot pārī ar Samantu Stosuru, divus Grand Slam titulus 2019. gadā Austrālijas un 2021. gada ASV atklātajā tenisa čempionātā. Viņa iekļuva četros gada noslēguma turnīra dubultspēļu finālos, vienā no tiem, 2013. gadā spēlējot pārī ar Penu Šuai, guva uzvaru. Bez tam viņa piedalījās 2012. un 2016. gada olimpiskajās spēlēs un no 2007. gada līdz 2021. gadam bija Ķīnas izlases komandas dalībniece Billijas Džīnas Kingas kausa izcīņā. Džanas Šuai titulu uzskaitījums ITF mājas lapā (angliski) 2013. gada Guandžou turnīra izloze un rezultāti. (angliski) Vikikrātuvē par šo tēmu ir pieejami multivides faili. Skatīt: Džana Šuai. Olympedia profils (angliski) WTA tenisistes profils (angliski) ITF profils (angliski) Billijas Džīnas Kingas kausa profils (angliski) tennisabstract.com profils (angliski)