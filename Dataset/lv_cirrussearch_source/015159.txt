Nikaragvas ezers (spāņu: Gran Lago de Nicaragua), arī Kosivolkas ezers (Lago Cocibolca) vai Granadas ezers (Lago de Granada), ir liels tektoniskas izcelsmes saldūdens ezers Nikaragvā. Ezers ir viens no 40 lielākajiem pasaulē un otrais vai trešais lielākais Latīņamerikā. Ar otru lielo Nikaragvas ezeru — Managvas ezeru to savieno Tipitapas upe. Nikaragvieši ezeru bieži dēvē par Saldo jūru (Mar Dulce) ezera lielo izmēru dēļ. Vēji, kas pūš uz rietumiem, ezerā var sacelt ļoti lielus viļņus. Ezerā atrodas vairākas salu grupas, šeit dzīvo arī saldūdens haizivis — tagad gan biežāk sastopamas Sanhuanas upē. Ezeru ar Karību jūru savieno kuģojamā Sanhuanas upe. Tādējādi ezera krastā esošā Granadas pilsēta ir uzskatāma par Atlantijas okeāna ostu, kaut gan tā atrodas tuvu Klusajam okeānam. Kluso okeānu var pat redzēt no ezerā esošās Ometepes salas. Ometepes salā atrodas divi vulkāni — Konsepsjons (1610 m) un Maderass (1340 m). Salā atrodas arī aizvēsturiskas akmens statujas un petroglifi. Savulaik bija plāns izbūvēt Nikaragvas kanālu pāri Rivas zemesšaurumam, taču Panamas kanāls tika uzcelts ātrāk. Lai nodrošinātu Panamas kanāla monopolu, ASV ir noslēgusi ar reģiona valstīm īpašu līgumu, tomēr ik pa laikam Nikaragvā tomēr parādās plāni būvēt savu kanālu. Pasaules lielāko ezeru saraksts Vikikrātuvē par šo tēmu ir pieejami multivides faili. Skatīt: Nikaragvas ezers. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Ezera apraksts, attēli (spāniski) Pamatinformācija par ezeru