Detergents ir viela ar lielu virsmas aktivitāti, kas, pievienota ūdenim, maina tā virsmas spraigumu. Tāds šķidrums veicina ādas un dažādu priekšmetu (instrumentu, slimnieku kopšanas priekšmetu un citu) attīrīšanu no taukiem, svešām daļiņām un mikroorganismiem. Tas darbojas kā mazgāšanas līdzeklis. Bez tam detergenti izmaina mikroorganismu šūnas membrānas caurlaidību un līdz ar to traucē to dzīvības norisēm nepieciešamo vielu transportu cauri šūnas membrānai. Izšķir anjonu un katjonu detergentus. Pie anjonu detergentiem pieder parastās ziepes, kuras ir dažādu taukskābju nātrija vai kālija sāļi. No anjonu detergentiem jeb anjonu ziepēm medicīnas praksē lieto kālija jeb zaļās ziepes. Medicīnas personāls tās izmanto roku mazgāšanai. Katjonu detergentiem jeb katjonu ziepēm ir spēcīgākas mazgājošās īpašības. Tie pārspēj anjonu detergentus pretmikrobās aktivitātes ziņā. Katjonu detergentus nedrīkst lietot vienlaicīgi ar anjonu detergentiem jeb parastajām ziepēm, jo tādā gadījumā samazinās to pretmikrobā darbība. Katjonu detergentu darbība pavājinās arī vidē, kurā ir daudz organisku vielu, piemēram, asinis un strutas. Pie katjonu detergentiem pieder, piemēram, amonija savienojums cetilpiridīnijs. Purviņš I, Purviņa S. Praktiskā farmakoloģija. Rīga: 3. Izdevums- Farmservis, 2008