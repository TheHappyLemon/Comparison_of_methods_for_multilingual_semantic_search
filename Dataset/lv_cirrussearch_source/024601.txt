Zvjaheļa (ukraiņu: Звягель, līdz 2022. gadam — Novohrada-Volinska) ir pilsēta Ukrainas ziemeļrietumos, Žitomiras apgabala rietumos, Slučas upes krastā. Tā ir Zvjaheļas rajona administratīvais centrs. Attālums līdz apgabala centram Žitomirai ir 86 km. Zvjaheļa ir ukraiņu tautas dzejnieces Lesjas Ukrainkas dzimtā pilsēta. Šeit ir dzimis Ukrainas armijas virspavēlnieks ģenerālis Valerijs Zalužnijs. Vēstures avotos apdzīvotā vieta pirmoreiz minēta 1256. gadā Slučas labajā krastā kā Vozvjaheļa (Возвягель) Galīcijas-Volīnijas hronikā. Gadu vēlāk to par nepaklausību nodedzināja Galīcijas karalis Danila. Nākamo reizi apdzīvotā vieta minēta 1432. gadā jau Slučas kreisajā krastā kā Vzvjahoļas (Взвяголь) miests, bet 1499. gadā — Zvjahoļa (Звяголь). 1507. gadā miests ieguva tiesības būvēt pili un veidot pilsētu. Pēc Ļubļinas ūnijas 1569. gadā miests saukts par Zvjaheļu (Звягель, poļu: Zwiahel). 1793. gadā Zvjaheļa nonāca Krievijas Impērijas sastāvā. 1795. gadā miests ieguva Novohradas-Volinskas nosaukumu un pilsētas tiesības, un kļuva par jaunizveidotās Volīnijas guberņas centru (līdz 1804. gadam). 2022. gada 16. jūnijā Novohradas-Volinskas domes deputāti nobalsoja par pilsētas pārdēvēšanu tās vēsturiskajā nosaukumā — Zvjaheļa. Vēlāk šo lēmumu apstiprināja Žitomiras apgabala dome. Ar Ukrainas Augstākās Radas dekrētu 2022. gada 16. novembrī pilsēta tika pārdēvēta par Zvjaheļu. «Чисельність наявного населення України на 1 січня 2022 року». Q115154676. Q7603543. «Novograda-Volinska». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 518. lpp. Vikikrātuvē par šo tēmu ir pieejami multivides faili. Skatīt: Zvjaheļa. Encyclopædia Britannica raksts (angliski) Ukrainas Interneta enciklopēdijas raksts (angliski) Ukrainas vēstures enciklopēdijas raksts (ukrainiski) Krievijas Lielās enciklopēdijas raksts (krieviski)