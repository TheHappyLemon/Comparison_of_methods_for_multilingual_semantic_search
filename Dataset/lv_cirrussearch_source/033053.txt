Svens Andrigeto (Sven Andrighetto; dzimis 1993. gada 21. martā) ir šveiciešu hokejists, uzbrucējs. Pašlaik (2024) spēlē Nacionālās līgas komandā Cīrihes "Lions". Iepriekšējās sezonas spēlējis Nacionālās hokeja līgas komandās Monreālas "Canadiens" un Kolorādo "Avalanche". Profesionāļa karjeru Andrigeto uzsāka 2010.—11. gada sezonā, kuru aizvadīja NLB klubā GC Küsnacht Lions. Vasarā hokejists pārcēlās uz Ziemeļameriku, nākamās divas sezonas aizvadot QMJHL. 2013. gada NHL draftā uzbrucēju izvēlējās Monreālas "Canadiens", un Andrigeto pēc tam noslēdza līgumu ar klubu. 2013.—14. gada sezonu viņš aizvadīja AHL komandā Hamiltonas "Bulldogs", taču 2014.—15. gada sezonā 12 spēles aizvadīja arī NHL. 2015.—16. gada sezonā "Canadiens" rindās hokejists aizvadīja jau 44 spēles, tajās atzīmējoties ar 17 rezultativitātes punktiem. 2017. gada 1. martā tika aizmainīts uz Kolorādo "Avalanche", tās sastāvā aizvadot nākamās divas sezonas. 2019.—20. gada sezonā spēlēja KHL klubā Omskas "Avangard", taču tad noslēdza piecu gadu līgumu ar Cīrihes "Lions", kuras sistēmā hokejists vairākus gadus spēlēja juniora vecumā. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)