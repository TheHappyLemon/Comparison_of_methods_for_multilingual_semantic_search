Aleksandrs Ņiživijs (dzimis 1976. gada 16. septembrī Rīgā) ir bijušais ukraiņu izcelsmes Latvijas hokejists, spēlējis labās malas uzbrucēja pozīcijā, bijis Latvijas hokeja izlases dalībnieks. Profesionālā hokejista karjeru viņš sāka 1992. gadā hokeja klubā Rīgas "Pārdaugava". 1995. gadā pārcēlās uz Krievijas klubu Jaroslavļas "Lokomotiv", kur nospēlēja septiņas sezonas pēc kārtas. Šajā klubā A. Ņiživijs piedalījās 288 spēlēs, gūstot 120 (49+71) punktus un 1997. gadā kopā ar komandu izcīnot Krievijas čempiona titulu. Spēlējis arī citos klubos Krievijā: Maskavas "Dinamo", Permas "Molot-Prikamie", Ņižņijnovgorodas "Torpedo". Vienu sezonu (2004—2005) spēlējis Zviedrijā, Latvijas hokejistu iecienītajā IF Björklöven. 2008. gadā Ņiživijs pievienojās KHL jaunizveidotajam klubam Rīgas "Dinamo". A. Ņiživijs guva pirmos vārtus KHL 2008.—2009. gada sezonā un visā līgas vēsturē, pirmās trešdaļas 12. minūtē apspēlējot Habarovskas "Amur" vārtsargu. Viņš ir otrais rezultatīvākais spēlētājs "Dinamo" vēsturē, atpaliekot vien no Marcela Hosas. 2012.—13. gada sezonas otrajā pusē uzbrucējs pēc abu klubu savstarpējās vienošanās nokļuva Čehijas kluba Prāgas "Lev" sastāvā. Pēc sezonas izskaņas Ņiživijs atgriezās "Dinamo", noslēdzot ar klubu viena gada līgumu. 2014. gada jūlijā paziņoja par karjeras beigām un kļuva par vienu no "Dinamo" treneriem. 1993. un 1994. gadā A. Ņiživijs spēlēja Pasaules junioru čempionātā Latvijas junioru izlases sastāvā. Kopš 1995. gada spēlēja Latvijas pieaugušo izlasē. Laikā no 1995. gada līdz 2011. gadam izlaidis tikai vienu Pasaules čempionātu, būdams viens no Latvijas izlases vadošajiem uzbrucējiem visā šai laikā. Piedalījies trīs olimpiskajās spēlēs (2002, 2006, 2010). Pēc starta 2011. gada Pasaules čempionātā, kurā Latvijas izlase izcīnīja 13. vietu, A. Ņiživijs paziņoja par karjeras beigšanu izlasē. 2013. gada februārī atgriezās izlasē. Uzreiz pēc spēlētāja karjeras noslēgšanas Ņiživijs kļuva par KHL kluba Rīgas "Dinamo" galvenā trenera palīgu, šajā amatā strādājot nākamās divas sezonas. 2016.—17. gada sezonu Ņiživijs sāka kā Krievijas Jaunatnes līgā spēlējošās HK Rīga galvenais treneris, taču novembra vidū viņa vietā trenera amatā stājās Ronalds Ozoliņš, Ņiživijam darbu turpinot kā viņa asistentam. 2018. gada novembrī Ņiživijs tika apstiprināts par Latvijas čempionāta komandas HK Lido galveno treneri. Pēc sezonas beigām komanda pārtrauca pastāvēt, un Ņiživijs atgriezās HK Rīga kā galvenā trenera Raimonda Vilkoita palīgs. A. Ņiživijs sievu Irinu iepazina un apprecēja Jaroslavļā, kur viņa dzīvo joprojām kopā ar abu divām meitām.[nepieciešama atsauce] Latvijas hokeja izlase PČ'02 Diena.lv «Ņiživijs aizmainīts uz Prāgas «Lev» komandu». Tvnet.lv. Skatīts: 2013. gada 8. februārī. «Ņiživijs beidz sportista karjeru un kļūst par "Dinamo" treneri». Sportacentrs.com. 2014. gada 18. jūlijā. Skatīts: 2014. gada 18. jūlijā. Ņiživijs atvadās no izlases, sportacentrs.com Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski) KHL profils (angliski) Rīgas "Dinamo" profils Arhivēts 2010. gada 20. novembrī, Wayback Machine vietnē. Latvijas Hokeja federācijas profils