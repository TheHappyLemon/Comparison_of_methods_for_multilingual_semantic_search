Profesors (latīņu: professor — 'skolotājs, pasniedzējs') ir augstākais augstskolas akadēmiskā personāla zinātniskā darbinieka nosaukums un amats. Lielākoties profesors ir cilvēks ar doktora grādu, kas veicis un veic aktuālu pētnieciski zinātnisko darbu, ieguvis starptautisku atzinību, uzkrājis pieredzi attiecīgajā nozarē, kā arī pasniedz un vada zinātnisko darbu izstrādi studentiem, respektīvi, profesors ir ne tikai amats, bet arī nosaukums, kas apliecina atzinību un augstu vērtējumu cilvēka zinātniskajai darbībai un profesionālismam. Profesorus uz noteiktu laiku ievēl balsstiesīgais augstskolas akadēmiskais personāls. Latvijā pastāv profesori, kas ir augstākais akadēmiskais amats un nosaukums, un asociētie profesori. Par īpašu ieguldījumu augstākajā izglītībā, profesoriem un asociētajiem profesoriem sasniedzot pensijas vecumu, augstskola var piešķirt goda nosaukumu — emeritus profesors. «Augstskolu likums». Arhivēts no oriģināla, laiks: 2011. gada 16. februārī. Skatīts: 2012. gada 24. martā.