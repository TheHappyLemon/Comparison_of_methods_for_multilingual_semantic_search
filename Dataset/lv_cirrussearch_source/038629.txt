Desna (krievu: Десна; ukraiņu: Десна) ir upe Krievijā un Ukrainā, Dņepras kreisā krasta pieteka. Senkrievu valodā tās nosaukums nozīmē "labā roka". Upes garums ir 1130 km un tās baseina platība ir 88 900 km². Ukrainā upes platums variē no 60 līdz 250 metriem, bet vidējais dziļums ir 3 m. Gada vidējā caurtece pie ietekas Dņeprā ir 360 m³/s. Upe parasti aizsalst no decembra sākuma līdz aprīļa sākumam. Tā ir kuģojama no Novhorodas-Siverskas līdz ietekai 535 km garumā. Desnas izteka atrodas Smoļenskas augstienē, Krievijā, uz austrumiem no Smoļenskas pilsētas, mežā pie Jeļņas pilsētiņas. Pēc tam Desna plūst uz dienvidiem caur purvainu ieleju Brjanskas virzienā, kur upes labais krasts kļūst augstāks. Pēc saplūšanas ar Seimas upi pie Krievijas—Ukrainas robežas upe kļūst plašāka. Labais krasts atkal pazeminās pie Čerņihivas un arī pie vienas no pietekām, Osteras, kur Desna turpina savu tecējumu caur zemu, dubļainu ieleju līdz sasniedz savu ieteku Dņeprā pie Kijivas. Vikikrātuvē par šo tēmu ir pieejami multivides faili. Skatīt: Desna. Encyclopædia Britannica raksts (angliski) Mūsdienu Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski) Desnas upe Ukrainas enciklopēdjā