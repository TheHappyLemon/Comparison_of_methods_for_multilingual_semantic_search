Amazones lamantīns jeb Dienvidamerikas lamantīns (Trichechus inunguis) ir saldūdenī dzīvojošs sirēnu kārtas (Sirenia) zīdītājs, kas pieder pie lamantīnu dzimtas (Trichechidae). Amazones lamantīns dzīvo tikai Amazones upes baseinā, nekad to nepamet un nepeld uz jūru. Tas ir sastopams Brazīlijas, Peru, Kolumbijas, Ekvadoras, Gajānas un Venecuēlas teritorijās. Brazīlijā ir sastopams arī pundurlamantīns (Trichechus pygmaeus), par kura klasifikāciju zinātnieku domas dalās. Daži domā, ka tā ir Amazones lamantīna pasuga, bet citi, ka tā ir atsevišķa suga. Pie Amazones upes iztekas jūrā ir atklāti Amazones un Floridas lamantīnu hibrīdi. No zinātniskā viedokļa tas ir pārsteidzošs atklājums, tā kā abām sugām ir dažāds hromosomu skaits. Amazones lamantīna zinātniskais nosaukums inunguis nozīmē "bez nagiem". Amazones lamantīns visbiežāk ir pelēkā krāsā, bet reizēm tas ir brūngani pelēks. Tā pavēdere bieži ir kontrastaini balta vai rozā. Skatīt Amazones lamantīnu no apakšas šeit. Tiem ir bieza, krokota āda, gandrīz bez apspalvojuma. Tas ir tikai nedaudz ap muti. Šo apspalvojumu mēdz saukt par ūsām, lai gan tās nav īstas ūsas. Zobi Amazones lamantīnam aug visu mūžu, un tie ir tikai dzerokļi. Zobi lēnām no žokļa dziļuma virzās uz žokļa priekšpusi. Izbīdījušies tie izkrīt, bet dziļumā izaug jauns zobs. Izņemot diskutablo pundurlamantīnu, Amazones lamantīns ir mazākais lamantīnu ģintī. Tas ir slaidāks un vieglāks kā divas pārējās lamantīnu sugas. Mātītes ir nedaudz lielākas par tēviņiem. Ķermeņa garums ir apmēram 275 cm, svars 365—545 kg. Lamantīna priekškājas ir pārveidojušās par airkājām. Atšķirībā no citiem lamantīniem Amazones lamantīnam uz airkājām nav nagu. Pakaļkājas nav redzamas, to rudimentārie kauli slēpjas dziļi muskuļu slānī. Astes forma atgādina airi. Amazones lamantīns ir unikāls starp pārējiem lamantīniem ar to, ka tas nekad nepamet saldūdeni. Tas visu laiku atrodas zem ūdens, pabāžot laukā tikai pašu degungalu, lai elpotu. Tāpat kā visi pārējie lamantīni tas ir veģetārietis un pārtiek no dažādiem ūdensaugiem. Lietus sezonas laikā dzimst mazuļi, tikko upes sāk pārplūst. Sausās sezonas laikā Amazones lamantīni var tikt iesprostoti slēgtās ūdens tilpnēs, tā kā Amazones ūdens līmenis krītas. Ir zinātnieki, kas uzskata, ka Amazones lamantīni spēj ilgstoši gavēt sausās sezonas laikā. Parasti piedzimst viens mazulis pēc 1 gada grūsnības perioda. Starp māti un mazuli ir ļoti ciešas attiecības. Māte mazuli reizēm nes uz muguras vai piespiež ar airkjāju cieši pie sava sāna. Amazones lamantīni ir sociāli dzīvnieki. Kādreiz tie veidoja lielus lamantīnu barus, bet mūsdienās, tā kā to skaits ir dramatiski samazinājies, bari nav lielāki par 4—8 dzīvniekiem. Lamantīnu ienaidnieki bez cilvēiem ir jaguāri, krokodili un haizivis. «Amazonian manatee». Arhivēts no oriģināla, laiks: 2004. gada 8. decembrī. Skatīts: 2004. gada 8. decembrī. «Trichechus inunguis (Amazonian Manatee, South American Manatee)». Arhivēts no oriģināla, laiks: 2010. gada 10. februārī. Skatīts: 2009. gada 4. decembrī. «Marc van Roosmalen, New Species, Dwarf Manatee, Amazon Association for the Preservation of Nature». Arhivēts no oriģināla, laiks: 2009. gada 23. februārī. Skatīts: 2009. gada 23. februārī. «Amazonian manatee - Trichechus inunguis - Information - SpeciesTextDescription - ARKive». Arhivēts no oriģināla, laiks: 2010. gada 3. februārī. Skatīts: 2009. gada 4. decembrī. Arhivēts 2010. gada 3. februārī, Wayback Machine vietnē. «manatees». Arhivēts no oriģināla, laiks: 2009. gada 31. jūlijā. Skatīts: 2009. gada 4. decembrī. ADW: Trichechus inunguis: Information Amazones lamantīna foto (ARKive) Amazonian manatee (Trichechus inunguis) Arhivēts 2010. gada 22. septembrī, Wayback Machine vietnē. Seasonal Breeding in the Amazonian Manatee