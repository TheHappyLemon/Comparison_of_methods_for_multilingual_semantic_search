Petri Vehanen (somu: Petri Vehanen; dzimis 1977. gada 9. oktobrī) ir bijušais somu hokejists, vārtsargs. Lielāko karjeras daļu aizvadījis SM līgas klubā Raumas "Lukko", taču karjeras otrajā pusē vairākas sezonas aizvadīja arī Kontinentālajā hokeja līgā un Vācijas hokeja līgā. Somijas hokeja izlases sastāvā kļuvis par 2011. gada Pasaules čempionu, 2008. gadā izcīnījis bronzas medaļas. Savu spēlētāja karjeru Vehanens aizsāka 1995.—96. sezonā, kad spēlēja SM līgas kluba Raumas "Lukko" U20 komandā. Tajā viņš spēlēja līdz pat 1998. gadam, 1998.—99. sezonu aizvadot Norvēģijā. No 1999. līdz 2001. gadam Vehanens pildīja "Lukko" otrā vārtsarga funkcijas, taču 2001.—02. sezonā kļuva par komandas pamatvārtsargu. Raumā Petri spēlēja līdz pat 2005. gadam. 2005.—06. sezonu Vehanens aizvadīja Zviedrijas Elitsērijas klubā Mora IK, bet 2006.—07. sezonā nonāca Krievijas Superlīgas klubā Ņižņekamskas "Ņeftehimik". 2007. gada vasarā Vehanens atgriezās "Lukko" rindās. 2009.—10. sezonas gaitā Vehanens tika aizmainīts uz Kazaņas "Ak Bars", Raumas klubam pretī saņemot Mīkaelu Telkvistu. Vehanens tika atzīts par KHL sezonas labāko vārtsargu, kā arī izcīnīja Gagarina kausu. "Ak Bars" rindās Vehanens spēlēja līdz 2011.—12. gada sezonas noslēgumam, kad atgriezās Raumā. 2013. gada aprīlī noslēdza līgumu ar KHL klubu Prāgas "Lev", 2013.—14. gada sezonā sasniedzot Gagarina kausa finālu, tajā gan septiņās spēlēs piekāpjoties Magņitogorskas "Metallurg". 2014. gada jūlijā noslēdza līgumu ar Vācijas hokeja līgas klubu Berlīnes "Eisbären". 2015.—16. gada sezonā aizvadīja četras sausās spēles, kas bija labākais rādītājs starp visiem līgas vārtsargiem. 2018. gada aprīlī paziņoja par karjeras beigšanu. Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)