Alverto Kontadors Velasko (spāņu: Alberto Contador Velasco, izrunā: [alˈβeɾto kontaˈðoɾ beˈlasko]; dzimis 1982. gada 6. decembrī Madridē, Spānijā) ir bijušai spāņu šosejas riteņbraucējs, divkārtējs Tour de France, trīskārtējs Vuelta a España, kā arī divkārtējs Giro d'Italia uzvarētājs. No 2010. līdz 2012. gadam A. Kontadors bija diskvalificēts par dopinga lietošanu (viņam tika atņemtas arī kopvērtējuma uzvaras Tour de France un Giro d'Italia). A. Kontadors profesionālo karjeru uzsāka 2003. gadā, parakstot līgumu ar pasaules klases komandu — ONCE-Eroski. Viņš piedalījās Tour de Pologne un uzvara tās posmā bija viņa pirmais sasniegums. Nākamajā gadā komanda jau saucās Liberty Seguros, bet A. Kontadors ar īpašiem sasniegumiem neizcēlās. 2005. gadā viņš piedalījās savā pirmajā Tour de France, ierindojās debitantam cienīgajā 31. vietā un bija 3. labākais starp jaunajiem braucējiem. 2006. gadā viņš izcīnīja 2. vietu Tour de Romandie un uzvarēja Tour de Suisse posmā. 2007. gadā A. Kontadors parakstīja līgumu ar Discovery Channel riteņbraukšanas komandu. Uzvarot divus posmus Parīzes-Nicas velobraucienā, viņš kļuva par tā uzvarētāju un reizē arī labāko jauno braucēju, bet viņa lielākais panākums vēl bija tikai priekšā - A. Kontadors uzvarēja 2007. gada Tour de France, kļūstot arī par labāko jauno braucēju konkurencē. 2008. gadā A. Kontadors Tour de France nestartēja, jo viņa jaunā komanda Astana netika uzaicināta tajā piedalīties, toties viņam izdevās kļūt par divu pārējo prestižāko riteņbraukšanas daudzdienu Giro d'Italia un Vuelta a España uzvarētāju. 25 gadu vecumā A. Kontadors bija kļuvis par jaunāko braucēju riteņbraukšanas vēsturē, kam izdevies uzvarēt visos trijos prestižākajos velobraucienos. 2009. gadā Astana tika atļauts startēt Tour de France un komanda bija tik spēcīga kā nekad, jo A. Kontadora palīgi bija septiņkārtējais Tour de France uzvarētājs amerikānis Lānss Ārmstrongs un divkārtējais otrās vietas ieguvējs vācietis Andreass Klēdens. Brīnumi nenotika un A. Kontadors pārliecinoši uzvarēja 2009. gada Tour de France, uzvarot arī trijos atsevišķos posmos. Pēc uzvaras A. Kontadors pagarināja līgumsaistības ar Astana riteņbraukšanas komandu, kurā turpmāk vairs nestartēja L. Ārmstrongs un A. Klēdens. A. Kontadors uzvarēja arī 2010. gada Tour de France un kļuva par trīskārtējo prestižākā velobrauciena uzvarētāju, sīvā cīņā pārspējot jauno Andi Šleku no Luksemburgas. Kā jau vairums profesionālo elites riteņbraucēju arī A. Kontadors ir ticis vainots dopinga lietošanā, tomēr līdz 2010. gadam neviens no veiktajiem testiem nebija pozitīvs. 2010. gada 29. septembrī tika paziņots, ka viņa dopinga paraugs, kas tika iegūts, 21. jūlijā (2010. gada Tour de France laikā) satur nelielu daudzumu klenbuterola, kas varēja draudēt pat ar Tour de France uzvaras atņemšanu. 2011. gada janvārī Spānijas riteņbraukšanas federācija diskvalificēja A. Kontadoru uz gadu, bet vēlāk pieņēma riteņbraucēja apelāciju un atcēla diskvalifikāciju. Jau februārī A. Kontadors atgriezās sacensību apritē. 2011. gada maijā viņš otro reizi karjerā uzvarēja velobraucienā Giro d'Italia. Toties Tour de France A. Kontadors nebija tik spēcīgs kā iepriekšējos gados un ieņēma vien 5. vietu kopvērtējumā, reāli nepiedaloties cīņā par uzvaru. 2012. gada 6. februārī Sporta arbitrāžas tiesa atzina A. Kontadoru par vainīgu dopinga lietošanā 2010. gadā un diskvalificēja uz diviem gadiem, kā arī atņēma viņam 2010. gada Tour de France (to saņēma otrās vietas ieguvējs Andi Šleks) un 2011. gada Girdo d'Italia uzvarētāja titulus. Tā paša gada augustā A. Kontadora diskvalifikācija beidzās, viņš atjaunoja līgumu ar Team Saxo Bank un piedalījās 2012. gada Vuelta a España, kur arī otro reizi karjerā izcīnīja uzvaru kopvērtējumā. A. Kontadors uzvarēja velobrauciena septiņpadsmitajā posmā pēc solo uzbrukuma, ar 1' 16" pārsvaru apsteidzot otrās vietas ieguvēju Alehandro Valverdi un nodrošinot arī kopvērtējuma uzvaru. 2013. gada Tour de France A. Kontadors finišēja 4. vietā, zaudējot vairāk kā 6 minūtes uzvarētājam Krisam Frūmam. Šī gada lielākais panākums viņam bija trešā vieta un uzvara punktu kopvērtējumā velobraucienā Tirreno–Adriatico. 2014. gada martā A. Kontadors uzvarēja daudzdienu velobraucienā Tirreno–Adriatico, pēc tam aprīlī arī Basku Zemes tūrē. Neveiksmīgi ar kritienu uz izstāšanos noslēdzās viņa starts Tour de France, bet viņam izdevās atgūties no traumas un uzvarēt Vuelta a España. 2015. gadā Kontadors pārliecinoši uzvarēja Giro d'Italia kopvērtējumā. Piezīme: IZST — izstājās Positive Test for Contador May Cost Him Tour Title (angliski). The New York Times «Alberto Contador marks his return from drugs ban with Tour of Spain victory». The Daily Telegraph (Telegraph Media Group). 2012. gada 9. septembris. Skatīts: 2012. gada 9. septembris. Vikikrātuvē par šo tēmu ir pieejami multivides faili. Skatīt: Alverto Kontadors. Alverto Kontadora oficiālā mājaslapa (angliski), (spāņu) Olympedia profils (angliski) Munzüger Sport profils (vāciski) ProCyclingStats profils (angliski) Cycling Archives profils (angliski) Cycling Quotient profils (angliski) CycleDatabase profils (angliski)