Toskāna (itāļu: Toscana) ir reģions Itālijas centrālajā daļā. Tā platība ir 23 tūkstoši kvadrātkilometru un iedzīvotāju skaits pārsniedz 3,7 miljonus. Toskāna ir slavena ar izcilām kultūrvēstures un ainavas vērtībām, un tiek uzskatīts, ka Toskāna ir itāliešu renesanses dzimtene. Šis reģions var lepoties ar tādām personām, kā: Petrarka, Dante, Botičelli, Mikelandželo, Leonardo da Vinči, Galileo Galilejs, Amerigo Vespuči un Džakomo Pučīni. Pateicoties tam, šajā reģionā atrodas vairāki pazīstami muzeji kā, piemēram, Ufici galerija. Toskānā arī ir unikāla kulinārijas tradīcija, un tā ir arī nozīmīgs vīna ražošanas centrs, no kuriem pazīstamākais ir kjanti. Sešas Toskānas vietas ir saņēmušas Pasaules mantojuma objekta statusu: Florences vēsturiskais centrs (1982), Sjēnas vēsturiskais centrs, Katedrāles laukums Pizā (1987), Sandžiminjāno vēsturiskais centrs (1990), Pjencas vēsturiskais centrs (1996) un Valdorča (2004). Pie tam Toskānā ir vairāk kā 120 dabas rezervātu, kas padara Toskānu un tās galvaspilsētu Florenci par populāru tūrisma galamērķi. Vikikrātuvē par šo tēmu ir pieejami multivides faili. Skatīt: Toskāna. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)