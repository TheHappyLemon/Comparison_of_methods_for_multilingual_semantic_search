Dzjucjuaņas Pavadoņu palaišanas centrs (ķīniešu: 酒泉卫星发射中心, Jiǔquán Wèixīng Fāshè Zhōngxīn) ir Ķīnas Tautas Republikas vecākais kosmodroms. Izvietots mazapdzīvotā apvidū Gobi tuksneša rietumu daļā. Administratīvi atrodas Iekšējās Mongolijas Alašaņas aimaka Eženes hošunā, nosaukts pēc netālās Dzjucjuaņas pilsētas Gaņsu provincē. No Dzjucjuaņas kosmodroma 1970. gada 24. aprīlī palaists pirmais Ķīnas pavadonis Dong Fang Hong I, kā arī no šejienes startējušas visas pilotējamās Ķīnas kosmosa misijas. Kosmodroms atklāts 1958. gada oktobrī. 1960. gadā tika palaista pirmā tuvās darbības rādiusa raķete, 1966. gadā — pirmā raķete ar kodolgalviņu. 1970. gadā veikts pirmais veiksmīgais Zemes mākslīgā pavadoņa Dong Fang Hong I starts. 1980. gada maijā palaista pirmā starpkontinentālā ballistiskā raķete. 1999. gadā tika palaists pirmais nepilotējamais kosmosa kuģis Shenzhou 1, bet 2003. gada 15. oktobrī startēja pirmais Ķīnas pilotējamais kosmosa kuģis Shenzhou 5 ar pirmo Ķīnas taikonautu Janu Livei. Vikikrātuvē par šo tēmu ir pieejami multivides faili. Skatīt: Dzjucjuaņas Pavadoņu palaišanas centrs.