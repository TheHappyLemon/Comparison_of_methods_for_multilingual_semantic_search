Estadosa (spāņu: Isla de los Estados) ir praktiski neapdzīvota Argentīnai piederoša sala Ugunszemes arhipelāgā Dienvidamerikas pašos dienvidos. Administratīvi ietilpst Tjerras del Fuego provinces Ušvajas departamentā. Kopš 2016. gada Estadosas un tās piekrastē esošo mazo saliņu teritorijā izveidots dabas rezervāts. Vienīgā apdzīvotā vieta salā ir Argentīnas Kara flotes postenis ar piecu cilvēku personālu, kuri mainās ik pēc 45 dienām. Estadosa atrodas dienvidaustrumos no Ugunszemes Lielās salas, 30 km platais Lemēra šaurums to atdala no Mitres pussalas. Izstiepta austrumu—rietumu virzienā 65 km garumā, krasti ļoti roboti, daudz līču un pussalu. piekrastē vairākas mazākas saliņas, lielākā no kurām ir Observatorijas sala 4 km² platībā ziemeļos no Estadosas. Reljefs ļoti kalnains, tiek uzskatīts, ka Estadosa ir vistālāk dienvidos esošais Andu kalnu turpinājums. Salu klāj biezs mūžzaļo notofāgu mežs. Dzīvnieku valsti pārstāv galvenokārt putni (pingvīni un kaijas), vaļveidīgie un roņveidīgie, kā arī cilvēku introducētie brieži un kazas. Neskatoties uz izteikto veģetāciju, klimats salā tiek klasificēts kā tundrai atbilstošs. Siltāko mēnešu vidējā temperatūra ir ap 10 °C, kā arī raksturīgi bagātīgi nokrišņi visa gada garumā. Pirmie eiropieši, kas atklāja salu, bija no spāņu Garsijas Loaisas eskadras nomaldījies kuģis Fransisko de Osesa vadībā 1526. gadā. 1615. gada 25. decembrī salu no jauna atklāja holandiešu jūrasbraucēji Jakobs Lemērs un Villems Shautens, kas to nodēvēja Staten Landt par godu Nīderlandes parlamentam (Staten-Generaal). Salas spāniskais nosaukums ir tiešs kalks no holandiešu valodas vārda Staten — ‘valsts’. Sala nekad nav bijusi pastāvīgi apdzīvota, kaut arī 19. gadsimta beigās te bijušas ierīkotas roņu mednieku apmetnes. Macri declaró la Isla de los Estados como Reserva Natural Silvestre Isla de los Estados. Un lugar en el mundo Climatic and Environmental History of Isla de los Estados, Argentina Vikikrātuvē par šo tēmu ir pieejami multivides faili. Skatīt: Estadosa. Encyclopædia Britannica raksts (angliski)