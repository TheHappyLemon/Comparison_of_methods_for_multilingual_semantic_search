Kalookana (filipīniešu: Lungsod ng Kalookan, angļu: Caloocan City) ir neatkarīga pilsēta Filipīnās. Atrodas Lusonas salas rietumdaļā Manilas aglomerācijā, administratīvi ietilpst Galvaspilsētas reģionā. Izvietojusies reģiona ziemeļdaļā, robežojas ar Manilas, Kesonsitijas, Malabonas, Navotasas un Valensuelas pilsētām kā arī Bulakanas provinces Sanhosē del Montes un Meikauajanas pilsētām un Marilao municipalitāti un Risalas provinces Rodrigesas municipalitāti. Ģeogrāfiski pilsēta dalās divās atsevišķās daļās, ko atdala Kesonsitijas pilsētas teritorija. Kalookana kā patstāvīga municipalitāte dibināta 1815. gadā, nodalot no Tondo municipalitātes. Sākotnēji Kalookana aizņēma ievērojami lielāku teritoriju; 1939. un 1949. gadā ievērojamas platības tika nodalītas jaundibināmajai galvaspilsētai Kesonsitijai, sadalot Kalookanu divās daļās. 1901. gadā Kalookanu iekļāva jaunizveidotās Risalas provinces sastāvā. Pēc Otrā pasaules kara sākuma prezidents Kesons izdeva ārkārtas rīkojumu par Lielās Manilas pilsētas izveidi, apvienojot Manilu, Kesonsitiju, Kalookanu, Makati, Mandalujongu, Paraņaki, Pasaju un Sanhuanu. Lielā Manila bija priekštecis vēlākajam galvaspilsētas reģionam. Pēc japāņu padzīšanas 1945. gadā Lielo Manilu izformēja pirmskara sastāvdaļās. 1962. gadā Kalookanai piešķīra pilsētas statusu. 1975. gadā izveidoja Valsts galvaspilsētas reģionu, kurā iekļāva lielāko daļu Manilas aglomerācijas pilsētas un municipalitātes, tajā skaitā Kalookanu. 1979. gadā Kalookanai piešķirts augsti urbanizētas pilsētas statuss. «2020 Census of Population and Housing (2020 CPH) Population Counts Declared Official by the President». Q107442757. Q17067223. 7 jūlijs 2021. Vikikrātuvē par šo tēmu ir pieejami multivides faili. Skatīt: Kalookana. Encyclopædia Britannica raksts (angliski)