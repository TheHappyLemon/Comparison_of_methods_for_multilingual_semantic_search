Egils Siliņš (dzimis 1961. gada 14. decembrī) ir latviešu dziedātājs, basbaritons. Pasaules slavu ieguva ar Mefistofeļa lomu Guno operā "Fausts" Vīnes Tautas operā (1996). Pēc 2003. gada ar titullomu operā "Klīstošais holandietis" un Votāna lomu operās "Reinas zelts", "Valkīra" un "Zigfrīds" sevi apliecinājis kā izcils Riharda Vāgnera opermūzikas interprets. Kopš 2019. gada 5. novembra Latvijas Nacionālās operas un baleta valdes priekšsēdētājs. Dzimis 1961. gada 14. decembrī Līgatnē. Mācījās Siguldas mūzikas skolā, kur spēlēja skolas pūtēju orķestrī, un Rīgas kultūras darbinieku tehnikuma orķestra vadītāju fakultātē, pēc tam studēja Latvijas Mūzikas akadēmijas Gurija Antipova vokālajā klasē un Leonīda Vīgnera operas klasē. Līdztekus dziedāja Valsts akadēmiskajā korī "Latvija". 1988. gadā debitēja Latvijas Nacionālajā operā Mefistofeļa lomā A. Boito operā "Mefistofelis" un piedalījās Belvederas starptautiskajā vokālistu konkursā Vīnē (1989). Egils Siliņš bija Frankfurtes operas solists (1990-1993), Bāzeles operas solists (1993-1996), Vīnes Valsts operas un Vīnes Tautas operas solists (1996-2000), pēc tam strādāja kā brīvmākslinieks. Starptautisku ievērību guva Mefistofeļa lomā Guno operā "Fausts" un Borisa Godunova lomā Musorgska operā "Boriss Godunovs" Vīnes Tautas operā. Vīnes Valsts operā viņš dziedāja Bellīni operā "Puritāņi", Boito operā "Mefistofelis", lielinkvizitora lomu Verdi operā "Dons Karloss", Silvas lomu Verdi opera "Ernāni", Rodolfo lomu Bellīni operā "Mēnessērdzīgā", Eskamiljo lomu Bizē operā "Karmena", Pročida lomu Verdi operā "Sicīliešu vespere" u.c. Līdztekus tam E.Siliņš dziedāja Prefeto lomu operā "Linda no Šamonī" Milānas La Scala operā (1998) un Bazilio lomu Rosīni operā "Seviļas bārddzinis" Ņujorkas Metropolitēna operā (2000). 2011. gadā Siliņš debitēja Londonas Koventgārdena operā titullomā operā „Klīstošais holandietis". Savukārt 2012. gada pavasarī viņš Koventgārdenā atgriezās ar Johanāna lomu operā „Salome". Guvis starptautisku atzinību par lomu Antona Rubinšteina opera “Dēmons” festivālā Bregenzer Festspiele 1997. gadā. Uzstājies arī dažādos mūzikas festivālos, tai skaitā, The Tanglewood mūzikas festivālā, Savonlinna Operas festivālā, Ravinia un Glaidbornas festivālos. Egils Siliņš sadarbojies ar tādiem diriģentiem kā Mareks Janovskis, Kristians Tīlemans, Filips Džordans, Kristofs fon Dohnāņi, Zubins Meta, Rikardo Muti, Fabio Luizi, Seidži Ozava, Džeimss Konlons, Nikolauss Harnonkūrs, Marčello Vioti, Marks Minkovskis, Endrū Deiviss, Kolins Deiviss, Daniēle Gati, Vladimirs Fedosejevs, Nēme Jervi, Mariss Jansons, Andris Nelsons, Sebastians Viegls, Kazuši Ono, Genādijs Roždestvenskis, u.c. No 2003. gada Siliņš Latvijas Nacionālajā operā dziedāja Holandieša lomā Riharda Vāgnera operā "Klīstošais holandietis" un Klejotāja (Votāna) lomu Vāgnera ciklā “Nībelunga gredzens” (operās "Valkīra", "Zigfrīds"). Viņa repertuārā ir tādas lomas kā Holandietis, Ceļinieks (Votāns), Amfortass-Klingzors, Telramunds un Kurvenāls Riharda Vāgnera operās, Johanāns, Baraks, Orests un Mandrika Riharda Štrausa operās, Dēmons Antona Rubinšteina operā, Rangoni/Boriss Modesta Musorgska operā “Boriss Godunovs”, Oņegins Pētera Čaikovska operā, Mefistofelis Šarla Guno operā “Fausts”, Skarpija, Žermons Džakomo Pučīni operās, Jāgo, Amonasro Džuzepes Verdi operās u.c. Kopā Egila Siliņa repertuārā ir ap 90 lomu. 2019. gada 5. novembrī kļuva par Latvijas Nacionālās operas un baleta valdes priekšsēdētāju. Latvijas Lielā Mūzikas balva (1996., 2002., 2013. un 2014. gadā) Triju Zvaigžņu ordenis (2007. gadā) Ināra Ancāne. "Savējais svešinieks" (2001) Rūta Celma. Filma "Laimes luteklis" (2009) Biogrāfija oficiālajā mājas lapā Arhivēts 2013. gada 19. janvārī, Wayback Machine vietnē. (latviski, angliski, vāciski, spāniski) «Egils Siliņš opernama repertuāru vēlas papildināt ar īrētām izrādēm un kopražojumiem». lsm.lv. 2019. gada 5. novembrī. Skatīts: 2019. gada 5. novembrī. «Lomu saraksts oficiālajā mājas lapā». Arhivēts no oriģināla, laiks: 2016. gada 6. aprīlī. Skatīts: 2018. gada 22. augustā. «Latvijas Nacionālā opera un balets». Skatīts: 09/09/2020. «Egila Siliņa oficiālā lapa». Skatīts: 09/09/2020. Lielās Mūzikas balvas laureātu saraksts «Ar Triju Zvaigžņu ordeni apbalvotās personas». Arhivēts no oriģināla, laiks: 2020. gada 22. Septembris. Skatīts: 2020. gada 1. septembrī. Esmu Rīgā! Inese Lūsiņa, diena.lv 2011. gada 16. decembrī