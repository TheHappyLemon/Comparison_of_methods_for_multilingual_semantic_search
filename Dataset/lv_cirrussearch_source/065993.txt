This Is the Police ir 2016. gada stratēģiskā datorspēle, kuru izstrādāja Baltkrievijas studija Weappy un izdeva Austrijas kompānija THQ Nordic. Sākotnēji to izdeva Windows, macOS un Linux platformām, 2017. gadā izdeva spēles versiju Nintendo Switch spēļu konsolēm, bet 2018. gadā izdeva versiju mobilajiem telefoniem. Spēlētāja tēls ir izdomātas pilsētas Frīburgas šerifs, kuram nākas atkāpties no amata dēļ spiediena no korumpētā mēra puses. Tēlam 180 dienu laikā jānopelna 500 tūkstošus dolāru, lai nodrošinātu sev pensiju. This Is the Police saņēma dalītas kritiķu atsauksmes. Metacritic vietnē tai ir 66 balles no 100. Kritiķi slavēja spēli par tās sižetu un skaisto dizainu, bet viņiem nepatika spēles procesa vienmuļība; viņi norādīja, ka spēle var kļūt garlaicīga, ja spēlēt to pietiekami ilgu laiku. 2018. gadā izdots spēles turpinājums ar nosaukumu This Is the Police 2. Spēles galvenais tēls ir policijas iecirkņa priekšnieks Džeks Boids. Viņa pakļautībā ir divas maiņas, kurās strādā policisti un detektīvi, kurus sūta uz izsaukumiem un noziegumu izmeklēšanu. Katra darba diena sākas ar atpūtušos vienības izvēli. Dienas laikā ir jāreaģē uz procedurāli ģenerētiem notikumiem pilsētas izometriskajā kartē. Spēlētājs neredz to, kas notiek nozieguma vietā, ir pieejams tikai notikuma apraksts teksta veidā. Sižets tiek rādīts komiksu stilā pirms un pēc spēles dienām. Darbiniekiem ir vairākas īpatnības, piemēram, pieredze, dienesta pakāpe un noguruma līmenis, dažiem piemīt slinkums vai alkoholisms. Spēle sākas samērā vienkārši, sākotnējie noziegumi nav parāk smagi un lai atrisinātu problēmu nepieciešams nosūtīt tikai pāris policistus, tomēr laika gaitā sarežģītība pieaug. Piemēram, uz bankas aplaupīšanu būs nepieciešams norīkot vairākus virsniekus un īpašo uzdevumu vienību ar autozaku, bet uz izsaukumu par ģimenes konfliktu vajadzēs nosūtīt tikai divus darbiniekus. Dažu uzdevumu rezultāts ir atkarīgs no spēlētāja darbībām, jo ir uzdevumi, kuru laikā spēlētājs var izvēlēties, kas jādara uz vietas esošiem policistiem. Piemēram, ja tika saņemts izsaukums par aizdomīgu somu, tad ierodoties notikuma vietā spēlētājam nāksies izvēlēties — izšaut somā vai sagaidīt sapieru vienību. Spēlētāja kļūdas gadījumā policisti vai civiliedzīvotāji var aiziet bojā. Sižeta ainu laikā spēlētājam jāveic vairākas izvēles, piemēram, atbildēt uz žurnālistu jautājumiem preses konferencēs vai pratināšanas laikā un izvēlēties, ar kuru noziedzīgu grupējumu viņš sadarbosies, kad sāksies divu mafiju karš. Izņemot parastus izsaukumus, spēlē ir izmeklēšanas, kurus veic detektīvi. Strādājot pie lietas, detektīvi atrod kadrus, kurus jāsaliek pareizā secībā, izlasot informāciju no aculieciniekiem. 2015. gada janvārī baltkrievu izstrādātājs Weappy Studio uzsāka kampaņu Kickstarter platformā ar mērķi savākt 25 000 ASV dolāru spēles izstrādei. Tās ietvaros izdevās savākt 35 508 dolāru. Galveno tēlu Džeku Boidu ieskaņoja Džons Sentdžons, kurš ir pazīstams ar Djūka Ņūkema balss lomu. Par spēles izdošanu paziņoja 2016. gada aprīlī PAX pasākumā. Tika ieplānots, ka spēli izdos 2016. gada 28. jūlijā, taču izdevēja kļūdas dēļ izdošanu atlika un spēli izdeva 2016. gada 2. augustā. 2016. gada 30. decembrī izdēvējs THQ Nordic iegādājās This Is the Police intelektuālā īpašuma tiesības. «This is the Police PC». Metacritic. Kate Gray. «This Is the Police - review». PC Gamer, 2016. gada 16. augustā. Alex Gilyadov. «This is the Police Review». gamespot.com, 2016. gada 2. augustā. Илья Божко. «This Is the Police — побудь в шкуре продажного американского копа». Life.ru, 2016. gada 18. augustā. Brendan Caldwell. «Impressions: This Is The Police». Rock Paper Shotgun, 2016. gada 16. augustā. Adnan Riaz. «Kickstarter-Backed This Is the Police Receives a New Story Trailer». Hardcore Gamer, 2016. gada 12. aprīlī. Andy Chalk. «This Is the Police is a stylish, risky crooked-cop sim». pcgamer.com, 2015. gada 29. janvārī. Oficiālā mājaslapa (angliski)