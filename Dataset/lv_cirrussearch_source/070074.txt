Rožē Vadims (franču: Roger Vadim; dzimis 1928. gada 26. janvārī, miris 2000. gada 11. februārī) bija franču kinorežisors, scenārists un producents. Pazīstams ar savām provokatīvajām un erotiskajām filmām, kā "Un Dievs radīja sievieti" (1956), ...Et mourir de plaisir (Le sang et la rose) (1960), Barbarella (1968) un Pretty Maids All in a Row (1971). Dzimis Parīzē, viņa tēvs bija krievu militārpersona, bet māte franču aktrise. Studējis žurnālistiku un rakstniecību Parīzes Universitātē, bet nav to absolvējis. 19 gadu vecumā kļuvis par režisora Marka Alegrē asistentu. Bijis viens no viņa filmu Maria Chapdelaine (1950), Blackmailed (1951) un La demoiselle et son revenant (1952) scenāristiem. Vadims uzsāka romantiskas attiecības ar modeli un aktrisi Brižitu Bardo. Viņa atveidoja lomu Alegrē filmās Futures vedettes (1953) un En effeuillant la marguerite (1956). 1956. gadā Vadims režisēja savu pirmo filmu "Un Dievs radīja sievieti", kas guva panākumus ne tikai Francijā, bet arī starptautiski un padarīja Bardo par globālu ikonu. Bardo atveidoja lomas arī Vadima filmās "Nakts, kad debesis krita" (1958), La Bride sur le cou (1961), "Karotāja atelpa" (Le Repos du guerrier, 1962). Papildus tam režisējis romantisko drāmu "Bīstamie sakari" (Les Liaisons dangereuses, 1959) un erotisko šausmu filmu ...Et mourir de plaisir (Le sang et la rose) (1960). 1960. gados uzsācis attiecības ar Katrinu Denevu. Viņa atveidoja galveno lomu Vadima filmā Le Vice et la Vertu (1963). 1964. gadā apprecējis amerikāņu aktrisi Džeinu Fondu pēc tam, kad viņa atveidoja galveno lomu Vadima filmā La ronde (1964). Fonda atveidoja lomas Vadima režisētajā drāmā La Curée (1966), zinātniskās fantastikas filmā Barbarella (1968) un šausmu antoloģijā Histoires extraordinaires (1968). 1971. gadā režisējis filmu Pretty Maids All in a Row ar Roku Hadsonu un Endžiju Dikinsoni galvenajās lomās. Vēlākos gados režisējis filmas Don Juan ou Si Don Juan était une femme... (1973), Night Games (1980), Surprise Party (1983) un And God Created Woman (1988). «Roger Vadim Biography (1928-2000)». www.filmreference.com. Skatīts: 2023-12-03. Vikikrātuvē par šo tēmu ir pieejami multivides faili. Skatīt: Rožē Vadims. Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski) IMDb profils (angliski) AllMovie profils (angliski)