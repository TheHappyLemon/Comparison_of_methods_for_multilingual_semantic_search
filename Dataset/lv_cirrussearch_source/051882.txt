Pīters Laviolets (angļu: Peter Laviolette; 1964. gada 7. decembrī) ir amerikāņu hokeja treneris, agrākais hokejists, aizsargs, ASV hokeja izlases dalībnieks. Pašlaik (2023) Laviolets ir NHL kluba Ņujorkas "Rangers" galvenais treneris. Kā galvenais treneris Nacionālajā hokeja līgā vadījis vairāk kā 1200 spēles, 2006. gadā kopā ar Karolīnas "Hurricanes" izcīnījis Stenlija kausu. Stenlija kausa finālsēriju sasniedzis arī ar Filadelfijas "Flyers" un Našvilas "Predators". Karjeras laikā aizvadījis 12 spēles Nacionālās hokeja līgas klubā Ņujorkas "Rangers", bet karjeras lielāko daļu spēlējis dažādos AHL un IHL klubos. ASV hokeja izlases sastāvā spēlējis 1988. un 1994. gada olimpisko spēļu turnīros, 1994. gadā pildot izlases kapteiņa funkcijas. Uzreiz pēc spēlētāja karjeras beigšanas 1997. gadā Laviolets kļuva par Austrumkrasta hokeja līgas komandas Vīlingas "Nailers" galveno treneri. Gadu vēlāk kļuva par Amerikas hokeja līgas komandas Providensas "Bruins" galveno treneri, kopā ar to izcīnot Kaldera kausu. 2000.—01. gada sezonā bija NHL kluba Bostonas "Bruins" trenera asistents, taču jau nākamajā sezonā kļuva par Ņujorkas "Islanders" galveno treneri. 2003.—04. gada sezonas vidū Laviolets kļuva par Karolīnas "Hurricanes" galveno treneri. 2006. gadā Laviolets kopā ar "Hurricanes" izcīnīja Stenlija kausu. 2008. gada decembrī Laviolets tika atlaists. Gadu pēc atlaišanas no "Hurricanes" Laviolets tika pieņemts darbā kā Filadelfijas "Flyers" galvenais treneris. "Flyers" izdevās sasniegt Stenlija kausa izcīņu, kurā komanda sasniedza finālsēriju. Finālsērijā "Flyers" sešās spēlēs atzina Čikāgas "Blackhawks" pārākumu. Pēc neveiksmīga 2013.—14. gada sezonas ievada Laviolets tika atlaists. 2014. gada maijā Laviolets tika apstiprināts par jauno Našvilas "Predators" galveno treneri. 2017. gadā komandai izdevās sasniegt Stenlija kausa finālsēriju, tajā sešās spēlēs piekāpjoties Pitsburgas "Penguins". 2020. gada janvārī Laviolets tika atlaists. 2023. gada 13. jūnijā NHL klubs Ņujorkas "Rangers" par galveno treneri nolīga Lavioletu. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski) https://sportacentrs.com/hokejs/nhl/13062023-rangers_galvena_trenera_amata_apstiprina_