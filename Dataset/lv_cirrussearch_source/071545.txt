Purva dedestiņa (Lathyrus palustris) ir daudzgadīgs tauriņziežu dzimtas augs, kuram visā veģetācijas periodā nepieciešama mitra augsne. Mainīga izskata suga, tās ietvaros nodala zemākus taksonus. Purva dedestiņa ir 40—120 cm garš lakstaugs ar kāpelējošu, šauri spārnainu stublāju, kas izaug no tieva, sazarota sakneņa. Plūksnaini saliktas lapas ar 2—3 lancetisku lapiņu (ga 3—6 cm, pl 0,3—1,5 cm) pāriem beidzas ar sazarotu vītni. Lapas kātam nav spārna, pie pamata atrodas bultveida vai īlenveida pielapes. Auga virszemes daļas kailas, zilganzaļā krāsā, lapu apakšpuse pelēcīga. Lapu žāklēs uz gariem kātiem atrodas skrajas ziedkopas. Ķekarā parasti ir 3—6 (retāk līdz 8) purpursarkani, lejup noliekti ziedi, kas izdala vāju smaržu. Ziedēšanas beigās tie kļūst zili. Zied no jūnija līdz augustam. Nogatavojušies augļi ir kastaņbrūnas pākstis ar 9—12 sēklām. Purva dedestiņa visvairāk atgādina kalnu dedestiņu (L. linifolius), taču kalnu dedestiņas lapām nav vītņu un augšanai nav nepieciešama mitra augsne. Arī zirņveida dedestiņa (L. pisiformis) izskatās līdzīga. Atšķirīgā pazīme ir lapu plātņu forma: purva dedestiņai tās ir lancetiskas, bet zirņveida dedestiņai — eliptiskas vai olveida. No jūrmalas dedestiņas (L. maritimus) tā atšķiras ar šauri spārnainu (nevis šķautņainu) stublāju un lancetiskām (nevis eliptiskām) lapu plātnēm. Turklāt purva dedestiņas lapām nav vaskainas apsarmes. Sugai ir plašs izplatības areāls Eirāzijā un Ziemeļamerikas austrumu daļā. Latvijā tā ir sastopama samērā reti visā teritorijā. Kā liecina sugas nosaukums, tai vajadzīgas mitras augšanas vietas. Tādēļ plašais areāls ir sadrumstalots: vietām augs ir izplatīts, citviet – pat tuvumā – reti sastopams vai neaug vispār. Purva dedestiņai nepieciešamas barības vielām nabadzīgas, regulāri mitras augsnes ar neitrālu vai sārmainu pH reakciju. Aug labi apgaismotās vietās, pacieš augsnes sāļumu. Sugai piemēroti biotopi ir ūdenstilpju palienes, mitras pļavas un zāļu purvi. Purva dedestiņa ir viena no retajām sugām, kas sadzīvo ar parasto niedru veģetāciju. Augot starp niedrēm, dedestiņas piešķir apkārtnei sarkanīgi violetu krāsu. Sugu apdraud vides izmaiņas un piemērotu biotopu izzušana: pļavu mēslošana, nosusināšana un uzaršana, ūdensteču un dīķu krastu pārveidošana. Lai pasargātu augsni no eitrofikācijas (barības vielu satura izmaiņām), tiek ierīkotas aizsargjoslas. Dedestiņas ietekmē arī konkurējošās sugas, piemēram, zeltgalvītes (Solidago) un kazenes (Rubus), vai teritorijas aizaugšana ar krūkļiem (Frangula) un alkšņiem (Alnus). To var novērst ar regulāru pļaušanu pēc viena vai diviem gadiem. Čehijā purva dedestiņa ir klasificēta kā kritiski apdraudēta suga. Ar likumu tā tiek aizsargāta arī Slovākijā, Ungārijā un Vācijā. Marsh Pea. NatureGate. Skatīts: 2024.02.29. Purva dedestiņa Lathyrus palustris L. Sugu enciklopēdija Latvijas daba. Skatīts: 2024.02.29. Lathyrus palustris L. Plants of the World Online. Royal Botanic Gardens, Kew. Skatīts: 2024.02.29. Gustav Hegi, Helmut Gams: Familie Leguminosae. In Gustav Hegi: Illustrierte Flora von Mitteleuropa. 1. Auflage, Band IV, Teil 3, Seite 1582–1584. Verlag Carl Hanser, München 1964. Lathyrus palustris L. Sumpf-Platterbse In: Info Flora, dem nationalen Daten- und Informationszentrum der Schweizer Flora. Atjaunināts: 2024.02.23. Skatīts: 2024.02.29. Podešva, Zdeněk Hrachor bahenní In: BOTANY.cz. Izveidots: 2009.03.20. Skatīts: 2024.02.29.