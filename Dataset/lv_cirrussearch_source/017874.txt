Vinniki (ukraiņu: Винники) ir rajona nozīmes pilsēta Ukrainas rietumos, Ļvivas apgabala Ļvivas pilsētas pašvaldībā, tās austrumu nomalē. Tabakas rūpniecības centrs. Pie pilsētas atrodas Vinniku ezers — populāra ļviviešu atpūtas vieta. Pilsēta rakstos pirmoreiz minēta 1352. gadā. Pilsēta attīstījās kā vīna audzēšanas un ražošanas centrs, kas piegādāja vīnu kņaza galmam. Pēc Polijas pirmās dalīšanas 1772. gadā Vinniki iekļāvās Austrijas impērijā. Kopš 18. gadsimta beigām pilsēta kļuva par tabakas audzēšanas un pārstrādes centru. Arī mūsdienas šeit atrodas tabakas izstrādājumu fabrika. Pēc Pirmā pasaules kara Vinniki neilgu laiku bija Rietumukrainas Tautas Republikas sastāvā, tomēr vēlāk tika iekļauta jaunizveidotajā Polijas valstī. Sākoties Otrajam pasaules karam, pamatojoties uz Molotova-Ribentropa paktu, pilsētu ieņēma PSRS karaspēks, un tā tika iekļauta Ukrainas PSR. Pēc Vācijas uzbrukuma PSRS Vinnikā iegāja Vācijas karaspēks. Pilsēta tika iekļauta Ģenerālgubernatūras sastāvā. Pēc Otrā pasaules kara, līdz 1991. gadam — Ukrainas PSR sastāvā. Vikikrātuvē par šo tēmu ir pieejami multivides faili. Skatīt: Vinniki.