Dacjina (ķīniešu: 大庆, piņjiņs: Dàqìng — ‘Lielās svinības’) ir prefektūras līmeņa municipalitāte Heilundzjanas provincē Ķīnas ziemeļaustrumos. Izvietojusies provinces dienvidrietumos Neņdzjanas kreisajā krastā. Robežojas ziemeļos ar Cicikaru, austrumos — ar Suihua un provinces galvaspilsētu Harbinu, bet dienvidos — ar Dzjiliņas provinci. Dacjina tiek dēvēta par «Ķīnas naftas galvaspilsētu». Līdz 19. gadsimta beigām tagadējās Dacjinas apvidus bija mongoļu etnosa durvudu mazapdzīvots reģions. 1898. gadā tika izbūvēts Ķīnas Austrumu dzelzceļš ar Aņdas (安达, Āndá) staciju. 1913. gadā izveidots Aņdas apriņķis. 1959. gadā Aņdas apkārtnē tika atklāts naftas lauks, kas ātri kļuva par Ķīnas nozīmīgāko naftas rūpniecības bāzi. 1965. gadā izveidota atsevišķa Aņdas pilsēta, kas bija tieši pakļauta provinces valdībai. 1979. gadā pilsēta pārdēvēta tagadējā vārdā. Galvenās rūpniecības nozares ir naftas ieguve un pārstrāde, kā arī minerālmēslu un etilēna ražošana. Attīstīta arī lauksaimniecība, mežrūpniecība, lopkopība un zivkopība. http://tjj.hlj.gov.cn/tjsj/tjgb/pcgb/202105/t20210527_87737.html; Ķīnas Tautas Republikas Septītā nacionālā tautskaite. 行政区划网 Vikikrātuvē par šo tēmu ir pieejami multivides faili. Skatīt: Dacjina. Encyclopædia Britannica raksts (angliski) Encyclopædia Universalis raksts (franciski)