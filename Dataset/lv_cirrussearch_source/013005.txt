Vilis Krištopans (dzimis 1954. gada 13. jūnijā Ustjišimas rajona Jarkovas ciemā, Omskas apgabalā, Krievijas PFSR) ir latviešu uzņēmējs un politiķis, bijušais Latvijas Ministru prezidents, ministrs un Saeimas deputāts. Pārstāv partiju "Latvija pirmajā vietā", agrāk — "Latvijas Ceļa" biedrs. Iepriekš bijis augsta līmeņa basketbola spēlētājs un treneris. V. Krištopana abu vecāku ģimenes izsūtītas 1949. gada marta deportācijā. Tēvs Jānis Krištopans (1924–2022), bijušais leģionārs un nacionālais partizāns — no Mērdzenes pagasta Lielās Medišovas. Māte Valērija Barkovska (1930–2011) — no Aizkalnes pagasta Bērzkalniešiem. Vecāki iepazinās Sibīrijā un apprecējās 1952. gadā. 1959. gadā atgriezās Latvijā. 1980. gadā beidzis Rīgas Politehniskā institūta Arhitektūras un celtniecības fakultāti. 1989. gadā sācis nodarboties ar uzņēmējdarbību. Nodibinājis kooperatīvu un tirgojies ar puķēm Latvijā un Krievijā. Izveidojis kokapstrādes firmu "Dardedze", kļuvis par viceprezidentu Latvijas-Īrijas kopuzņēmumā "Interbaltija". Kopš 1994. gada — galvenais akcionārs akciju sabiedrībā "Vācijas-Latvijas banka", vairāku uzņēmumu līdzīpašnieks un vadītājs. Kopš 2008. gada V. Krištopans tiek iekļauts Latvijas miljonāru sarakstā. Basketbolā nokļuvis garo spēlētāju meklējumos. Sākot ar 1975. gadu V. Krištopans spēlējis VEF meistarkomandā. Tai pašā gadā PSRS Tautu spartakiādē debitēja Latvijas PSR izlasē, izcīnot 6. vietu. Pēc aktīvo sporta gaitu beigām 1984. gadā V. Krištopans VEF komandā uzsāka trenera karjeru kā galvenā trenera Maigoņa Valdmaņa asistents. 1985. gadā ar komandu izcīnīja 5. vietu PSRS čempionātā. 1988. un 1989. gadā V. Krištopans bija VEF galvenais treneris. V. Krištopans ir viens no Latvijas Basketbola līgas izveidošanas iniciatoriem un bija pirmais tās prezidents. No 1980. līdz 1987. gadam V. Krištopans bija PSKP biedrs. 1993. gadā V. Krištopans bija ietekmīgās organizācijas "Klubs 21" biedrs un viens no apvienības "Latvijas Ceļš" dibinātājiem. No tās saraksta šajā pašā gadā ievēlēts 5. Saeimā, kuras darbības laikā kļuva par valsts ieņēmumu valsts ministru Valda Birkava Ministru kabinetā. 1995. gadā ievēlēts 6. Saeimā, kuras laikā darbojās kā satiksmes ministrs Andra Šķēles valdībā. Ministra amatu V. Krištopans saglabāja arī nākamajā A. Šķēles valdībā, bet bija spiests demisionēt pēc Andra Šķēles pieprasījuma saistībā ar pretkorupcijas likumdošanas neievērošanu. Īslaicīgi atjaunoja Saeimas deputāta mandātu, bet drīz atkal kļuva par satiksmes ministru nu jau Guntara Krasta valdībā. 1998. gadā ievēlēts 6. Saeimā un 1998. gada novembrī V. Krištopans kļuva par Ministru prezidentu, uzņemoties vadīt mazākuma valdību. 1999. gada jūlijā no valdības vadītāja amata atkāpās. Valdības darbības sākumā V. Krištopans pats pildīja arī zemkopības ministra pienākumus. 1999. gada maijā kā Ministru prezidents atbrīvoja no amata ekonomikas ministru Aināru Šleseru. Pēc demisijas V. Krištopans atjaunoja Saeimas deputāta mandātu, bet 2000. gadā to nolika un paziņoja, ka aiziet no politikas. 2002. gadā Krištopans aizgāja no "Latvijas Ceļa", bet tika ievēlēts 8. Saeimā jau kā Zaļo un Zemnieku savienības pārstāvis, nebūdams savienībā ietilpstošo partiju biedrs. Šī Saeimas sasaukuma laikā nevienu reizi netika piedalījies debatēs no Saeimas tribīnes. 2006. gadā vēlreiz pārtraucis darbību politikā. 2021. gada augustā V. Krištopans bija Aināra Šlesera veidotās partijas "Latvija pirmajā vietā" dibinātāju skaitā un izvirzīts kā finanšu ministra amata kandidāts. 2022. gada rudenī ievēlēts 14. Saeimā. Brālis Arnis Krištopans arī bijis basketbolists un basketbola treneris. V. Krištopans ir precējies ar Aiju Krištopani, dēli Kaspars un Kristaps (arī politiķis un 14. Saeimas deputāts), meita Nikola. Vedekla televīzijas darbiniece Maija Rozīte-Krištopane, bet brāļa sieva žurnāliste un mediju darbiniece Gunta Līdaka. Ilgus gadus V. Krištopana ģimene dzīvoja mājā Berģos, taču pēdējos gados medijos parādījusies informācija, ka īpašums tiek pārdots. Sibīrijas zemenes Kā topa jaunpienacēji kļuvuši par miljonāriem Latvijas komandas — leģendas, kausi, tituli Arhivēts 2021. gada 6. septembrī, Wayback Machine vietnē. basket.lv Vilis Krištopans latvijassports.lv «Krištopans oficiāli aiziet no ‘Latvijas ceļa’». Delfi. 2002. gada 24. jūlijā. Skatīts: 2021. gada 3. septembrī. «Šlesera partijas «Latvija pirmajā vietā» Valsts prezidenta amata kandidāte būs Jūlija Stepaņenko». www.lsm.lv (latviešu). Skatīts: 2021-09-03. LETA. «Partijas "Latvija pirmajā vietā" Valsts prezidenta amata kandidāte būs Jūlija Stepaņenko». nra.lv (latviešu), 2021-08-14. Skatīts: 2021-10-04. Vilim Krištopanam vēl nav izdevies par 4,9 miljoniem eiro pārdot māju Berģos jauns.lv Vikikrātuvē par šo tēmu ir pieejami multivides faili. Skatīt: Vilis Krištopans.