Šis raksts ir par Kanādas provinci. Par ezeru skatīt rakstu Manitobas ezers. Manitoba (angļu: Manitoba, izrunā: [ˌmænɨˈtoʊbə]) ir Kanādas province valsts vidusdaļā. Tās administratīvais centrs un vislielākā pilsēta ir Vinipega. Manitobā 2021. gadā dzīvoja 1,342,153 miljoni iedzīvotāju. Tās platība ir 649 950 km2. Provinces devīze ir "Draudzīgā Manitoba" (Friendly Manitoba). Ziemeļos Manitoba robežojas ar Nunavutu, austrumos ar Ontārio, rietumos ar Saskačevanu, bet dienvidos ar Amerikas Savienoto Valstu štatiem Minesotu un Ziemeļdakotu. Ziemeļrietumos provinci apskalo Hudzona līcis. Vairāk nekā 90% no Manitobas iedzīvotājiem dzīvo provinces dienvidos, kur atrodas arī vairums lielo pilsētu. 2011. gadā lielākās pilsētas provincē bija Vinipega (660 tūkstoši iedzīvotāju), Brendona (46 tūkstoši), Šteinbaha (14 tūkstoši), Portidžlaprērī (13 tūkstoši) un Tompsona (13 tūkstoši). Tompsona ir lielākā pilsēta Manitobas ziemeļu teritorijā, kas pēc platības ir aptuveni 70% no provinces. Manitobā dzīvo daudzas etniskās grupas. Turpmākajā uzskaitījumā ir procentuālais sastāvs pēc 2006. gada tautas skaitīšanas datiem, kad cilvēki paši sevi identificēja kā kādas konkrētas etniskās grupas pārstāvi. Pēc šiem datiem Manitobā no kopējā iedzīvotāju skaita dzīvoja 22,9% angļi, 19,1% vācieši, 18,5% skoti, 14,7% ukraiņi, 13,4% īri un 10,6% Amerikas pamatiedzīvotāji. Aptuveni viena piektdaļa no iedzīvotājiem vienlaicīgi norādīja, ka viņi ir kanādieši. Manitobā atrodas trīs lieli ezeri — Vinipegs (12. lielākais pasaulē), Vinipegosiss un Manitobas ezers, kā arī daudzi mazāki ezeri. Pēc Kepena klimata klasifikācijas Manitobas dienvidos valda izteikts kontinentālais klimats, bet ziemeļu daļā — subarktiskais klimats. Manitobā savas mājas atraduši četri profesionālie sporta klubi — Vinipegas "Jets" (NHL), Vinipegas "Blue Bombers" (Kanādiešu futbola līga), Manitobas "Moose" (AHL) un Vinipegas "Goldeyes" (Amerikas neatkarīgā profesionālā beisbola asociācija). Vikikrātuvē par šo tēmu ir pieejami multivides faili. Skatīt: Manitoba. Encyclopædia Britannica raksts (angliski) Ukrainas Interneta enciklopēdijas raksts (angliski) Mūsdienu Ukrainas enciklopēdijas raksts (ukrainiski) Encyclopædia Universalis raksts (franciski) Katoļu enciklopēdijas raksts (angliski) https://www12.statcan.gc.ca/census-recensement/2021/dp-pd/prof/details/page.cfm?Lang=E&SearchText=Manitoba&DGUIDlist=2021A000246&GENDERlist=1&STATISTIClist=1&HEADERlist=0