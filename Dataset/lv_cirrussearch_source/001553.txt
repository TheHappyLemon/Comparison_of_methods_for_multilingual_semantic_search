Rebeka Linna "Bekija" Hemmona (angļu: Rebecca Lynn "Becky" Hammon, dzimusi 1977. gada 11. martā Rapidsitijā, ASV) ir bijusī amerikāņu basketboliste, basketbola trenere. Spēlētājas karjerā pārstāvējusi gan ASV, gan Krievijas basketbola izlasi. 2023. gadā ir Sieviešu Nacionālās basketbola asociācijas (WNBA) kluba Lasvegasas "Aces" galvenā trenere. Kopā ar komandu kļuva par 2022. gada WNBA čempioni. Iepriekš vairākas sezonas bija vīriešu Nacionālās basketbola asociācijas (NBA) kluba Sanantonio "Spurs" galvenā trenera Grega Popoviča asistente. 16 sezonas spēlējusi WNBA, piedaloties 6 All-Star spēlēs; divreiz bijusi iekļauta sezonas simboliskajā pieciniekā (All-WNBA First Team). Spēlējusi arī Spānijas un Krievijas klubos. 1998. gadā spēlējusi turnīrā ASV basketbola izlases sastāvā. Kopš 2008. gada starptautiskās sacensībās pārstāvēja Krieviju. Krievijas basketbola izlases sastāvā piedalījusies divās olimpiskajās spēlēs (2008, 2012), 2008. gadā Pekinā izcīnot bronzas medaļu. Pārstāvēja Krievijas izlasi 2009. gada Eiropas čempionātā, kas notika Latvijā, tās sastāvā izcīnot sudraba medaļu. 2014. gada augustā viņa noslēdza līgumu ar vīriešu NBA klubu Sanantonio "Spurs", kļūstot par galvenā trenera Grega Popoviča asistenti. B. Hemona kļuva par otro sievieti līgas vēsturē, kas bijusi šajā amatā, taču pirmā, kas par to saņem atalgojumu un kam šis ir pamatdarbs. 2015. gada vasarā, vadot "Spurs" komandu vasaras līgā (komandas sastāvā spēlēja arī Dairis Bertāns), B. Hemona kļuva par pirmo sievieti, kas vadījusi NBA komandu spēlē kā galvenā trenere. 2020. gada 30. decembra spēlē pret Losandželosas "Lakers", pēc tam, kad G. Popovičs tika izraidīts no zāles, B. Hemona kļuva par pirmo sievieti, kas vadījusi NBA komandu kā galvenā trenere oficiālā NBA spēlē (piedzīvots zaudējums 107—121). 2021. gada decembrī B. Hemmona noslēdza līgumu ar WNBA klubu Lasvegasas "Aces", kļūstot par tā galveno treneri. Līgums paredzēja, ka viņa kļūs par vislabāk apmaksāto WNBA treneri, kā arī nodrošināja sezonas pabeigšanu "Spurs" treneru komandā. Jau savā pirmajā sezonā kā Lasvegasas "Aces" galvenā trenere viņa 2022. gada vasarā kļuva par WNBA čempioni, tādējādi kļūstot par pirmo debitanti galvenā trenera amatā, kas uzvar čempionātā. «Becky Hammon hired to Spurs' staff». ESPN. 2014. gada 5. augustā. Skatīts: 2014. gada 6. augustā. Nick Selbe. «Becky Hammon Becomes First Woman to Lead NBA Team After Gregg Popovich's Ejection». Sports Illustrated, 2020. gada 30. decembris. Skatīts: 2020. gada 30. decembris. «Spurs' Hammon 1st woman to direct NBA team». ESPN.com (angļu). 2020-12-31. Skatīts: 2021-03-23. Vikikrātuvē par šo tēmu ir pieejami multivides faili. Skatīt: Bekija Hemmona. Olympedia profils (angliski) Basketball Reference WNBA spēlētājas profils (angliski) WNBA spēlētājas profils (angliski) Eurobasket spēlētāja(-s) profils (angliski) Eurobasket trenera(-es) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Russiabasket profils (krieviski)