Angelikskābe (cis-2-metil-2-butēnskābe, α-metilizokrotonskābe, cis-α,β-dimetilakrilskābe, СН3−CH=С(СН3)–СООН) pieder pie nepiesātinātajām cis karbonskābēm. Angelikskābe ir bezkrāsaini prizmatiski (monoklīni) kristāli ar kodīgu smaku. Angelikskābei ir trans struktūrizomērs — tiglīnskābe. Atrodama daudzos čemurziežu dzimtas augos, piemēram, dižzirdzeņu (Angelica archangelica) saknēs. No tā cēlies vielas nosaukums. Angelikskābe atrasta arī dažu skrejvaboļu aizsargsekrētā. Karsējot vai apstrādājot ar sērskābi, angelikskābe pārgrupējas par tiglīnskābi. Lieto medicīnā kā nomierinošu līdzekli.