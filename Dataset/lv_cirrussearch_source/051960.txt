Dirks Verners Novickis (vācu: Dirk Werner Nowitzki; dzimis 1978. gada 19. jūnijā Vircburgā, Vācijā) ir bijušais vācu basketbolists, kas spēlēja spēka uzbrucēja pozīcijā, Vācijas basketbola izlases spēlētājs. Gandrīz visu profesionālā basketbola karjeru pārstāvēja NBA klubu Dalasas "Mavericks", kuras sastāvā 2011. gadā kļuva par NBA čempionu, kļūstot arī par finālsērijas vērtīgāko spēlētāju. Būdams 2,13 m garš, D. Novickis bija universāls spēlētājs ar ļoti labu tālo un pustālo metienu, varēja spēlēt arī vieglā uzbrucēja pozīcijā, bet tikpat labi arī cīnīties zem groza kā centrs. Pirms karjeras NBA D. Novickis spēlēja Vācijas Bundeslīgas klubā Vircburgas DJK. 1998. gada NBA draftā viņu izraudzījās Milvoki "Bucks" ar kopējo 9. kārtas numuru, taču spēlētājs uzreiz tika aizmainīts uz Dalasas "Mavericks", kur viņš nospēlēja visu NBA karjeru. Jau kopš 2001. gada D. Novickis kļuva par komandas līderi. 2006. gadā viņš komandu aizveda līdz NBA finālsērijai (pats kļūstot par sezonas vērtīgāko spēlētāju), bet 2011. gadā "Mavericks" ar D. Novicki sastāvā izcīnīja NBA čempiontitulu, kā arī viņš tika atzīts par finālsērijas vērtīgāko spēlētāju. D. Novickim pieder virkne kluba rekordu, viņš ir vienīgais "Mavericks" spēlētājs, kas ticis iekļauts NBA simboliskajā pirmajā izlasē (četras reizes). 2006. gadā viņš kļuva par vienīgo Eiropā dzimušo spēlētāju, kas ticis atzīts par NBA sezonas vērtīgāko spēlētāju. Piedalījies 11 NBA Visu zvaigžņu spēlēs. 2019. gadā D. Novickis noslēdza savu ilgo un panākumiem bagāto karjeru kā sestais pēc karjeras laikā gūtajiem punktiem NBA. D. Novickis bija Vācijas basketbola izlases spēlētājs kopš 1997. gada. Viņš bija neapstrīdams komandas līderis 21. gadsimta pirmās desmitgades lielākajos panākumos, kad tika izcīnīta bronzas medaļa 2002. gada Pasaules čempionātā un sudraba medaļa 2005. gada Eiropas čempionātā. 2005. un 2011. gadā nosaukts par FIBA Eiropas gada labāko basketbolistu. D. Novickis ir 2011. gada Vācijas Gada sportists. 2016. gadā paziņoja par karjeras beigām nacionālajā izlasē. Vikikrātuvē par šo tēmu ir pieejami multivides faili. Skatīt: Dirks Novickis. Oficiālā mājaslapa NBA profils (angliski) Basketball Reference profils (angliski) Databasebasketball.com statistika (angliski) Basketball-Bundesliga profils[novecojusi saite] (vāciski) IMDb profils (angliski) Mūsdienu labākie basketbolisti 1. daļa — Dirks Novickis