Pēteris fon Meijendorfs (vācu: Peter Leonhard Suidigerius von Meyendorff, krievu: Пётр Казимирович Мейендорф; 1796—1863) bija vācbaltiešu izcelsmes Krievijas Impērijas diplomāts. Napoleona karu dalībieks. Cēlies no Meijendorfu dzimtas. Dzimis Rīgā 1796. gada 8. augustā Krievijas Impērijas ģenerāļa un Rīgas vietniecības pārvaldnieka Kazimira fon Meijendorfa (1749—1813) ģimenē. Kopā ar saviem brāļiem Kazimiru un Georgu viņš mācījās Mecas licejā (Lycee Impériale). Piedalījās 1812. gada kara kaujās un 1813.-1814. gada Krievijas armijas karagājienā uz Parīzi. 1814. gadā viņu iecēla par Krievijas Impērijas vēstniecības sekretāru Spānijā, vēlāk Austrijā un Nīderlandē. 1832. gadā viņš kļuva par Krievijas vēstnieku Virtembergas karalistē, 1839. par vēstnieku Prūsijas karalistē, 1850. gadā par vēstnieku Austrijas impērijā. 1854. gadā Pēteris fon Meijendorfs kļuva par Krievijas Impērijas Valsts padomes un Ministrijas komitejas locekli. 1857. gadā iecelts par Pēterburgas galma oberhofmeisteru (обер-гофмейстер). Miris 1863. gada 9. martā Pēterburgā. Astaf von Transehe-Roseneck. Genealogisches Handbuch der Baltischen Ritterschaften. Teil 1, 1: Livland, Görlitz 1929; S. 514