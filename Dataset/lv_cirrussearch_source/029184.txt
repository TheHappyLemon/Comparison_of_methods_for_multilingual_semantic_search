Mihails Mjasņikovičs (baltkrievu: Міхаіл Уладзіміравіч Мясніковіч, krievu: Михаил Владимирович Мясникович; dzimis 1950. gada 6. maijā) ir Baltkrievijas politiķis. No 2010. līdz 2014. gadam viņš bija Baltkrievijas premjerministrs. Mihails Mjasņikovičs dzimis Ņasvižas rajonā. 1972. gadā absolvēja Brestas inženierceltniecības institūtu, bet 1989. gadā — Minskas Augstāko partijas skolu. No 1985. līdz 1986. gadam bija Baltkrievijas Komunistiskās partijas Minskas pilsētas sekretārs. No 1986. līdz 1990. gadam — Baltkrievijas Komunālās saimniecības ministrs. No 1991. līdz 1994. gadam — Baltkrievijas premjerministra pirmais vietnieks. 1994. gada prezidenta vēlēšanās Mjasņikovičs vadīja Lukašenko galvenā pretinieka Vjačeslava Kebiča vēlēšanu štābu. Pēc Lukašenko uzvaras vēlēšanās viņš tika uzaicināts strādāt pie Lukašenko un no 1996. līdz 2001. gadam bija Lukašenko administrācijas vadītājs. No 2000. līdz 2010. gadam Mjasņikovičs vadīja Baltkrievijas Nacionālo zinātņu akadēmiju. 2010. gada 28. decembrī Mihails Mjasņikovičs tika iecelts par Baltkrievijas premjerministru, nomainot amatā Sergeju Sidorski. Šo amatu viņš pildīja līdz 2014. gada 27. decembrim, kad viņu nomainīja Andrejs Kobjakovs. 2015.—2019. gadā bija Baltkrievijas Nacionālās Sapulces Republikas Padomes priekšsēdētājs. Vikikrātuvē par šo tēmu ir pieejami multivides faili. Skatīt: Mihails Mjasņikovičs.