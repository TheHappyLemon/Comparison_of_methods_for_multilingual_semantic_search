Antonio Džovinaci (itāļu: Antonio Giovinazzi; dzimis 1993. gada 14. decembrī) ir profesionāls itāļu sacīkšu braucējs, kurš pašlaik (2021) startē Formula 1 sacīkstēs, pārstāvot Alfa Romeo komandu. 2016. gadā kļuvis par GP2 sērijas vicečempionu. 2016. gada decembrī tika oficiāli paziņots, ka Antonio Džovinaci ir piekritis kļūt par 2017. gada Ferrari komandas testpilotu, kas tādējādi viņam paver tuvāku iespēju ar laiku nokļūt arī Pirmās formulas autosacīkšu čempionātā. Debiju Formula 1 sacīkstēs piedzīvojis 2017. gada Austrālijas Grand Prix Sauber komandas sastāvā aizstājot savainoto Paskalu Vērleinu. 2019. gadā Džovinaci parakstīja līgumu ar Alfa Romeo, kļūstot par pilnvērtīgu Formula 1 pilotu. 2016. gada septembrī Antonio Džovinaci tika dota iespēja izmēģināt Ferrari komandas simulatoru tās bāzes vietā Maranello pilsētā Itālijā. Savukārt tā paša gada decembrī tika oficiāli paziņots, ka Džovinaci ir piekritis kļūt par 2017. gada Ferrari komandas testpilotu un trešo braucēju. Sakarā ar vācu pilota Paskala Vērleina gūtajiem savainojumiem 2017. gada janvārī aizvadītajās The Race of Champions autosacīkstēs, Antonio Džovinaci 2017. gada februāra beigās un marta sākumā tika dota iespēja aizvadīt četru dienu ilgu pirmsezonas testu sesiju Sauber komandas sastāvā. Tā kā Vērleins nebija pietiekami labā fiziskajā formā, lai varētu aizvadīt sacīksti, Džovinaci tika dota iespēja debitēt Pirmajā Formulā Austrālijas Grand Prix, kur viņš finišēja 12. vietā. Džovinaci aizvietoja Vērleinu arī Ķīnas Grand Prix, kur viņš avarēja gan kvalifikācijā, gan sacīkstē. 2017. gada sezonas turpinājumā Džovinaci piedalījās 7 piektdienas testos Haas komandas sastāvā. Viņš saglabāja Sauber un Ferrari rezerves un testu pilota lomu 2018. gada sezonā, piedaloties 6 piektdienas testos Sauber sastāvā. 2019. gadā Džovinaci parakstīja līgumu ar Alfa Romeo (komandu, kas iepriekš bija zināma ar nosaukumu Sauber), kļūstot par pilnvērtīgu Formula 1 pilotu, aizstājot Markusu Ēriksonu. Viņa komandas biedrs bija 2007. gada F1 čempions Kimi Reikenens. Pirmos punktus Formula 1 karjerā Džovinaci guva Austrijas Grand Prix, finišējot 10. vietā. Singapūras Grand Prix viņš četrus apļus bija sacīkstes līderis, kad līderi bija veikuši pitstopu. Brazīlijas Grand Prix Džovinaci sasniedza savu karjeras labāko rezultātu, finišējot 6. vietā, vēlāk tiekot pacelts uz 5. vietu Luisa Hamiltona soda dēļ. Kopumā 2019. gada sezonā viņš guva 14 punktus, sezonu beidzot 17. vietā kopvērtējumā, atpaliekot no komandas biedra Reikenena, kurš finišēja 12. vietā ar 43 punktiem. Džovinaci turpināja pārstāvēt Alfa Romeo arī 2020. gada sezonā. Sezonas pirmajā sacīkstē, Austrijas Grand Prix guva punktus, finišējot 9. vietā pēc deviņu citu dalībnieku izstāšanās. Toskānas Grand Prix viņš bija iesaistīts nopietnā negadījumā sacīkstes atsākšanas laikā, kura rezultātā četri piloti izstājās. Džovinaci guva punktus vēl divās sacīkstēs, finišējot 10. vietā Eifeļa Grand Prix, kā arī Emīlijas-Romanjas Grand Prix. Sezonu Džovinaci beidza 17. vietā kopvērtējumā. 4 gūtie punkti bija tieši tikpat, cik guva komandas biedrs Reikenens. Pablo Elizalde. «Giovinazzi joins Ferrari F1 team as third driver». motorsport.com, 2016. gada 19. decembris. Arhivēts no oriģināla, laiks: 2018. gada 27. jūlijā. Skatīts: 2017. gada 17. februāris. «Giovinazzi gets Ferrari simulator run». pitpass.com. 2016. gada 5. septembris. Skatīts: 2017. gada 18. februāris. Aldis Putniņš. «Paskāls Verleins izlaidīs 1. testus Barselonā, viņa vietā stāsies Antonio Džovinaci». f1.lv, 2017. gada 17. februāris. Skatīts: 2017. gada 17. februāris. «Pascal Wehrlein not to start at the Australian Grand Prix». Skatīts: 2017. gada 25. marts. SauberF1. «Preview – 2017 Formula One Heineken Chinese Grand Prix & Gulf Air Bahrain Grand Prix». Skatīts: 2017. gada 3. aprīlis. STATS F1. «Antonio GIOVINAZZI - Involvement • STATS F1». www.statsf1.com (angļu). Skatīts: 2018. gada 14. novembris. «Antonio Giovinazzi: Italian to partner Kimi Raikkonen at Sauber next season». 2018. gada 25. septembris. Skatīts: 2018. gada 27. septembris – caur www.bbc.co.uk. Oficiālā tīmekļa vietne