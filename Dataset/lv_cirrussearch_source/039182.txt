Frankfurtes Hānas lidosta (vācu: Flughafen Frankfurt-Hahn) ir zemo cenu aviokompāniju un kravas pārvadājumu lidosta Vācijā, Reinzemes-Pfalcas federālajā zemē. Izvietojusies Vācijas rietumu daļā, ierīkota bijušās ASV karabāzes vietā. Lidosta nosaukta pēc Frankfurtes pie Mainas pilsētas, lai arī atrodas 120 km no tās. Viena no Ryanair bāzes lidostām. Lidostai ir viens skrejceļš un divi pasažieru un viens kravas terminālis. 1951. gadā Francijas okupācijas spēki izbūvēja aviobāzi, kas 1952. gada septembrī pārgāja ASV karaspēka pārziņā. Hānas aviobāze ilgus gadus bija viena no galvenajām Aukstā kara rietumu sabiedroto atbalsta bāzēm, kur bāzējās iznīcinātāji. Aukstā kara beigās bāzi uzturēja ap 13 000 militārpersonu un civilo līgumdarbinieku. 1993. gadā aviācijas bāzi pārņēma civilā administrācija, kas nolēma reorganizēt to par civilo zemo cenu kompāniju lidostu. Sākotnēji lidostas nosaukums bija Reinas-Mozeles lidosta (vācu: Rhein-Mosel-Flughafen), bet, līdz ar Ryanair ienākšanu 1999. gadā, tā tika pārdēvēta tagadējā vārdā. Pirmsākumos viens no lielākajiem investoriem un lidostas operators bija Frankfurtes pie Mainas lidostas operators Fraport, bet 2009. gadā tas pārdeva savu daļu federālajai zemei. 2009. gadā no Hānas lidostas tika pārvesta visu laiku smagākā viengabala krava — ar An 225 Mriya uz Armēniju tika transportēts 189,98 tonnas smags ģenerators gāzes elektrostacijai. «Frankfurt-Hahn Airport sets world record in air freight». Arhivēts no oriģināla, laiks: 2017. gada 27. decembrī. Skatīts: 2017. gada 15. augustā. Vikikrātuvē par šo tēmu ir pieejami multivides faili. Skatīt: Frankfurtes Hānas lidosta.