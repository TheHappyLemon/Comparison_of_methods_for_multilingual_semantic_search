Vasiliki Papatanasiu, baronese fon Rufina (grieķu: Βασιλική Παπαθανασίου, dzimusi 1949. gada 23. augustā), ir grieķu izcelsmes Vācijas dziedātāja ar ilgu starptautisko karjeru, pazīstama ar savu skatuves vārdu Vikija Leandrosa (grieķu: Βίκυ Λέανδρος, vācu: Vicky Leandros). Viņas tēvs ir dziedātājs, mūziķis un komponists Leandross Papatanasiu (pazīstams arī kā Leo Leandross, kā arī Mario Panass). 1972. gadā Vikija Leandrosa uzvarēja Eirovīzijas dziesmu konkursā ar dziesmu Après Toi, pārstāvot Luksemburgu. Dzimusi Grieķijā, Kerkīrā. 1958. gadā vecāki viņu aizveda uz Rietumvāciju, kur pēc vecāku šķiršanās viņa palika pastāvīgi pie sava tēva, dziedātāja Leandrosa Papatanasiu. 1965. gadā Leandrosa uzsāka dziedātājas karjeru, izdeva savu pirmo singlu. 1967. gadā viņa saņēma piedāvājumu pārstāvēt Eirovīzijas dziesmu konkursā Luksemburgu ar dziesmu L'amour est bleu. Viņa ierindojās ceturtajā vietā, bet dziesma kļuva par vienu no gada lielākajiem pasaules hītiem, un to ieskaņoja arī citi mākslinieki. Drīz viņa dziedāja astoņās valodās, un viņas albumi, singli un EP tika pārdoti visā pasaulē. 1971. gadā viņa sāka lietot skatuves vārdu Vikija Leandrosa (pirms tam lietoja tikai vārdu Vikija). 1972. gadā viņa otro reizi pārstāvēja Luksemburgu Eirovīzijā un uzvarēja konkursā ar dziesmu Après Toi. Tulkots angļu valodā, tas bija arī hīts Apvienotajā Karalistē, sasniedzot otro vietu Apvienotās Karalistes singlu topā. Visā pasaulē disku pārdeva vairāk nekā sešos miljonos eksemplāru un dziedātāju apbalvoja ar zelta disku. Leandrosa dziesmu ierakstīja septiņās valodās. 1976. gadā viņa parakstīja vairāku miljonu dolāru līgumu ar CBS Records par albumu izlaišanu ASV tirgū. Pēc atgriešanās Eiropā Leandrosa izdeva dažādu žanru albumus, kuros bija vācu tautas mūzika un Ziemassvētku dziesmas. 1981. gadā viņa ierakstīja albumu Love is Alive, tostarp duetus ar Demisu Russu, Džoniju Holideju un ASV zvaigzni Deividu Soulu Apvienoto Nāciju Organizācijas labā. 1990. gados atjaunojās Leandrosas popularitāte Grieķijā — vispirms tika atkārtoti izdoti Leandrosas agrīnie albumi vinila formātā un vēlāk tie ar papildus dziesmām tika izdoti CD formātā. No 1995. līdz 1998. gadam Leandrosa sadarbojās ar vācu hītu veidotāju Džeku Vaitu un izdeva trīs Top-10 albumus, kā arī filmas "Titāniks" dziesmas My Heart Will Go On vācu versiju. 2000. gados Leandrosa sāka producēt savus ierakstus. Albums Jetzt bija veiksmīgs, un viņas kompozīcijas saņēma kritiķu atzinību. Albumā bija iekļauts viņas duets ar Krisu De Burgu. 2003. gadā viņa ierakstīja jaunu albumu Tragoudi Alliotiko ar Mikisa Teodorakisa dziesmām. Albums guva panākumus Vācijā, Centrāleiropā un Grieķijā. 2003. gadā Leandrosa saņēma divus prestižus apbalvojumus no Grieķijas valdības par grieķu kultūras un mūzikas popularizēšanu ārvalstīs un balvu no Grieķijas pareizticīgo baznīcas par darbu Āfrikas nabadzīgo bērnu labā. 2005. gadā tika izdots dubultalbums Ich Bin Wie Ich Bin, kurā bija jauni dziesmu ieraksti. Viņas jubilejas tūre Eiropā sākās 2006. gada februārī. 2009. gada martā Leandrosa izdeva CD ar nosaukumu Möge der Himmel. Nākamajā albumā Zeitlos (2010) bija franču dziesmas un pasaules hīti, kas ierakstīti vācu valodā. 2015. gadā tika izdots jauns studijas albums ar nosaukumu Ich weiss, dass ich nichts weiss, kurā Leandrosa vairumam dziesmu mūziku un vārdus bija sacerējusi pati. 2006. gada 15. oktobrī Vasiliki fon Ruffina (Vikija Leandrosa) tika ievēlēta Grieķijas ostas pilsētas Pirejas domē no partijas PASOK saraksta. Viņa bijusi arī Pirejas vicemēre. 2008. gada jūnijā tika paziņots, ka Leandrosa nolēmusi atstāt savu vietu Grieķijas politikā, norādot, ka viņai bijusi pārāk liela darba slodze, lai izpildītu savus politiskos pienākumus, un ka kļuvis neiespējami savienot šos pienākumus ar dziedātājas karjeru. «Vicky Leandros - Biografie WHO'S WHO». whoswho.de. 1952 per her official website Arhivēts 2021. gada 4. novembrī, Wayback Machine vietnē.; confirmed per lawyer (bildblog.de); article about her 60th birthday in 2012 [1], and as per Arhivēts January 28, 2003, Wayback Machine vietnē. Seeking out more about the 1972 contest?, Eurovision.tv, Retrieved 22 August 2016 David Roberts. British Hit Singles & Albums (19th izd.). London : Guinness World Records Limited, 2006. 315. lpp. ISBN 1-904994-10-5. Joseph Murrells. The Book of Golden Discs (2nd izd.). London : Barrie and Jenkins Ltd, 1978. 315. lpp. ISBN 0-214-20512-6. Vikijas Leandrosas biogrāfija Arhivēts 2014. gada 27. februārī, Wayback Machine vietnē., vickyleandrosonline.eu; Atjaunināts: 2014 gada 24. februārī. [novecojusi saite] Vikikrātuvē par šo tēmu ir pieejami multivides faili. Skatīt: Vikija Leandrosa. IMDb profils (angliski) Brockhaus Enzyklopädie raksts (vāciski)