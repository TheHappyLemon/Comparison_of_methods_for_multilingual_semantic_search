Fosheima pussala (angļu: Fosheim Peninsula) ir ap 160 km gara un no 60 līdz 90 km plata pussala Kanādas ziemeļos. Administratīvi ietilpst Nunavutas teritorijas Kikiktālukas reģionā. Izvietojusies Elsmīra salas rietumos. Izstiepta ziemeļrietumu—dienvidaustrumu virzienā, ziemeļos un ziemeļaustrumos krastus apskalo Grīlija fjords un tā atzars Kaņona fjords, rietumos — Jūrikas šaurums, dienvidos — Baifjords un Irēnes līcis. Rietumu krastā pussalā iegriežas Slidres un Vesles fjordi. Pussalas teritoriju aizņem arktiskais tuksnesis — rietumdaļā galvenokārt zemienes, bet austrumdaļā nelielas kalnu grēdas. Augstākajās grēdās nelieli ledāji. Pussalā novērots Kanādā zemākais nokrišņu daudzums — 64 mm gadā. Mīt muskusvērši, polārzaķi un vilki, vairākas putnu sugas. Pussalu pirmā atklāja amerikāņa Adolfusa Grīlija ekspedīcija 1881. gadā. Detāli apsekoja Oto Sverdrupa ekspedīcija 1899. gadā un nosauca to par godu ekspedīcijas dalībniekam Ivaram Fosheimam. Kopš 1947. gada pussalas ziemeļrietumos Slidres fjorda krastā darbojas Kanādas polārstacija Jūrika, bet kopš 1992. gada — PEARL pētniecības stacija. The Canadian Encyclopedia. Fosheim Peninsula