Arktikugoļ vai Valsts trests «Arktikugoļ» (krievu: Федеральное государственное унитарное предприятие «Государственный трест «Арктикуголь» Министерства энергетики Российской Федерации) ir Krievijas kalnrūpniecības uzņēmums, kas savas aktivitātes veic Norvēģijai piederošajā Svalbāras arhipelāgā. Dibināts 1931. gadā, bet darbību Svalbārā uzsāka 1932. gadā, kad uzņēmums nopirka Nīderlandes kompānijai piederošo koncesiju Barencburgā. Uzņēmumam Svalbārā pieder trīs kalnraču ciemati ar raktuvēm — joprojām funkcionējošā Barencburga, iekonservētā Piramidene un pamestā Grumanta — kopā 251 km². Funkcionējošajās akmeņogļu raktuvēs Barencburg gadā iegūst ap 120 000 tonnu ogļu, kas tiek patērētas uz vietas un piegādātas patērētājiem Eiropā. Uzņēmums uztur arī Barencburgas un Piramidenes komunālo saimniecību (dzīvojamo fondu, palīgsaimniecības, elektrostaciju, slimnīcu, kultūras un sporta kompleksu, bērnudārzu u.c). Pēdējā laikā uzņēmuma darbība tiek diversificēta, attīstot arī citas nozares, sevišķi tūrismu un zinātniski pētniecisko darbību. Трест Арктикуголь