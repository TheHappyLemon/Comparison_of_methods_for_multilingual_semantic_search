Marks Lorenss Peitī (Mark Laurence Pathy, dzimis 1969. gada jūlijs) ir Kanādas uzņēmējs, filantrops. 2022. gadā Peitī kā kosmiskais tūrists veica kosmisko lidojumu ar kosmosa kuģi Ax-1. Marks Peitī piedzima 1969. gada jūlijā. Viņa māte Konstance dzimusi Nīderlandē. Tēvs Lorenss Peitī dzimis Ēģiptē ungāru vecākiem un ir bijušā Kanādas premjerministra Pola Mārtina tuvs draugs un bijušais biznesa partneris. Peitī uzauga Monreālā un mācījās Selwyn House School, kur starp klasesbiedriem bija nākamais politiķis Gregs Fērguss un uzņēmēji Vinčenzo Guco un Maikls Penners. 1993. gadā viņš Toronto Universitātē ieguva bakalaura grādu, un 1998. gadā INSEAD ieguva maģistra grādu. Peitī strādāja reklāmas nozarē Toronto. 1999. gadā viņš pārgāja darbā beramkravu kuģniecības uzņēmumā Fednav International Ltd., kur bija valdes priekšsēdētājs un direktors, kā arī tā mātes uzņēmuma Fednav Ltd. priekšsēdētājs, līdzdirektors un direktors. 2015. gadā Marks Peitī kļuva par Monreālā bāzētā mūzikas, mediju un tehnoloģiju uzņēmuma Stingray Group, Inc. padomes locekli. 2017. gadā viņš kļuva par Stingray Group padomes priekšsēdētāju. Peitī ir investīciju uzņēmuma Mavrik Corp. priekšsēdētājs. Viņš ir arī 5 citu uzņēmumu valdes loceklis. Peitī ģimenes fondam (Pathy Family Foundation), ko viņš vada kā sekretārs, ir vairāk nekā 252 miljonu Kanādas dolāru vērti aktīvi (2018. gadā). Marks Peitī un viņa sieva Džesika veica līdzekļu vākšanas kampaņu Monreālas Ebreju galvenās slimnīcas fondam, kas sasniedza 5,5 miljonus dolāru. Viņš ir arī Dans la Rue un Monreālas Bērnu slimnīcas fonda valdes un izpildkomitejas loceklis. 2021. gada 26. janvārī Hjūstonā bāzētais uzņēmums Axiom Space paziņoja, ka Marks Peitī dosies uz Starptautisko kosmosa staciju (SKS) ASV uzņēmuma SpaceX kosmosa kuģa Crew Dragon misijas Ax-1 (Axiom Mission 1) četru cilvēku daudznacionālās apkalpes sastāvā. Marka Peitī kosmiskais lidojums sākās 2022. gada 8. aprīlī, esot kosmosa kuģa Endeavour misijas speciālistam misijā Ax-1. Kopā ar viņu kosmosā devās Maikls Lopess-Alegrija (komandieris), Lerijs Konors un Eitans Stibe. Šī bija pirmā pilnībā privātā apkalpe, kas apmeklējusi SKS. Nolaižamais aparāts uz Zemes atgriezās 25. aprīlī, kosmosā pavadot 17 dienas. Kosmisko lidojumu kopsavilkums: Vikikrātuvē par šo tēmu ir pieejami multivides faili. Skatīt: Marks Peitī. Mark Pathy, CEO & CHAIRMAN MAVRIK (angliski) Mark Pathy| Ax-1 Mission Specalist Axiom Space (angliski) Марк Лоренс Пати astronaut.ru (krieviski)