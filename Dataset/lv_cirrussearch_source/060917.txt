Vīnkalnu sīpols (latīņu: Allium vineale) ir amariļļu dzimtas suga. Savvaļā tā ir sastopama galvenokārt Eiropā un ir ieviesta Amerikā. Latvijā vīnkalnu sīpols ir sastopams reti, pārsvarā Daugavas ielejā un Kurzemes piejūras daļā. Augs ir ierakstīts Latvijas Sarkanajā grāmatā 3. kategorijā. Vīnkalnu sīpols ir daudzgadīgs, 30—80 cm garš lakstaugs ar olveidīgu sīpolu. Stublājam ir 3—4 šauras, cilindriskas, 10—20 cm garas un 0,2—0,4 cm platas lapas, kas novietotas pie pamata dobas un atrodas stublāja lejasdaļā. Lapas virspusē ir šaura renīte. Lapas diezgan ātri nokalst. Ziedkopa ir ar vienu vīkala lapu, kas ir īsāka nekā čemurs un ātri nokrīt. Ziedkopā ir daudzas vairvasiņas, kas nogatavojoties kļūst dzeltenbrūnas vai iesārti violetas. Dažreiz ziedu vispār nav. Ziedu maz, ja tie ir, tad tie ir tumšvioleti, stāvi, garos kātos, veidojas vairvasiņu čemura centrā un uzzied, kad stublājs sāk nokalst. Putekšņlapām ir īlenveidīgi zobiņi uz kātiņa, tās ir aptuveni divreiz garākas nekā apziednis. Zied jūnija beigās un jūlijā. «vīnkalnu sīpols - Allium vineale L. - Augi - Latvijas daba». www.latvijasdaba.lv. Skatīts: 2022-03-27. Vikikrātuvē par šo tēmu ir pieejami multivides faili. Skatīt: Vīnkalnu sīpols. Encyclopædia of Life raksts (angliski)