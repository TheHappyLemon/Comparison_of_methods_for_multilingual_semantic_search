Donovans Beilijs (angļu: Donovan Bailey; dzimis 1967. gada 16. decembrī) ir bijušais Kanādas vieglatlēts, startēja sprinta distancēs. Dzimis Jamaikā, 13 gadu vecumā emigrēja uz Kanādu. Sākumā spēlēja basketbolu, 1991. gadā pievērsās vieglatlētikas 100 m sprintam, taču vienīgi 1994. gadā tam pievērsās nopietni. 1995. gada Pasaules čempionātā izcīnīja zelta medaļu gan 100 m, gan Kanādas komandas sastāvā 4×100 m stafetē. 1996. gadā pirms Olimpiskajām spēlēm uzstādīja Pasaules rekordu 50 m distancē (5,56 s) telpās, kas vēl joprojām ir Pasaules rekords. 1996. gada vasaras olimpiskajās spēlēs Beilijs kļuva par čempionu gan 100 m, gan Kanādas komandas sastāvā 4×100 m stafetē. 100 m sprintā uzvarēja ar jaunu Pasaules rekordu (9,84 s), tādējādi kļūstot par pirmo Kanādas sprinteri, kas bez dopinga palīdzības 100 m distanci veicis ātrāk par 10 sekundēm. 1997. gada Pasaules čempionātā izcīnīja zelta medaļu Kanādas komandas sastāvā 4×100 m stafetē. Pēc 1997. gada sezonas Beilijam plīsa viņa Ahilleja cīpsla, nākamajā gadā paziņoja par karjeras beigšanu. Beilija 9,84 s Pasaules rekorda statusā noturējās līdz 1999. gadam, kad to pārspēja amerikānis Moriss Grīns, Olimpisko spēļu rekorda statusā noturējās līdz 2008. gadam, kad to pārspēja jamaikietis Useins Bolts. 1997. gada jūnijā Kanādā tika aizvadītas 150 m skrējiena sacensības starp Beiliju un Maiklu Džonsonu, lai noskaidrotu, kurš ir "pasaules ātrākais vīrietis". Beilijs uzvarēja, distanci veicot 14,99 sekundēs. Oficiālā tīmekļa vietne Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlēta profils (angliski) IMDb profils (angliski)