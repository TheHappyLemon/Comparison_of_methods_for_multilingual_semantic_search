Valteri Filpula (somu: Valtteri Filppula; dzimis 1984. gada 20. martā) ir somu hokejists, centra uzbrucējs. Pašlaik (2024) Filpula pārstāv Šveices hokeja līgas klubu Genève-Servette HC. Profesionāļa karjeru Filpula uzsāka 2003.—04. gada sezonā, kad uzsāka spēlēt SM līgas kluba Helsinku "Jokerit" sastāvā. Kluba rindās uzbrucējs aizvadīja divas sezonas. 2005.—06. gada sezonu Filpula aizvadīja Amerikas hokeja līgas kluba Grandrepidsas "Griffins" sastāvā, četras spēles aizvadot arī NHL kluba Detroitas "Red Wings" rindās. Jau nākamajā sezonā uzbrucējs "Red Wings" sastāvā bija nostiprinājies. 2007.—08. gada sezonā Filpula kopā ar "Red Wings" izcīnīja Stenlija kausu. 2011.—12. gada sezona izvērtās par rezultatīvāko Filpulas NHL karjerā, to noslēdzot kā trešais rezultatīvākais komandas uzbrucējs. 2012.—2013. gada NHL lokauta Filpula spēlēja SM līgas kluba Helsinku "Jokerit" sastāvā, taču pēc sezonas beigām no "Red Wings" pārcēlās uz Tampabejas "Lightning", noslēdzot ar klubu piecu gadu līgumu. 2015. gadā kopā ar "Lightning" sasniedza Stenlija kausa finālsēriju. 2017. gada 1. martā tika aizmainīts uz Filadelfijas "Flyers". 2018. gada jūlijā noslēdza viena gada līgumu ar Ņujorkas "Islanders". 2019. gada jūlijā kā brīvais aģents pārgāja uz Detroitas "Red Wings". Somijas hokeja izlases sastāvā izcīnījis bronzu 2010. gada olimpisko spēļu turnīrā, spēlējis arī 2012. gada Pasaules čempionātā. Bija iekļauts arī 2014. gada olimpisko spēļu turnīra izlases sastāvā, taču traumas dēļ uz turnīru nedevās. Vēlāk piedalījās arī 2016. gada Pasaules kausa izcīņā un gada 2017. gada Pasaules čempionātā. 2022. gada ziemas olimpiskajās spēlēs Pekinā izlases sastāvā kļuva par olimpisko čempionu. 2022. gadā izcīnīja zelta medaļu arī Pasaules čempionātā. Līdz ar to Filpula kļuva par pirmo somu hokejistu, kurš iekļuvis Trīs zeltu klubā, jo pirms tam bija izcīnījis arī Stenlija kausu. «Filppula signs two-year contract with Red Wings». NHL.com (en-US). Skatīts: 2019-07-01. «Valtteri Filppula Becomes 30th Member of Triple Gold Club». thehockeynews.com (angļu). 2022. gada 29. maijs. Skatīts: 2022. gada 31. maijā. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)