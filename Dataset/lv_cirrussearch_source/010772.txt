Jakubs Klepišs (čehu: Jakub Klepiš; dzimis 1984. gada 5. jūnijā) ir čehu hokejists, centra uzbrucējs, Čehijas hokeja izlases dalībnieks. Pašlaik (2022) Klepišs spēlē Čehijas Ekstralīgas klubā Kladno "Rytíři". Savu karjeru Klepišs uzsāka Prāgas "Sparta" kluba sistēmā, 2002.—03. sezonā debitējot arī tās Čehijas Ekstralīgas klubā. 2004. gada vasarā Klepišs pārcēlās uz Ziemeļameriku, aizvadot sezonu Amerikas hokeja līgā, bet 2005.—06. sezonā debitēja arī NHL, aizvadot 25 spēles Vašingtonas "Capitals" rindās. 2007.—08. sezonas vidū Jakubs atgriezās Prāgā. 2008.—09. un 2009.—10. sezonu Klepišs aizvadīja KHL kluba Omskas "Avangard" rindās. Klepišs piedalījās arī 2009. gada KHL Zvaigžņu spēlē. 2010. gada vasarā uzbrucējs pievienojās Ufas "Salavat Julajev", kopā ar klubu izcīnot Gagarina kausu. Nākamajā sezonā Klepišs šo panākumu atkārtoja jau Maskavas "Dinamo" rindās, esot arī visas sērijas izšķirošo vārtu autors. 2012. gada vasarā Klepišs pievienojās Prāgas "Lev" sastāvām. 2013.—14. gada sezonā kopā ar "Lev" sasniedza Gagarina kausa finālu, tajā gan septiņās spēlēs piekāpjoties Magņitogorskas "Metallurg". Pēc sezonas beigām Klepišs komandu pameta, jūnija nogalē noslēdzot līgumu ar Zviedrijas hokeja līgas klubu Färjestad BK. Nākamās sezonas vidū Klepišs atgriezās Čehijas Ekstralīgā. Turpmākajos gados spēlēja dažādās līgas komandās. Čehijas hokeja izlases rindās spēlējis piecos pasaules čempionātos, 2010. gadā kopā ar izlasi izcīnot arī Pasaules čempiona titulu. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)