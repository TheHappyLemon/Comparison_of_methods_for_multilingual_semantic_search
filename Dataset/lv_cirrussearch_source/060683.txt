Ukrainas bruņotie spēki (UBS) (ukraiņu: Збройні сили України (ЗСУ)) ir militāra organizācija, kas paredzēta Ukrainas neatkarības un teritoriālas neaizskaramības nodrošināšanai, militāri aizstāvot valsts suverenitāti un realizējot militāru drošību. Bruņotie spēki tiek komplektēti, iesaucot militārajā dienestā vīriešus no 18 līdz 27 gadiem un slēdzot līgumus profesionālajā dienestā. Obligātā militārā dienesta laiks ierindniekiem un seržantiem, kas dien Bruņotajos spēkos, ir 18 mēneši, personām ar augstāko izglītību — 12 mēneši. Pēc Global Firepower (GFP) datiem pirms Krievijas 2022. gada iebrukuma Ukrainas armija militārā spēka ziņā atradās 22. vietā pasaulē. UBS personāla skaits bija 361 tūkst. cilvēku, ar militāru pieredzi — 407 tūkst. cilvēku, rezervistu — 1 mlj. cilvēku. Ukrainas armijas bruņojumā pēc GFP datiem atradās 2809 tanku, 8217 bruņumašīnu, 1302 pašgājējlielgabalu, 1669 lielgabalu un 625 reaktīvās zalvju uguns sistēmas. GFР eksperti saskaitīja 234 militāros lidaparātus, tai skaitā 39 iznīcinātājus un 33 triecienhelikopterus. Jūras spēku sastāvā atradās 1 patruļkuģis "Nerejs" (klasificēts kā fregate), 1 mazais pretzemūdeņu kuģis un 1 vidējais desanta kuģis, 1 mīnu kuģis, 1 raķešu kreiseris, 7 upju bruņukuteri, 2 patruļkuģi Island (ASV ražojums, 2021. gadā bija plānots nodot Ukrainai vēl 3 šādas klases kuģus), 1 pretdiversiju un 1 desanta kuteris (PSRS ražojums). Jūras spēku sastāvu plānoja papildināt ar vismaz 1 korveti "Volodimirs Lielais" (projekts 58250), 1 vidējo izlūkkuģi (projekts "Lagūna"), domājams, arī ar 4 korvetēm «Ada» (projekts MILGEM), 8 raķešu kreiseriem (klase "Barzan"), 2 desantkuteriem (projekts 58181 "Kentaurs"), no 6 līdz 16 patruļkuteriem (projekts Mark VI) un vēl 3 patruļkuteriem "Island" ASV palīdzības ietvaros. Valsts budžets 2021. gadā nacionālās drošības sektoram un aizsardzībai atvēlēja 267 miljardus hrivnu (5,93% no iekšējā kopprodukta). Taču izdevumi, kas paredzēti tikai Aizsardzības ministrijai, sastāda 117 mljrd. hrivnu (4,171 mljrd. ASV dolāru). Ukrainas prezidents ir Ukrainas bruņoto spēku augstākais virspavēlnieks. Viņš nozīmē amatos un atceļ no tiem UBS vai citu militāro formējumu augstāko komandējošo sastāvu, veic pārvaldi valsts nacionālās drošības un aizsardzības sfērā. Tiešo UBS pārvaldi miera un kara laikā veic UBS ģenerālštāba priekšnieks. Viņu ieceļ amatā un atceļ Ukrainas prezidents. Ukrainas Aizsardzības ministrija, kuras pakļautībā atrodas UBS, piedalās valsts politikas realizācijā militārās celtniecības un aizsardzības jomās, kā arī koordinē valsts un pašvaldību orgānu darbību valsts aizsardzības sagatavošanas darbos. Ministrijai ir jāanalizē militāri politiskā situācija, jānosaka Ukrainas nacionālās drošības un militāru draudu līmeni, jānodrošina bruņoto spēku funkcionēšanu un to gatavību izpildīt tiem uzticētās funkcijas un uzdevumus. Ukrainas Aizsardzības ministriju vada Ukrainas Aizsardzības ministrs. Special Operations Forces, what will the new branch be like? Arhivēts 2015-09-21 Wayback Machine vietnē.. ESPRESO. 22 April 2015