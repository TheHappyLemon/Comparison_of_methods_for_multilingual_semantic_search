Sins Thejons (korejiešu: 신태용; dzimis 1969. gada 11. aprīlī) ir Dienvidkorejas futbola treneris un bijušais futbolists, spēlējis pussarga pozīcijā, bijis Dienvidkorejas futbola izlases dalībnieks. Kopš 2020. gada ir Indonēzijas futbola izlases galvenais treneris. Gandrīz visu karjeru pārstāvēja Seongnam FC. Tā sastāvā sešas reizes kļuva par Dienvidkorejas čempionu un deviņas reizes tika iekļauts sezonas simboliskajā izlasē. 2005. gadā pārgāja uz Austrālijas vienību Queensland Roar, tomēr tajā aizvadīja tikai vienu spēli un bija spiests beigt karjeru traumas dēļ. Spēlējis dažādu vecumu Dienvidkorejas jauniešu izlasēs. 1992. gada 21. oktobrī debitēja Dienvidkorejas nacionālajā izlasē spēlē pret AAE izlasi. Pirmos vārtus izlases labā guva 1996. gada 30. aprīlī pret Izraēlu. Piedalījies 1996. gada Āzijas kausā, kurā tika līdz ceturtdaļfinālam. Kopumā izlases rindās aizvadījis 23 spēles un guvis 3 vārtrus. Trenera darbu uzsāka drīz spēlētāja karjeras beigām, kļūstot par Queensland Roar trenera asistentu. 2009. gadā atgriezās Seongnam FC un kļuva par kluba galveno treneri. 2010. gadā ar šo komandu uzvarēja AFC Čempionu līgā. 2014. gadā sāka darbu ar Dienvidkorejas futbola izlasi. Sākotnēji tika iecelts par galvenā trenera pienākumu izpildītāju, taču nevienu spēli šajā amatā neaizvadīja un pēc Uli Štīlikes apstiprināšanas galvenā trenera amatā kļuva par viņa asistentu. No 2015. līdz 2016. gadam strādāja ar Dienvidkorejas olimpisko izlasi, vēlāk bija arī U20 izlases treneris. 2017. gada jūlijā pēc Štīlikes atlaišanas kļuva par Dienvidkorejas izlases galveno treneri. Sina vadībā izlase kvalificējās 2018. gada FIFA Pasaules kausa finālturnīram. Tajā komanda piekāpās Zviedrijai un Meksikai, bet pēdējā grupu turnīra spēlē pārsteidzoši uzvarēja Vācijas izlasi. Ieņemot trešo vietu grupā, izlase izslēgšanas spēlēm nekvalificējās, un pēc finālturnīra Sins atstāja galvenā trenera amatu. 2019. gada nogalē Sins tika apstiprināts par Indonēzijas izlases galveno treneri. Viņa vadībā komanda kvalificējās 2023. gada Āzijas kausam, finālturnīrā iekļūstot pēc 16 gadu pārtraukuma. «Shin Tae-yong appointed as South Korea national team coach». as.com (angļu). 2017. gada 4. jūlijs. Arhivēts no oriģināla, laiks: 2021. gada 5. martā. Skatīts: 2018. gada 6. jūnijā. «Former South Korea boss Shin Tae-yong appointed Indonesia head coach». foxsportsasia.com (angļu). 2019. gada 28. decembris. Arhivēts no oriģināla, laiks: 2019. gada 31. decembrī. Skatīts: 2022. gada 8. oktobrī. Vikikrātuvē par šo tēmu ir pieejami multivides faili. Skatīt: Sins Thejons. Olympedia profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) FBref spēlētāja profils (angliski)