Nuri Šahins (turku: Nuri Şahin; dzimis 1988. gada 9. maijā) ir Vācijā dzimis turku futbola treneris un bijušais futbolists, kas spēlēja pussarga pozīcijā, bijis Turcijas izlases spēlētājs. Šahins ir dzimis Rietumvācijā, kurā viņš arī uzsāka savas futbolista gaitas, pārstāvot jauniešu klubu RSV Meinerzhagen, bet kopš 2000. gada Dortmundes "Borussia" jauniešu klubu. Dortmundes "Borussia" jauniešu klubā Šahins nospēlēja 5 gadus, līdz 2005. gadā Šahinu izsauca uz Dortmundes "Borussia" pirmo komandu. 2005. gada 6. augustā Šahins, būdams 16 gadus un 335, aizvadīja savu pirmo spēli Dortmundes "Borussia" pirmās komandas sastāvā un kļuva par visu laiku jaunāko spēlētāju, kurš ir aizvadījis spēli Vācijas Bundeslīgā. 25. novembrī Šahins guva savus pirmos vārtus Bundeslīgā, kļūstot arī par Bundeslīgas visu laiku jaunāko vārtu guvēju. 2007. gadā Dortmundes "Borussia" pamainījās galvenais treneris, un līdzšinējais galvenais treneris Bērts van Mārveiks kļuva par Nīderlandes futbola Goda divīzijas kluba Feyenoord galveno treneri. Viņš savā jaunajā klubā vēlējās redzēt tieši Šahinu, un Šahins tika izīrēts Feyenoord uz 2007.-08. gada sezonu. Pēc īres Šahins atgriezās Dortmundē un kļuva par vienu no galvenajiem spēlētājiem komandā, palīdzot uzvarēt 2010.-11. gada sezonā. 2011. gada 9. maijā Šahins parakstīja 6 gadu līgumu par Spānijas La Liga grandu Madrides "Real". Tiek lēsts, ka Madrides klubam spēlētājs izmaksāja 10 miljonus eiro. Pats Šahins pārejas sakarā minēja iespēju spēlēt lielā klubā ar varenu vēsturi un lielisko iespēju trenēties pie portugāļu speciālista Žuze Mourinju. Diemžēl Šahins pirmssezonas sagatavošanās treniņā guva traumu, kuras dēļ viņš tā arī neaizvadīja nevienu pirmssezonas pārbaudes spēli. 2012.—2013. gada sezonas pirmajā pusē tika izīrēts Anglijas Premjerlīgas klubam Liverpool, bet 2013. gada janvārī atgriezās Dortmundes "Borussia". Sākotnēji tika noslēgts īres līgums, bet 2014. gada aprīlī Dortmundes klubs izpirka viņa līgumu. Lai arī Šahins ir dzimis Rietumvācijā, viņš ir turku izcelsmes, kuru viņš arī izvēlējās pārstāvēt. Pieaugušo Turcijas futbola izlasi Šahins pārstāv kopš 2005. gada. Turcijas izlases sastāvā Šahins ir aizvadījis 52 spēles un guvis divus vārtus. Savus pirmos vārtus Šahins guva pārbaudes spēlē pret Vācijas izlasi. Nuri Šahins savā profesionālā futbolista gaitās ir triumfējis vienu reizi Nīderlandes kausā futbolā (2007–08) , vienu reizi triumfējis Vācijas Bundeslīgā (2010-11), kurā viņš tika atzīts par sezonas labāko spēlētāju visā līgā. 2005. gada Pasaules U-17 futbola čempionātā Šahins tika atzīts par trešo labāko spēlētāju visā turnīrā, kā arī viņš kļuva par turnīra otro labāko vārtu guvēju. Statistika atjaunota 2011. gada 11. augustā. Vikikrātuvē par šo tēmu ir pieejami multivides faili. Skatīt: Nuri Šahins. Oficiālā mājaslapa (vāciski), (turciski) Munzüger Sport profils (vāciski) WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)