Edvards Montgomerijs Klifts (angļu: Edward Montgomery Clift; dzimis 1920. gada 17. oktobrī, miris 1966. gada 23. jūlijā) bija amerikāņu aktieris. Četras reizes nominēts Amerikas Kinoakadēmijas balvai. Karjeru iesācis Brodvejā, kur debitējis 14 gadu vecumā. 1945. gadā pārcēlies uz Holivudu. Viņš bija viens no retajiem tā laika aktieriem, kas nenoslēdza līgumu ar nevienu studiju. Kino debiju piedzīvojis 1948. gada Hauarda Hoksa vesterna filmā "Sarkanā upe", kur tēlojis kopā ar Džonu Veinu. Pēc lomas Freda Cinnemana filmā "Meklējumi" (The Search, 1948) noslēdzis līgumu ar Paramount Pictures. Pazīstamākās Klifta vēlākās lomas bija Džordža Stīvensa drāmā "Vieta zem saules" (A Place in the Sun, 1951), Cinnemana kara drāmā "No šejienes līdz bezgalībai" (1953), Stenlija Kreimera tiesu filmā "Nirnbergas prāva" (Judgement at Nurenberg, 1961) un Džona Hjūstona vesternā "Izstumtie" (The Misfits, 1961). Par lomām filmās "Meklējumi", "Vieta zem saules" un "No šejienes līdz bezgalībai" nominēts Amerikas Kinoakadēmijas balvai kategorijā "Labākais aktieris galvenajā lomā", bet par lomu filmā "Nirnbergas prāva" — kategorijā "Labākais aktieris otrā plāna lomā". 1960. gadā Kliftam piešķirta zvaigzne Holivudas Slavas alejā. Bieži salīdzināts ar Marlonu Brando un Džeimsu Dīnu. «Montgomery Clift: better than Brando, more tragic than Dean». The Telegraph (angļu). 2013-02-03. Skatīts: 2023-12-04. Xan Brooks. «The Rebel wars: Brando versus Dean». theguardian.com, 2006-02-28. Skatīts: 2023-12-04. Vikikrātuvē par šo tēmu ir pieejami multivides faili. Skatīt: Montgomerijs Klifts. IMDb profils (angliski) Internet Broadway Database profils (angliski) AllMovie profils (angliski) Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski)