Teodors Džons Kačinskis (Theodore John Kaczynski, dzimis 1942. gada 22. maijā, miris 2023. gada 10. jūnijā), pazīstams kā Unabombers, bija poļu izcelsmes amerikāņu zinātnieks, matemātiķis, filosofs, terorists, kurš laikā no 1978. līdz 1995. gadam terorizēja ASV valsts institūcijas ar vēstuļbumbām. Dzimis 1942. gada 22. maijā Čikāgā, Ilionoisas pavalstī ASV. Spīdoši absolvējis Hārvarda Universitāti, saņēmis zinātņu doktora grādu matemātikas filosofijā Mičiganas Universitātē. 25 gadu vecumā tika uzaicināts par vecāko lektoru Kalifornijas Universitātē Bērkli. 1971. gadā, vīlies modernās sabiedrības ētiskajos, morāles un sadzīves pamatprincipos, pameta to un apmetās vientulībā kalnu mājiņā Linkolnā (Montānas pavalsts). Nespējot legāli apturēt dabas postīšanu, ceļot šoseju netālu no dzīvesvietas, nosliecās par labu domai, ka vienīgais, kā valdību var piespiest rēķināties ar pilsoņiem, ir pret varu un sabiedrības sistēmu vērsts terorisms. Viņa pirmais organizētais sprādziens notika 1978. gadā Čikāgas Universitātē. Nākamo 17 gadu laikā Kačinskis sarīkoja 16 sprādzienus, kopā nogalinot trīs un ievainojot vēl 23 cilvēkus. Kačinskis izmantoja tikai neizsekojamus materiālus spridzekļu gatavošanā, turklāt savus upurus viņš izraudzījās pēc nejaušības principa, nevis izveidojot savu sistēmu, un tas papildus apgrūtināja izmeklētāju, sastādot kopējo noziegumu sarakstu. Tā kā savas vēstuļbumbas viņš pamatā sūtīja universitātēm un aviokompānijām, mediji šo anonīmo teroristu iesauca par "unabomber" (no angļu University and airline bomber). 1995. gada aprīlī Kačinskis nosūtīja laikrakstam The New York Times 35 000 vārdu garu eseju jeb manifestu "Industriālā sabiedrība un tās nākotne", apsolot pārtraukt spridzināšanu, ja manifests tiks nopublicēts, izstāstot izmeklētājiem savus uzskatus par dzīvi, sabiedrību un motīvus sprādzienu rīkošanai. Pēc manifesta publicēšanas FIB pieteicās Deivids Kačinskis, apliecinot, ka garadarba autors varētu būt viņa brālis Teds. 1996. gada 3. aprīlī viņš tika apcietināts. 1998. gada 5. maijā Sakramento tiesa piesprieda viņam mūža ieslodzījumu, kuru Kačinskis izcieta īpaši stingra režīma ADX Florence (Administrative Maximum Facility (ADX)) cietumā, Kolorādo pavalstī. 1998. gada 20. augustā ASV valdība nāca klajā ar paziņojumu, ka piešķīrusi 1 miljonu dolāru lielu atlīdzību Deividam Kačinskim par informācijas sniegšanu, kam bija būtiska loma viņa brāļa Teodora aizturēšanā un notiesāšanā. — Diena, 22. augusts, 1998. Interview with Ted Kaczynski, Administrative Maximum Facility Prison, Florence, Colorado, USA Industrial Society and Its Future by Theodore Kaczynski (PDF)