Kamui Kobajaši (japāņu: 小林可夢偉; dzimis 1986. gada 13. septembrī Hiogo, Japānā) ir japāņu autosportists, pazīstams kā Formula 1 pilots, kurš no 2009. līdz 2012. gadam piedalījās F1 pasaules čempionātā, pārstāvot Toyota F1 un Sauber komandu. Kobajaši ir Āzijas GP2 2008./09. gada sezonas čempions. Kobajaši karjeru sāka 1996. gadā, deviņu gadu vecumā. 2004. gadā viņš pieteicās Toyota Braucēju akadēmijā un drīz sāka piedalīties atklāto riteņu autosacīkstēs. Nākamais solis bija Formula Renault, piedaloties Āzijas, Itālijas, Nīderlandes un Vācijas čempionātos. Japāņu pilots izcīnīja divas uzvaras itāļu čempionātā. 2006. gadā viņš nokļuva F3 Eirosērijā, ASM Formule 3 komandā. Viņš piedalījās arī Makau GP un F3 Masters ikgadējās sacensībās. Gan Kobajaši, gan Kohei Hirate 2007. gadā kļuva par Toyota testpilotiem. Kobajaši palika F3 Eirosērijā un pirmo četru sacīkšu laikā divreiz kāpa uz goda pjedestāla. Desmitajā sacīkstē pilots izcīnīja pirmo uzvaru. Sezonas beigās Kamui palika ceturtais. 2008./09. gada Āzijas GP2 sezonā viņš pārliecinoši kļuva par čempionu. Kamui Kobajaši ir piedalījies arī GP2 čempionātā, karjeras laikā gūstot vienu uzvaru. 2007. gada 16. novembrī tika paziņots, ka Kobajaši būs Toyota rezerves pilots. 2009. gada Japānas Grand Prix nedēļas nogalē pirmajās divās treniņbraucienu sesijās Kobajaši aizvietoja Toyota pilotu Timo Gloku viņa slimības dēļ. Kvalifikācijā Gloks piedzīvoja avāriju un nevarēja piedalīties sacīkstē, tomēr, tā kā Kobajaši nebija piedalījies nevienā sestdienas sesijā, viņš nevarēja aizvietot vācu pilotu. Pēc nedēļas medicīniskajā apskatē tika noskaidrots, ka Gloks ir guvis skriemeļu traumu, tāpēc atlikušajās divās sezonas sacīkstēs viņa vietā brauca Kobajaši. Debijas sacīkstē viņš finišēja devītais, bet savās otrajās sacensībās, 2009. gada Abū Dabī Grand Prix, viņš jau guva punktus, finišēdams sestais. Pēc sezonas beigām Toyota paziņoja, ka pamet Formula 1 čempionātu. Pirms 2010. gada sezonas Kobajaši noslēdza līgumu ar Sauber komandu. Viņa komandas biedrs 2010. gadā bija Pedro de la Rosa, bet 2011. un 2012. gada sezonā — Serhio Peress. 2010. gada sezonas braucēju čempionāta kopvērtējumā Kobajaši ieņēma 12. vietu, šo pašu rezultātu atkārtojot arī 2011. un 2012. gadā. 2012. gada Japānas Grand Prix, savā "mājas sacīkstē", Kamui Kobajaši pirmo un līdz šim vienīgo reizi kāpa uz goda pjedestāla, gūstot trešo vietu. Lai gan sezonas rādītāji kopumā bija līdzīgi kā komandas biedram Peresam, nepietiekama sponsoru finansējuma dēļ komanda nepagarināja līgumu ar Kobajaši. Kobajaši fani viņa atbalstam un līguma nodrošināšanai (braukšanai citā F1 komandā) bija savākuši ap 8 milj. eiro, tomēr decembrī Kobajaši paziņoja, ka ar to nepietiek un viņš neturpinās meklēt komandu 2013. gada čempionātam, tā vietā koncentrējoties uz dalību nākamajā, 2014. gada F1 čempionātā. Sacīkstēs slīprakstā ir uzrādīts ātrākais apļa laiks. † - Nefinišēja, bet tika klasificēts, jo paveica vismaz 90% distances. Benson, Andrew. «Brazilian GP: Mexican Esteban Gutierrez signs on at Sauber (angliski)». BBC Sport, 23.11.2012.. Skatīts: 08.03.2013.. Benson, Andrew. «Pay as you go, go, go: F1's 'pay drivers' explained (angliski)». BBC Sport, 27.01.2013.. Skatīts: 08.03.2013.. Noble, Jonathan. «Kamui Kobayashi gives up on F1 drive for 2013 season (angliski)». Autosport.com. Haymarket Publications, 17.12.2012.. Skatīts: 08.03.2013.. Oficiālā mājaslapa (japāniski), (angliski) Twitter profils (japāniski), (angliski) Kamui Kobayashi (angliski), pilota profils portālā ESPN F1