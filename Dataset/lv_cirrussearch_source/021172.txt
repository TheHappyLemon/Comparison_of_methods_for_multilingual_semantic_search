Nīderlandes eiro monētas ir eiro monētas, kuras izdevusi Nīderlande. Uz Nīderlandes eiro monētu valsts puses attēlots Nīderlandes karalis vai karaliene. Līdz 2013. gadam valdīja karaliene Beatrikse, kura atkāpās no troņa par labu savam dēlam Vilemam Aleksandram, tāpēc paredzams, ka monētu dizains tiks mainīts uz jaunā karaļa attēlu. Tāpat Nīderlandes līdz šim izdoto monētu dizains pilnībā neatbilst Eiropas Savienības vadlīnijām, kas nosaka, ka uz tām jābūt valsts nosaukumam vai tā saīsinājumam un zvaigznēm no Eiropas Savienības karoga jābūt izkārtotām aplī gar monētas ārmalu. Uz pašreizējām monētām esošais uzraksts nozīmē "Beatrikse Nīderlandes karaliene" un zvaigznes izkārtotas vai nu šī uzraksta iekšpusē (uz centu monētām) vai pusaplī (uz eiro monētām). Uz 2 eiro monētas jostas ir uzraksts "Dievs esi ar mums" nīderlandiešu valodā, kura vārdus atdala piecstaru zvaigznes. Nīderlandē netiek izmantotas 1 un 2 centu monētas, tās kaļ tikai nelielā daudzumā priekš kolekcionāriem. Nīderlande 2 eiro piemiņas monētas izdod kopš 2007. gada. Nīderlande ir izdevusi trīs Eiropas ekonomiskajai vienotībai veltītas monētas, kuras izdeva visas eirozonas valstis kopā, Roterdamas Erasmam veltītu monētu un valdnieku maiņai veltītu monētu. Turklāt Nīderlande ir izdevusi vairākas zelta un sudraba piemiņas monētas, kas nav paredzētas apgrozībai. 2007 — 50 gadi kopš Romas līguma noslēgšanas 2009 — 10 gadi kopš Eiropas Ekonomikas un monetārā savienības izveides 2011 — Roterdamas Erasms 2012 — 10 gadi kopš eiro ieviešanas 2013 — Karaliene Beatrikse un Orānijas princis Vilems Aleksandrs Uz Nīderlandes monētām ir kaltuves zīme un meistara zīme. Kaltuves zīme uz visām monētām ir Merkura zizlis, kas apzīmē Nīderlandes karalisko naudas kaltuvi. Meistara zīme uz dažādu gadu izlaiduma monētām ir atšķirīga. Uz 1999. gada monētām tā ir loks ar bultu (meistars Kriss van Drānens), uz 2000. gada — loks ar bultu un zvaigzne (Eriks J. van Shauvenburgs), uz 2001. gada monētām vīnogu zars ar ogām (Roberts Brīnss), uz 2002. gada monētām vīnogu zars ar ogām un zvaigzne, bet kopš 2003.gada trīsmastu burukuģis (abas apzīmē meistaru Mārtenu Brauveru). Zvaigzne kombinācijā ar iepriekšējā meistara zīmi apzīmē kaltuves vadītāja vietas īslaicīgu izpildītāju.