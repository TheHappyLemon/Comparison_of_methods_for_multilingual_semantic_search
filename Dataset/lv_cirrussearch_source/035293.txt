International Docking Adapter (IDA) ir kosmosa kuģu saslēgšanās sistēmas adapters. Tas veidots kā pāreja starp APAS-95 sistēmu un NASA Docking System (NDS) / International Docking System Standard (IDSS). Trīs IDA ir uzstādīti Starptautiskajā kosmosa stacijā. 2010. gadā tika formulēts saslēgšanās sistēmas standarts International Docking System Standard. ASV pēc šī standarta izstrādāja sistēmu NASA Docking System, ko izmantotu kosmosa kuģi CST-100 Starliner un Dragon 2. Starptautiskajā kosmosa stacijā izmantotie saslēgšanās mezgli pie Pressurized Mating Adapter (kalpoja kā kosmoplānu Space Shuttle saslēgšanās mezgli) neatbilda šim standartam, tāpēc bija nepieciešami adapteri. IDA ir gredzena formas struktūra 110 cm augstumā un 240 cm ārējā diametrā ar masu 526 kg. Tam vienā galā ir APAS-95 sistēmas saslēgšanās mezgls, bet otrā galā — NASA Docking System mezgls. IDA paredzēts pievienot stacijā esošajiem Pressurized Mating Adapter (PMA-2 un PMA-3), kuriem ir APAS-95 sistēma. Adapteri SKS tika nogādāti kravas kuģu Dragon nehermētiskajā kravas nodalījumā. IDA-1 tika palaists 2015. gada 28. jūnijā ar kravas kuģi Dragon SpaceX CRS-7. Nesējraķete cieta avāriju, un IDA-1 tika zaudēts. IDA-2 kosmosā tika palaists 2016. gada 18. jūlijā ar kravas kuģi Dragon SpaceX CRS-9. Kravas kuģis SKS sasniedza 20. jūlijā. 17. augustā aptuveni 23:15 UTC ar manipulatora Canadarm2 galā esošo Dextre satvēra nehermētiskā kravas sekcijā atrodošos IDA-2. 18. augustā 01:20 UTC tas tika atvienots no Dragon un 06:45 adapters bija pārvietots 1 metra attālumā no PMA-2, kas agrāk kalpoja kā kosmoplānu Space Shuttle saslēgšanās mezgls. 19. augustā 10:16 UTC IDA-2 tika pārvietots, līdz saskārās ar PMA-2. Savienošanas darbus veica SKS 48. ekspedīcijas dalībnieki Džefrijs Viljamss un Ketlīna Rubinsa iziešanas kosmosā laikā, kas sākās 19. augustā 12:04. Viņi adapterim pievienoja kabeļus un to pie PMA-2 pievienoja necieši. 13:16 UTC Dextre atlaida IDA-2, un 14:40 IDA-2 bija saslēgts cieši. Tad kosmonauti noņēma pārklāju un pabeidza kabeļu savienošanu. IDA-3 tika izgatavots, lai aizstātu zaudēto IDA-1. To stacijā sākotnēji bija plānots nogādāt 2018. gadā ar kravas kuģi SpaceX CRS-14. Vēlāk tā palaišana tika pārcelta uz 2019. gadu. IDA-3 kosmosā tika palaists 2019. gada 25. jūlijā ar kravas kuģi Dragon SpaceX CRS-18. Kravas kuģis SKS sasniedza 27. jūlijā. Tas 21. augustā tika pievienots pie Harmony moduļa piestiprinātā adaptera PMA-3, kur sākotnēji bija paredzēts izvietot IDA-1. IDA attēlojums ar savienojumu pie PMA Adapteru izvietojuma plāns pirms IDA-1 zaudēšanas Adapteru izvietojuma plāns pēc IDA-1 zaudēšanas