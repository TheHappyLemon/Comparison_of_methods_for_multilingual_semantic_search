Truši ir neliela auguma zīdītāji, kas pieder zaķu dzimtai (Leporidae). Zaķu dzimtā ir 11 ģintis, no kurām lielāko daļu sauc par trušiem, bet dažas ģintis, lai arī sauc par zaķiem, patiesībā ir truši, piemēram, klinšu zaķi (Pronolagus). Vēl vienu ģinti sauc gan par zaķiem, gan par trušiem — Hispīdu truši jeb Āzijas zaķi (Caprolagus). Zaķu dzimtā ir tikai viena īsto zaķu ģints — zaķi (Lepus). Vispazīstamākā trušu suga ir Eiropas trusis (Oryctolagus cuniculus), no kuras ir selekcionētas visas mājas truša šķirnes un kas ir introducēta daudzās pasaules vietās. Truši mājo pļavās, mežos, stepēs, tuksnešos un purvos. Vairāk kā puse no visām trušu sugām dzīvo Ziemeļamerikā. Dažu sugu izcelsme ir Eiropas dienvidrietumi, Dienvidaustrumāzija, dažas Japānas salas, Āfrika un Dienvidamerika. Lielākā daļa Eirāzijas nav dabīgā trušu izplatības teritorija, šajā kontinentā pārsvarā ir izplatītas zaķu sugas. Dienvidamerikā truši ir ienākuši samērā nesen, kontinenta dienvidu daļā nedzīvo neviena trušu suga. Savvaļas truši ir neliela un vidēja auguma zaķveidīgie. To veltņveida ķermeņa garums ir 20—50 cm, svars 0,4—2 kg. Tiem ir garas un kustīgas ausis un ļoti laba dzirde. Tās var būt garākas par 10 cm. Kā visiem zaķu dzimtas dzīvniekiem tiem ir garas un spēcīgas pakaļkājas ar 4 pirkstiem. Priekškājas ir īsākas un tām ir 5 pirksti. Visiem pirkstiem ir gari un asi nagi. Turklāt truši staigā uz pirkstgaliem. Ķermeņa proporcijas dažādām sugām saglabājas līdzīgas. Kažoks trušiem parasti ir biezs un mīksts. Krāsa galvenokārta ir brūna, pelēka un dzeltenbrūna. Aste samērā īsa un strupa. Truši ir daudzu plēsēju medījums, tadēļ tie nepārtraukti novēro apkārtni. To redzei ir ļoti plašs redzesleņķis. Ja trusis pamana plēsēju, tas uz mirkli sastingst un to vēro, pēc tam ar skaļu un enerģisku kāju dipoņu pret zemi tas brīdina pārējos trušus. No ienaidniekiem tas slēpjas pazemes alās vai, ja tuvumā nav ala, tas bēg ātriem lēcieniem zig-zag veidā. Ja trusis tiek noķerts, tas cenšas atbrīvoties ar spēcīgiem pakaļkāju spērieniem, kā arī cenšoties iekost ar saviem ļoti asajiem zobiem. Trušiem ir dažas izteiktas atšķirības no zaķiem. Piedzimstot tie ir akli, kaili un nevarīgi, turpretī zaķi piedzimst pilnībā attīstījušies — ar apmatojumu un redzīgi. Visi truši, izņemot baltastes trušus dzīvo alās zem zemes. Toties zaķiem un baltastes trušiem ir vienkāršas virszemes migas. Truši ir sociāli dzīvnieki un bieži dzīvo kolonijās, turpretī zaķi ir vientuļnieki. Kopumā zaķi ir nedaudz lielāki nekā truši, tiem ir garākas ausis un kājas, un matojumam ir melnas zīmes. Cilvēki ir pieradinājuši trusi un radījuši mājas trusi, toties zaķis nekad nav ticis pieradināts. Viens no truša simboliem ir auglība un atdzimšana, tādējādi tas jau no seniem laikiem ir kļuvis par pavasara un Lieldienu simbolu. Trusis simbolizē arī nevainību, norādot uz vēl vienu Lieldienu simbolisko nozīmi. Tajā pašā laikā trusis simbolizē rotaļīgu seksualitāti, saglabājot norādi uz nevainību un jaunību. Pasaulē viens no nevainīgas un rotaļīgas erotikas simboliem ir Playboy Bunny, kas latviešu valodā ir ieguvis tulkojumu — Playboy zaķis. Trusis ir daudzu tautu folkloras un mitoloģijas tēls. Tā sauc vienu no ķīniešu zodiaka zīmēm, kas simbolizē veiksmīgu gadu. Daudzviet pasaulē truša kāja ir veiksmes amulets. Arī Eiropā pirms vairāk kā 2000 gadiem tas bija populārs amulets. Daudzām Āzijas tautām trusis dzīvo uz mēness un vāra jaunības eliksīru ķīniešiem, bet japāņiem un korejiešiem cep rīsu kūku. Ķīniešu folklorā to sauc par mēness trusi. Slavenākie literatūras truši ir Baltais Trusis no "Alises Brīznumzemē", brālītis Trusītis, kas ir visgudrākais un viltīgākais Āfrikas un Amerikas tautu pasakās, un prātīgais Trusītis no "Vinnija Pūka". Daudzi slaveni truši dzīvo animācijas filmās, kā trusis Rodžers no filmas "Kurš iegāza trusi Rodžeru" un Bags Bannijs (Bugs Bunny). «Rabbit Habitat». Arhivēts no oriģināla, laiks: 2009. gada 4. augustā. Skatīts: 2009. gada 7. jūlijā. IUCN: Oryctolagus cuniculus «Rabbit feet». Arhivēts no oriģināla, laiks: 2009. gada 4. martā. Skatīts: 2010. gada 13. jūlijā. "rabbit", Encyclopædia Britannica (Standard Edition ed.). Chicago: Encyclopædia Britannica, Inc.. 2007. Stories rabbits tell: a natural and cultural history of a misunderstood creature «Trusis/Kaķis». Arhivēts no oriģināla, laiks: 2011. gada 4. janvārī. Skatīts: 2010. gada 30. decembrī. Ellis, Bill: Lucifer Ascending: The Occult in Folklore and Popular Culture (University of Kentucky, 2004) ISBN 0-8131-2289-9 American Rabbit Breeders Association House Rabbit Society Trušu šķirņu raksturojums Pundurtrušu "lietošanas" instrukcija Latvijas sīkdzīvnieku audzētāju biedrība Trusis vai kāmis DinoZoo: Truši Pasaules lielākais trusis Rabbit information website Pundurtrušu audzētava