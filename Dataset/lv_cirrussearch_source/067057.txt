Korjaku apvidus (krievu: Корякский округ, korjaku: Чав’чываокруг) ir administratīvi teritoriāla vienība ar speciālu statusu Kamčatkas novadā, Krievijā. Robežojas ziemeļos ar Čukotkas autonomo apvidu, ziemeļrietumos — ar Magadanas apgabalu, bet dienvidos — ar pārējo Kamčatkas novadu. Lielākā apdzīvotā vieta un administratīvais un kultūras centrs ir Palana. Titulnācija korjaki veido 30,3 % no iedzīvotāju skaita, bet vēl 16, 2 % — citas Tālo Austrumu tautas čukči, itelmeņi un eveni. Sākotnēji izveidots 1930. gada 10. decembrī kā Korjaku nacionālais apvidus. 1977. gadā reorganizēts par Korjaku autonomo apvidu. 1992. gadā Korjaku autonomais apvidus kļūst par patstāvīgu Krievijas federācijas subjektu. 2005. gadā tika sarīkots referendums par apvidus statusu, kura rezultātā 2007. gada 1. jūlijā tas tika likvidēts kā atsevišķs federācijas subjekts un iekļauts jaundibināmā Kamčatkas novada sastāvā kā administratīvi teritoriālais veidojums ar sevišķu statusu. «Korjaku autonomais apvidus». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 378. lpp. Vikikrātuvē par šo tēmu ir pieejami multivides faili. Skatīt: Korjaku apvidus.