2024. gada ASV prezidenta vēlēšanas būs 60. ASV prezidenta vēlēšanas, kas notiks 2024. gada 5. novembrī. Tajās ievēlēs ASV prezidentu un viceprezidentu. Partiju oficiālie ASV prezidenta amata kandidāti tiks izvēlēti partiju priekšvēlēšanu balsojumos. Vēlēšanu uzvarētājs prezidenta amatā tiks inaugurēts 2025. gada 20. janvārī. 2020. gadā par ASV prezidentu tika ievēlēts demokrāts Džo Baidens. Demokrātiskās partijas prezidenta priekšvēlēšanu sacīkstē pieteicās tābrīža ASV prezidents Džo Baidens. Pret viņu vienīgais īstais opozicionārs partijas iekšienē izrādījās 35. ASV prezidenta Džona Kenedija brāļadēls un bijušā ASV senatora Roberta Kenedija dēls Roberts Kenedijs jaunākais. Kenedija izredzes pārspēt Baidenu tiek vērtētas salīdzinoši zemas. 2023. gada 9. oktobrī Kenedijs pameta Demokrātisko partiju, un turpmāk kandidēja kā bezpartijisks kandidāts. No Republikāniskās partijas priekšvēlēšanu sacīkstēs pieteicās 10 kandidāti. Kā galvenais kandidāts izvirzījās 45. ASV prezidents Donalds Tramps, kurš cenšas kļūt par pirmo ASV prezidentu kopš Grovera Klīvlenda, kurš kļuvis par ASV prezidentu ar diviem termiņiem un pārtraukumu starp tiem. Par galvenajiem opozicionāriem Trampam kļuva Floridas gubernators Rons Desantiss, bijušais ASV viceprezidents Maiks Penss, ASV senators Tims Skots, bijušais Ņūdžersijas gubernators Kriss Kristijs, bijusī Dienvidkarolīnas gubernatore Nikija Heilija un biznesmenis Viveks Ramasvamijs. 2023. gada sākumā priekšvēlēšanu aptaujas rādīja, ka balsotāji lielākoties dotu priekšroku Trampam un Desantisam, Maikam Pensam atrodoties trešajā vietā, tomēr gada beigās Maiks Penss izbeidza dalību līdz ar Nikijas Heilijas uzlabojumam priekšvēlēšanu aptauju rezultātos. Līdz ar 2024. gada sākumu, priekšvēlēšanu aptaujas norāda, ka lielākais atbalsts kopumā starp republikāņiem ir Donaldam Trampam, Nikijai Heilijai un Ronam Desantisam, kā arī Krisam Kristijam Ņūhempšīras štatā. «Inauguration of the president of the United States | USAGov». www.usa.gov (angļu). Skatīts: 2024-01-01. A. B. C. News. «RFK Jr. launches independent bid for president, leaving Democratic race against Biden». ABC News (angļu). Skatīts: 2024-01-01. «Pence ends White House campaign after struggling to gain traction. 'This is not my time,' he says». AP News (angļu). 2023-10-28. Skatīts: 2024-01-01. Chris Cameron. «Chris Christie, Fresh Off Feisty Debate, Courts Voters in New Hampshire». The New York Times (en-US), 2023-12-07. ISSN 0362-4331. Skatīts: 2024-01-01.