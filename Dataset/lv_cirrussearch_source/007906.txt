Kristers Gudļevskis (dzimis 1992. gada 31. jūlijā Aizkrauklē) ir latviešu hokejists, spēlē vārtsarga pozīcijā, Latvijas hokeja izlases dalībnieks. Pašlaik (2023) pārstāv Vācijas hokeja līgas vienību Fischtown Pinguins. Pieaugušo hokejā Gudļevskis debitēja 2009.—2010. gada sezonā, spēlējot Latvijas hokeja līgā HK Ogre komandā. Vairākas sezonas Gudļevskis aizvadījis Krievijas Jaunatnes hokeja līgas kluba HK Rīga sastāvā. 2011. gada 12. februārī K. Gudļevskis spēlēja Jaunatnes hokeja līgas Zvaigžņu spēlē. 2012.—13. gada sezonā debitēja KHL kluba Rīgas "Dinamo" sastāvā. 2013. gada NHL draftā viņu Tampabejas "Lightning" izraudzījās piektajā kārtā ar kopējo 124. kārtas numuru. Viņš kļuva par 29. Latvijas hokejistu un vienīgi otro vārtsargu pēc Artūra Irbes, kas ticis izvēlēts NHL draftā. 26. oktobrī Gudļevskis debitēja Amerikas hokeja līgā, taču pēc veiksmīgi aizvadītām četrām spēlēm tika nosūtīts atpakaļ uz ECHL. Decembra sākumā atgriezās Sirakjūsas "Crunch" rindās, komandas vārtos spēles laiku dalot ar Sedriku Dežardēnu. Sezonas gaitā vairākkārt tika izsaukts arī uz NHL klubu Tampabejas "Lightning", 2014. gada 8. februārī tiekot pieteikts arī spēlei pret Detroitas "Red Wings", kuru gan latviešu vārtsargs noraudzījās no komandas rezervistu soliņa. Regulārās sezonas izskaņā nopietnu savainojumu guva komandas pamatvārtsargs Bens Bišops, kā rezultātā Gudļevskis jau ceturto reizi tika izsaukts uz NHL klubu. NHL latvietis debitēja 2014. gada 11. aprīlī spēlē pret Kolumbusas "Blue Jackets", kuru "Lightning" uzvarēja ar 3—2 (Gudļevskis atvairīja 36 pretinieku metienus), viņš arī tika atzīts par spēles lielāko zvaigzni. Gudļevskis kļuva par pirmo vārtsargu pasaulē, kas vienas sezonas laikā spēlējis ECHL, AHL, NHL un Olimpiskajās spēlēs. Viņš ir 20. Latvijas hokejists, kas spēlējis NHL. Stenlija kausa izcīņas pirmajā kārtā "Lightning" tikās ar Monreālas "Canadiens" vienību. Sērijas otrajā spēlē, rezultātam esot 1—3, pāris minūtes pirms mača beigām Gudļevskis devās laukumā, nomainot Lindbeku. Jau pirmajā uzbrukumā uz Gudļevska vārtiem "Canadiens" guva ceturtos vārtus. Gudļevskis komandas vārtos aizvadīja arī sērijas ceturto spēli, kurā "Lightning" piekāpās "Canadiens" ar 3:4 un līdz ar to izstājās no Stenlija kausa izcīņas, piekāpjoties "Canadiens" sērijā ar 0—4. 2014.—15. gada sezonas ievadā dalīja spēles laiku Sirakjūsas "Crunch" vārtos ar Andreju Vasiļevskis, taču pēc tam, kad Vasiļevskis tika izsaukts uz "Lightning", kļuva par komandas pamatvārtsargu, tās sastāvā aizvadot 46 spēles. Stenlija kausa izcīņas gaitā tika izsaukts uz Tampabejas "Lightning". "Lightning" sasniedza Stenlija kausa finālsēriju, kurā gan piekāpās Čikāgas "Blackhawks" hokejistiem. Bena Bišopa savainojuma dēļ vienai no finālsērijas spēlēm Gudļevskis tika pieteikts kā "Lightning" otrais vārtsargs. 2017. gada 1. jūlijā "Lightning" tiesības uz Gudļevski aizmainīja Ņujorkas "Islanders", īsi pēc tam spēlētājam ar "Islanders" parakstot divvirziena līgumu. Nākamo sezonu Gudļevskis pilnībā aizvadīja AHL. 2018. gada jūnijā Gudļevskis atgriezās Rīgas "Dinamo". Latvijas izlases rindās debitēja 2013. gada 7. aprīļa pārbaudes spēlē ar Zviedriju, taču vien pāris nedēļas vēlāk kopā ar izlasi devās uz 2013. gada Pasaules čempionātu, tajā dalot spēles laiku ar Edgaru Masaļski. Latvijas jaunatnes izlašu sastāvā spēlējis 2011. gada Pasaules čempionāta 1. divīzijā U-20 vecuma grupā, kurā tika izcīnīta ceļazīme uz 2012. gada Pasaules čempionāta augstāko divīziju. Piedalījās 2014. gada ziemas olimpiskajās spēlēs, kur stāvēja Latvijas izlases vārtos divās spēlēs, tostarp ceturtdaļfināla spēlē pret Kanādu, ko Latvija zaudēja ar 1—2, bet vārtsargs atvairīja 55 kanādiešu metienus. https://sports.tvnet.lv/7765127/gudlevskis-ar-sauso-macu-kaldina-modo-celazimi-uz-zviedrijas-augstako-ligu «Gudļevskis un Vilkoits piedalīsies MHL Izaicinājuma kausa spēlē».[novecojusi saite] delfi.lv 2011. gada 14. janvārī «Gudļevskis kļūst par otro latviešu vārtsargu, kuru izvēlas NHL draftā». Delfi.lv. Skatīts: 2013. gada 1. jūlijā. «Gudļevskis NHL debijā atvaira 36 metienus, kļūst par pirmo zvaigzni». Sportacentrs.com. 2014. gada 12. aprīlī. Skatīts: 2014. gada 12. aprīlī. Darian Somers. «Lightning goalie Kristers Gudlevskis makes history with his first NHL start». Nhl.si.com, 2014. gada 11. aprīlī. Arhivēts no oriģināla, laiks: 2014. gada 13. aprīlī. Skatīts: 2014. gada 12. aprīlī. Dinamo Rīga. «DINAMO RĪGA panākusi vienošanos ar Gudļevski — Hokeja kluba Dinamo Rīga oficiālā mājaslapa». www.dinamoriga.lv (latviešu). Arhivēts no oriģināla, laiks: 2018-06-22. Skatīts: 2018-06-22. Vikikrātuvē par šo tēmu ir pieejami multivides faili. Skatīt: Kristers Gudļevskis. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) NHL profils (angliski) Hockey-Reference profils (angliski) KHL profils (angliski)