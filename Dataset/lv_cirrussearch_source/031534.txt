Rihards Gustavs Borgelins (dāņu: Richard Gustav Borgelin, 1887. gada 10. februāris — 1966. gada 8. decembris) bija dāņu virsnieks, komandējis dāņu brīvprātīgos Igaunijas un Latvijas brīvības cīņās. Dzimis Herningā, Dānijā. Pēc Herningas semināra un reālskolas pabeigšanas iestājies Kronborgas virsnieku skolā, kuru absolvējis 1911. gadā. Pēc tam turpinājis dienestu aktīvajā armijā — 1912. gadā leitnants, 1916. gadā kapteinis. Borgelins 1918. gadā, būdams kaprāļu skolas instruktors, piekrita komandēt dāņu brīvprātīgo vienību — Dāņu un baltiešu palīdzības korpusu, kura uzdevums bija atbalstīt Igaunijas bruņotos spēkus cīņās pret lieliniekiem. Igaunijā ar brīvprātīgo korpusu, kurā dienēja ap 200 karavīru, ieradies 1919. gada aprīlī. Līdz 1. septembrim komandējis korpusu Igaunijas, kā arī Latvijas brīvības cīņās, tajā skaitā kaujās par Veru, Jēkabpili un Pleskavu. 1919. gada 1. septembrī paaugstināts par pulkvedi leitnantu. un gada nogalē iecelts par Krievijas Ziemeļrietumu armijas kontrolieri, savukārt pēc tās likvidācijas turpinājis dienestu Igaunijas bruņotajos spēkos — rezerves pulkā, kājnieku instruktoru skolā, kā arī ģenerālštābā. Apbalvots ar Igaunijas Brīvības krustu un Lāčplēša Kara ordeni. Par dalību Igaunijas brīvības cīņās saņēmis Maidlas muižu, kur mitis ar ģimeni. Pēc Igaunijas padomju okupācijas 1940. gadā izbraucis uz dzimteni. 1941. gadā dāņu valodā iznāca Borgelina grāmata par kara gaitām Baltijā — Baltikum kaemper. Miris 1966. gada 8. decembrī Kopenhāgenā. L.k.o.k. biogrāfija — Borgelin, Richard Gustav Sargs.lv — Dāņu brīvprātīgie Latvijas Neatkarības karā 1919.gadā Estonica.org — Finnish, Danish and Swedish volunteers in the Estonian War of Independence Arhivēts 2017. gada 31. maijā, Wayback Machine vietnē. (angliski) Ērichs Ēriks Priedītis. Latvijas Valsts apbalvojumi un Lāčplēši. Riga : Junda, 1996. 358. lpp. ISBN 9984-01-020-1. Ivar Sakk. Estonian Manors - A Travelogue. Tallinn : Sakk & Sakk OÜ, 2004. 79. lpp. ISBN 9949-10-117-4. Latvju enciklopēdija 1983. gads, Amerikas latviešu apvienības institūts, Rockville, MD, ASV, 208. lp. (pieejama Arhivēts 2019. gada 2. septembrī, Wayback Machine vietnē.)