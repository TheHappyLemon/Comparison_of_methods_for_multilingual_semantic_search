Filips Džons Noels-Beikers (angļu: Philip John Noel-Baker, Baron Noel-Baker; dzimis kā Filips Džons Beikers 1889. gada 1. novembrī, miris 1982. gada 8. oktobrī) bija britu politiķis, diplomāts, akadēmiķis, sportists, 1959. gada Nobela miera prēmijas laureāts. 1920. gada vasaras olimpiskajās spēlēs Noels-Beikers bija Lielbritānijas karognesējs atklāšanas ceremonijā. Startēja vieglatlētikas 1500 m skrējienā, kur izcīnīja sudraba medaļu. Noels-Beikers ir vienīgais Nobela prēmiju saņēmušais cilvēks, kas ir izcīnījis medaļu olimpiskajās spēlēs. Pēc Pirmā pasaules kara Noels-Beikers iesaistījās Tautu Savienības veidošanā, bija šīs organizācijas vadošo darbinieku asistents. No 1924. līdz 1929. gadam bija profesors Londonas Universitātē starptautisko attiecību jomā, bet 1933. un 1934. gadā lasīja lekcijas Jeila Universitātē. 1924. gadā Noels-Beikers uzsāka politisko karjeru. Pārstāvēja leiboristu partiju, bija parlamenta loceklis no 1929. līdz 1931. gadam un no 1936. līdz 1970. gadam. Otrā pasaules kara laikā un pēc tam ieņēma dažādu ministru amatus kabinetā. Noels-Beikers bija daudzpusējas kodolatbruņošanās līguma atbalstītājs, bija viens no Pasaules atbruņošanās kampaņas dibinātājiem. 1959. gadā Noels-Beikers tika apbalvots ar Nobela miera prēmiju. Noels-Beikers kā atbildīgais ministrs piedalījās 1948. gada vasaras olimpiskās spēļu rīkošanā. No 1960. līdz 1976. gadam bija Starptautiskās sporta zinātnes un fiziskās izglītības padomes priekšsēdētājs. Noels-Beikers mira 1982. gada 8. oktobrī 92 gadu vecumā. «The Nobel Peace Prize 1959». nobelprize.org. "Olympic Games trivia for pedants" Arhivēts 2012. gada 9. augustā, Wayback Machine vietnē., Canberra Times, 2 August 2012. «Baker, Philip John Noel». Oxford Dictionary of National Biography. Vikikrātuvē par šo tēmu ir pieejami multivides faili. Skatīt: Filips Noels-Beikers. Encyclopædia Britannica raksts (angliski) Brockhaus Enzyklopädie raksts (vāciski) Enciklopēdijas Krugosvet raksts (krieviski) Filipa Noela-Beikera biogrāfija Nobela prēmijas mājaslapā