Kamjaneca-Podiļska (ukraiņu: Кам'янець-Подільський) ir pilsēta Ukrainas rietumos, Hmeļnickas apgabalā. Izvietojusies apgabala dienvidos 102 km no apgabala centra Hmeļnickas. Kamjanecas-Podiļskas rajona centrs. Ievērojams valsts ekonomiskais, izglītības, kultūras un tūrisma centrs, no 1919. gada marta līdz 1920. gada novembrim bija Ukrainas galvaspilsēta. Par pilsētas izcelšanos un tās pirmo pieminēšanu vēsturiskos dokumentos ir vairākas versijas, jo Rietumukrainā bija vairākas apdzīvotās vietas ar Kamjanecas (Akmeņainā) nosaukumu. Pēc arheoloģiskajiem izrakumiem vecpilsētā par ticamāko uzskatāma versija, ka pilsēta dibināta 12. gadsimta beigās un pirmoreiz minēta 1196. gada Kijivas hronikā. Pēc nonākšanas Zelta Ordas pakļautībā, 1362. gadā pilsētu ieņēma lietuviešu karaspēks Aļģirda vadībā. Lietuvieši nocietināja pilsētu un 1374. gadā tai piešķīra Magdeburgas tiesības. Kamjaneca kļuva par Podolijas centru, bet 1463. gadā, pēc tās nokļūšanas Polijas sastāvā, tika pasludināta par Polijas Karalisko pilsētu. Viduslaikos Podolijas Kamjaneca ietekmes ziņā bija salīdzināma ar Kijivu un Ļvivu. 1672. gadā pēc Bučačas miera līguma pilsēta nonāca Osmaņu Impērijā, bet 1699. gadā atgriezās Polijas-Lietuvas kopvalsts sastāvā. 1793. gadā pēc Polijas dalīšanas pilsēta nonāca Krievijas Impērijas sastāvā. No 1795. līdz 1797. gadam tā bija Podolijas vietvaldības, bet līdz 1917. gadam — Podolijas guberņas centrs. No 1918. līdz 1921. gadam Kamjaneca bija galvenā Ukrainas Tautas Republikas karaspēku formēšanas un militārās virsvadības dislokācijas vieta, Simona Petļuras karaspēka pēdējais atbalsta punkts. No 1937. līdz 1941. gadam PSRS Kamjanecas-Podiļskas apgabala (tagad — Hmeļnickas apgabals) centrs. «Паспорт мiста». Arhivēts no oriģināla, laiks: 2016. gada 5. martā. Skatīts: 2014. gada 30. jūnijā. Vikikrātuvē par šo tēmu ir pieejami multivides faili. Skatīt: Kamjaneca-Podiļska. Encyclopædia Britannica raksts (angliski) Ukrainas Interneta enciklopēdijas raksts (angliski) Krievijas Lielās enciklopēdijas raksts (krieviski) Ebreju enciklopēdijas Austrumeiropā raksts (angliski) Austrumeiropas enciklopēdijas raksts (vāciski)