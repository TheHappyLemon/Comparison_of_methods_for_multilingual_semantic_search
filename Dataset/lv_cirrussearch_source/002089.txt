Henriks Lundkvists (zviedru: Henrik Lundqvist; dzimis 1982. gada 2. martā Orē, Zviedrijā) ir bijušais zviedru hokejists, vārtsargs, Zviedrijas hokeja izlases dalībnieks. 2006. gada olimpisko spēļu čempions. Viņa dvīņu brālis Jūels arī ir profesionāls hokejists. Profesionāļa karjeru Lundkvists sāka 2000.—01. gada sezonā, tajā aizvadot četras spēles Zviedrijas Elitsērijas kluba Frölunda HC sastāvā. Jau nākamajā sezonā hokejists bija Frölunda HC komandas otrais vārtsargs. 2003.—04. gada sezonā Lundkvists bija komandas pamatvārtsargs. 2002.—03. un 2004.—05. gada sezonās kopā ar klubu Lundkvists izcīnīja Zviedrijas čempiona titulu. 2003., 2004. un 2005. gadā kā Zviedrijas labākais vārtsargs ieguva Honkena balvu. 2005. gada starpsezonā Lundkvists pārcēlās uz Ziemeļameriku, jau nākamajā sezonā aizvadot 53 spēles NHL kluba Ņujorkas "Rangers" sastāvā. Jau savā debijas sezonā viņš bija Vezinas balvas finālists. Lai gan finālistu vidū hokejists bija vēl vairākas reizes, Vezinas balvu Lundkvists izcīnīja vien 2011.—12. gada sezonā. 2013.—14. gada sezonā kopā ar "Rangers" sasniedza Stenlija kausa finālu, tajā gan piekāpjoties Losandželosas "Kings" hokejistiem. 2020. gada septembrī, pēc 15 "Rangers" sastāvā aizvadītām sezonām, klubs izpirka Lundkvista līguma pēdējo gadu. Pāris dienas vēlāk hokejists noslēdza līgumu ar Vašingtonas "Capitals". Zviedrijas hokeja izlases rindās kļuvis par 2006. gada olimpisko spēļu čempionu, kā arī 2014. gada sudraba medaļu laureātu, spēlējis arī 2010. gada turnīrā. 2014. gadā iekļauts turnīra simboliskajā izlasē. Lundkvists izcīnījis sudraba medaļas arī 2003. un 2004. gada Pasaules čempionātos. Eliteprospects profils (angliski) NHL.com profils (angliski)