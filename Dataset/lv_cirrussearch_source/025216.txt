Operācija "Dimants" (ivritā: מִבְצָע יַהֲלוֹם, Mivtza Yahalom) bija Izraēlas izlūkošanas dienesta Mossad operācija, kuras rezultātā 1966. gadā Irākai tika nolaupīts tobrīd jaunākais un modernākais padomju iznīcinātājs MiG-21. Padomju Savienībā MiG-21 sērijveida ražošana tika uzsākta 1959. gadā, savukārt no 1961. gada tas tika piegādāts arī arābu valstīm — Sīrijai, Ēģiptei un Irākai. Rietumiem tobrīd nebija pieejama informācija ne par šī iznīcinātāja uzbūvi, tehniskajiem rādītājiem, ne arī par tā kaujas spējām, jo tas vēl nebija piedalījies karadarbībā. Vienlaikus starp Izraēlu un arābu valstīm valdīja saspīlētas attiecības, kas draudēja izvērsties jaunā karā, tādēļ 1965. gadā Izraēlas Gaisu spēku komandieris vērsās pie Mossad, lūdzot iegūt MiG-21, lai varētu veikt tā izpēti. Jau pirms 1965. gada Mossad bija veicis mēģinājumus iegūt MiG-21. Sākotnēji tika mēģināts savervēt pārbēdzēju Ēģiptē, tomēr šie mēģinājumi nedeva vēlamo rezultātu — viens Ēģiptes Gaisa spēku pilots nodeva vervētājus ēģiptiešu specdienestiem, savukārt otrs pilots, kurš izlēma pārbēgt, pārlidoja uz Izraēlu ar MiG-17. Arī mēģinājums savervēt divus Irākas Gaisa spēku pilotus nevainagojās ar sekmēm. 1964. gadā ebrejs Jusufs, kurš no 10 gadu vecuma kalpoja Irākas asīriešu kristiešu ģimenē, vērsās Izraēlas vēstniecībā, informējot, ka Redfu ģimenē, kas arī piederēja asīriešu kristiešiem, dzīvo Munirs Redfa, kurš ir viens no Irākas Gaisa spēku pilotiem, kas pilotē MiG-21. Tobrīd Irākā pret kristiešiem bija vērsti dažādi ierobežojumi un Redfu ģimene vēlējās pamest valsti. Arī pats Munirs uzskatīja, ka viņa piederība kristiešu kopienai neļauj kāpt pa karjeras kāpnēm Irākas Gaisa spēkos. Izmantojot šo informāciju, Mossad izdevās savervēt viņu operācijas realizēšanai. Par MiG-21 nolaupīšanu M. Redfam tika samaksāti 500 tūkstoši sterliņu mārciņu (vairāk kā 1 miljons ASV dolāru) un piešķirta Izraēlas pilsonība. Mossad, piekrītot M. Redfa prasībai, izveda viņa ģimeni no Irākas, iesaistot pat kurdu nemierniekus viņa sievas un bērnu izbraukšanai. Pirms operācijas M. Redfs izbrauca uz Romu, no kurienes Mossad viņu slepeni nogādāja Izraēlā, kur notikās iepazīšanās ar lidlauku, kur bija jānosēdina MiG-21, kā arī tika pārrunātas operācijas detaļas. Operācija tika veikta 1966. gada 16. augustā. Lidojuma laikā virs Jordānijas ziemeļdaļas iznīcinātāja pārvietošanos fiksēja radars. Jordānijas Gaisa spēki sazinājās ar Sīrijas Gaisa spēkiem, kuri kļūdas dēļ informēja, ka tas ir viņu iznīcinātājs, kas piedalās mācībās. Uz Izraēlas robežas Redfu sagaidīja divi Izraēlas Gaisa spēku Mirage III iznīcinātāji, kas viņu pavadīja līdz nosēšanās vietai. Pēc paša Redfa teiktā viņš nosēdināja iznīcinātāju ar gandrīz tukšu degvielas bāku. Izraēla MiG-21 izmantoja, lai iegūtu informāciju par tā spējām un īpašībām. Iegūtā informācija ļāva apmācīt izraēliešu pilotus. 1967. gada aprīlī kaujās ar Sīrijas Gaisa spēku iznīcinātājiem Izraēlas Gaisa spēkiem bez savu lidaparātu zaudēšanas izdevās notriekt 6 sīriešu MiG-21 iznīcinātājus. 1968. gada janvārī Izraēlas MiG-21 tika nodots ASV tā tālākai izpētei. Pretī Izraēla saņēma iespēju iegādāties F-4 Phantom iznīcinātājus, kuru piegādei ASV iepriekš nepiekrita. Vēlāk MiG-21 tika atgriezts Izraēlai, kura to ievietoja Izraēlas Gaisa spēku muzeja ekspozīcijā.