Kirasao (nīderlandiešu: Curaçao, papjamento: Kòrsou) ir autonoma valsts Nīderlandes Karalistes sastāvā. Tā atrodas Karību jūrā pie Venecuēlas krastiem. Valsts aptver Kirasao salu un neapdzīvoto Mazo Kirasao. Kirasao salas kopējā platība ir 444 km². Pēc 2018. gada datiem Kirasao dzīvo 160 012 iedzīvotāji. Galvaspilsēta un lielākā pilsēta ir Vilemstade. Kirasao pamatiedzīvotāji pirms eiropiešu atnākšanas bija aravaku indiāņi. Eiropiešu klātbūtne salā sākās ap 1500. gadu, kad spāņi veica intensīvu Dienvidamerikas piekrastes izpēti un kartēšanu. Spāņi ātri zaudēja interesi par salu, jo šeit nebija zelta un saldūdens trūkuma dēļ bija apgrūtināta lauksaimniecība. 1634. gadā Nīderlandiešu Rietumindijas kompānija pasludināja Kirasao par savu īpašumu un sāka kolonizāciju. Salā attīstīja graudaugu un zemesriekstu audzēšanu, kā arī sāls tvaicēšanu. Vilemstade attīstījās par vienu no galvenajām reģiona ostām. 17. un 18. gadsimtā tā bija viena no vergu tirdzniecības centriem. 1920. gadā Marakaibo tuvumā atklāja naftu, kas deva salai jaunu attīstības impulsu. 1954. gadā Kirasao ieguva pašnoteikšanās tiesības Nīderlandes Antiļu sastāvā, bet salā turpinājās diskusijas par tās politisko statusu. 2005. gadā, referendumā salas iedzīvotāji nobalsoja par speciālu statusu ārpus Nīderlandes Antiļām (analoģisku Arubai), noraidot pilnīgas neatkarības iespēju. 2010. gada 10. oktobrī Nīderlandes Antiļas tika likvidētas un Kirasao ieguva autonomiju. Vikikrātuvē par šo tēmu ir pieejami multivides faili. Skatīt: Kirasao. Encyclopædia Britannica raksts (angliski) Katoļu enciklopēdijas raksts (angliski) Curacao-gov.an Kirasao valdības mājaslapa Curacao-Photos.com Arhivēts 2006. gada 1. jūlijā, Wayback Machine vietnē.