Roberts I bija Rietumfrancijas jeb Franku karalis no 922. līdz 923. gadam. Pirms kāpšanas tronī viņš bija Puatjē grāfs, Parīzes grāfs, kā arī Neistrijas un Orleānas marķīzs. Viņš aizstāja no troņa gāzto karali Kārli Vienkāršo, kurš 898. gadā bija aizstājis Roberta brāli, karali Odo. 885. gadā Roberts piedalījās Parīzes aizstāvēšanā vikingu uzbrukuma laikā. Viņš kļuva par vairāku lielu apgabalu, to skaitā Parīzes, valdnieku un galveno vairāku abatiju abatu. Viņš arī ieguva augsto Franku hercoga (Dux Francorum) militāro titulu. Kad viņa brālis Odo nomira 898. gadā, Roberts nolēma pats nekāpt tronī, bet atdot troni Kārlim Vienkāršajam. Kārlis atzina Robertu visos viņa augstajos posteņos, un Roberts turpināja aizstāvēt Ziemeļfranciju no vikingu uzbrukumiem. 921. gadā Roberts uzvarēja lielu vikingu pulku Luāras ielejā. Pēc vikingu sakāves tie apmetās netālu no Nantes un Roberts pavēlēja viņiem pāriet uz kristīgo ticību. Miers starp Kārli un viņa spēcīgo vasali Robertu beidzās tad, kad Kārļa simpātijas pret Hagano izraisīja dumpi. Roberts, daudzu ietekmīgu franku augstmaņu atbalstīts, sacēlās pret Kārli un gāza viņu no troņa. Pēc tam Roberts izraidīja Kārli uz Lotaringu. Roberta valdīšanas pretinieks bija vikingu valdnieks Rollo, kurš 911. gadā bija apmeties Normandijā. Rollo atbalstīja izraidīto Kārli un 923. gadā Kārlis uzbruka Robertam. Suasonas kaujas laikā Roberts tika nogalināts, taču Roberta karaspēks tik un tā uzvarēja kauju un sagūstīja Kārli. Pēc Roberta tronī kāpa viņa audžudēls Rauls. Vikikrātuvē par šo tēmu ir pieejami multivides faili. Skatīt: Roberts I. Encyclopædia Britannica raksts (angliski)