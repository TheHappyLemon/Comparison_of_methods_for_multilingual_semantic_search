Neīstā madara (Galium spurium) ir mainīga izskata augu suga rubiju dzimtas madaru ģintī, kurai ir izdalītas vairākas pasugas. Savvaļā tā ir sastopama Eirāzijā un Ziemeļamerikā. Latvijā neīstā madara ir diezgan bieži sastopama visā valsts teritorijā — pārsvarā pasuga Galium spurium var. vaillantii, kurai raksturīgi apmatoti augļi. Kādreiz Latvijā linu sējumos sastopamā pasuga Galium spurium var. spurium, kurai raksturīgi gludi augļi, ir gandrīz pilnīgi izzudusi. Neīstā madara ir izplatīta dārzos, tīrumos, nezālienēs, ceļmalās un dzelzceļu uzbērumos. Neīstā madara ir viengadīgs, 10—70 cm augsts lakstaugs ar šķautņainu, gulošu vai kāpelējošu stublāju. Uz stublāja šķautnēm, lapu malām un lapu apakšpusēm ir āķveidīgi dzeloņi. Lapas izvietotas neīstā mieturī pa 6—10, tās ir lineāri lancetiskas, 2—4 cm garas un 0,2—0,5 cm platas ar visplatāko punktu lapu vidū. Lapas galā ir dzeloņsmaile. Ziedi ir sīki un zaļgandzelteni, tie izvietoti saliktos divžuburoņos stublāja galotnē un lapu žāklēs. Augļi ir riekstiņu skaldauglī izvietoti riekstiņi, kuri atkarībā no pasugas ir klāti ar īsiem, skarbiem un atliektiem sarveida matiņiem (G.s. var. vaillantii) vai gludi un kaili (G.s. var. spurium). Zied no jūnija līdz septembrim. «neīstā madara - Galium spurium L. - Augi - Latvijas daba». www.latvijasdaba.lv. Skatīts: 2022-02-09. Vikikrātuvē par šo tēmu ir pieejami multivides faili. Skatīt: Neīstā madara. Encyclopædia of Life raksts (angliski)