Andress Eskobars Saldariaga (spāņu: Andrés Escobar Saldarriaga; 1967. gada 13. marts — 1994. gada 2. jūlijs) bija Kolumbijas futbola izlases aizsargs, kurš tika nošauts Medeljinā. Viņa slepkavība tiek saistīta ar bumbas ieraidīšanu savos vārtos 1994. gada Pasaules kausa spēlē, kuras dēļ vairāki narkobaroni esot zaudējuši ievērojamas naudas summas sporta totalizatorā. Cits skaidrojums viņa nāvei ir vienkāršs bāra kautiņš, kura rezultātā tika savainoti vairāki cilvēki. Kolumbijas un Atletico Nacional fani Eskobaru joprojām piemin kā vērtīgu spēlētāju. Eskobars bija Kolumbijas futbola izlases aizsargs, kurš spēlēja Pasaules kausā 1990. un 1994. gadā. Viņš spēlēja ar 2. numuru un bija pazīstams ar iesaukām "El Caballero del Futbol" ("Futbola džentlmenis" vai "Futbola bruņinieks") un "Nemirstīgais numur 2". Savā klubu karjerā viņš spēlēja Medeljinas Atlético Nacional un Šveices Young Boys Bern klubos. Vienīgos vārtus izlasē viņš guva 1988. gadā spēlē pret Angliju, kas noslēdzās 1—1 Vemblija stadionā. Eskobara bēdīgi slavenie vārti tika gūti spēlē pret ASV, 1994. gada 22. jūnijā, 1994. gada Pasaules kausā. Otrajā A grupas spēlē, mēģinot pārtvert ASV pussarga Džona Harksa centrējumu, viņš ieraidīja bumbu savos vārtos. ASV uzvarēja spēli ar 2—1 un Kolumbijas izlase palika pēdējā vietā savā grupā. 1994. gada 2. jūlijā Eskobaru nošāva ārpus bāra "El Indio" kurs atrodas Medeljinas priekšpilsētā. Pēc Eskobara draudzenes teiktā, slepkava esot kliedzis "Gooooooooooooool!" (attēlojot Dienvidamerikas sporta komentētāju izsaucienus pēc gūtiem vārtiem) pie katras no 12 izšautajām lodēm. Slepkavība tiek uzskatīta par sodu par bumbas ieraidīšanu savos vārtos. Nav noskaidrots, vai slepkavam bija kāda saistība ar azartspēļu sindikātiem, kas bija likuši lielas naudas summas par Kolumbijas kvalificēšanos otrajai kārtai. Nākamajā dienā BBC atvainojās par sava komentētāja Alana Hansena izteikumu citā spēlē, ka "Argentīnas aizsargs ir pelnījis nošaušanu par tādu kļūdu." Par Eskobara slepkavību 1995. gada jūnijā tika notiesāts Umberto Munjess Kastro. Tiesa viņam piesprieda 43 gadus cietumsoda. Munjess pirms tam bija strādājis par miesassargu. Soda termiņš 2001. gadā tika samazināts līdz 26 gadiem. 2005. gadā viņš par labu uzvedību tika priekšlaicīgi atbrīvots, cietumā aizvadot 11 gadus. Šis notikums izraisīja asu sabiedrības reakciju. Daniel Drezner. «The Soccer Wars». Washington Post, 2006-06-04. B01. lpp. Paul Weaver. «World Cup can wait - Sven has an election to win». The Guardian, 2001-04-01. «Arhivēta kopija». Arhivēts no oriģināla, laiks: 2007. gada 28. septembrī. Skatīts: 2007. gada 13. decembrī. WorldFootball profils (angliski) National-Football-Teams profils (angliski) Transfermarkt spēlētāja profils (angliski) FBref spēlētāja profils (angliski) Video, kur Eskobars ieraida bumbu savos vārtos 1994. gada Pasaules kausa spēlē Edmunds Novickis: Trauslā robeža starp sportu un dzīvi[novecojusi saite] Intervija ar Eskobara tēvu[novecojusi saite] CNNSI piemiņas lapa Arhivēts 2002. gada 22. oktobrī, Wayback Machine vietnē. Biogrāfija[novecojusi saite] (spāņu)