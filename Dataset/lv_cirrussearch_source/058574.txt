Skaties arī jēdzienu ar līdzīgu nosaukumu: Žils Verns. Jules Verne jeb ATV-001 bija pirmais Eiropas kravas kosmosa kuģis no Automated Transfer Vehicle sērijas, kas paredzēts Starptautisko kosmisko staciju (SKS) apgādei. Tas bija nosaukts 19. gadsimta franču zinātniskās fantastikas rakstnieka Žila Verna vārdā. Kuģī atradās arī divi oriģinālie rakstnieka manuskripti, kas tika nogādāti uz SKS. Kosmosa kuģis uz staciju nogādāja 4,6 t kravas, tai skaitā 1150 kg sauskravas, 856 kg degvielas, 270 kg dzeramo ūdeni un 21 kg skābekli. Jules Verne tika palaists 2008. gada 9. martā 04:03 UTC ar nesējraķeti Ariane 5ES (V181) no starta laukuma ELA-3 Gviānas kosmiskajā centrā Kurū, Franču Gviānā. Šis bija arī pirmais starts Ariane 5 modifikācijai Ariane 5ES, kas tika pielāgota tieši ATV palaišanai. Kosmosa kuģis no nesēja atdalījās pēc 1 stundas 6 minūtēm un 41 sekundes. Starts vairākkārt tika atlikts. Pēc ieiešanas orbītā visas navigācijas sistēmas darbojās normāli, un saules baterijas atvērās kā plānots. Pēc dažām stundām tika atklāta neliela spiedienu starpība starp oksidētaju un degvielu viena dzinēju ķēdē. Nekavējoties tā tika atslēgta. Kad pa nakti tika atrisināta kļūme, kosmiskais aparāts atgriezās normālā darbībā. 10. martā tika veikti divi orbitālie manevri, kas noritēja normāli. 14. martā tika veikts demonstrācijas "Sadursmes novēršanas manevrs" (Collision Avoidance Manoeuvre), kura izpilde bija sekmīga. Šāda manevra veikšana ir nepieciešama ārkārtējos gadījumos, ja tuvošanās stacijai laikā rodas anomālija kuģa trajektorijā vai ātrumā. Tādā gadījumā nepieciešams novirzīt kosmisko aparātu drošā attālumā no stacijas, lai nenotiktu sadursme ar to. 19. martā Jules Verne sasniedza SKS orbītas augstumu 2000 km attālumā no stacijas. Šeit tas paliks līdz STS-123 Endeavour misijas beigām. 29. martā notika tuvošanās pirmā demonstrācijas diena (Demo-Day 1). Tās laikā ATV pietuvojās stacijai 3,5 km attālumā, kur uzkavējās 90 minūtes. Pēc tam kosmosa kuģis tika atvirzīts atpakaļ. 31. martā notika tuvošanās otrā demonstrācijas diena (Demo-Day 2), kad Jules Verne pietuvojās SKS 11 metru attālumā no SKS Zvezda moduļa saslēgšanās porta. Pēc tam ATV atvirzījās no stacijas drošā attālumā. Jules Verne saslēdzās ar staciju 3. aprīlī 14:45 UTC pie Zvezda moduļa. Pirms tam ATV četras stundas lēnām tuvojās SKS. Saslēgšanās ar staciju notika automātiskā režīmā, bez cilvēku iejaukšanās. Navigācijai tika izmantoto dati no GPS un optiskās lāzersistēmas. 2008. gada 18. jūnijā 1 stundu 35 minūtes tika veikta degvielas pārsūknēšana no ATV uz Zarja moduļa tvertnēm stacijas kopējai dzinējsistēmai. Pārvietoti tika 850 kg raķešdegvielas, izmantojot cauruļvadus caur Zvezda moduli. Jau agrāk bija veikta 110 kg kondensāta pārsūknēšana uz kravas kuģa vienu no iztukšotajām tvertnēm (šāda operācija Jules Verne izmantošanas sākotnējos plānos nebija paredzēta). 19. jūnijā ar Jules Verne orbītas kontroles sistēmas (Orbit Control System, OCS) dzinējiem tika veikta stacijas kompleksa orbītas paaugstināšana. Manevrs sākās 06:41:00 UTC un ilga 1206 sekundes. Operācijas rezultātā stacijas orbītas augstums palielinājās par 7 km (345,6 km). Lai sagatavotos kravas kuģa Progress M-65 ierašanai, 13. augustā tika veikta Jules Verne dzinēju iedarbināšana uz 995,1 sekundēm. Tā rezultātā stacijas orbīta paaugstinājās par 5,8 km, un bija 355,9 km virs Zemes virsmas. Pavisam orbītas pacelšanas operācijas tika veiktas četras reizes. Bez tam 27. augustā ATV veica manevru, lai staciju novirzītu no savu laiku nokalpojuša pavadoņa, kurš atradās SKS tuvumā. ATV izrādījās visklusākā vieta SKS kompleksā, tādēļ kosmonauti to izmantoja kā guļas vietu un vietu, kur mazgāties. Korejas kosmoanute Ī Sojona to izmantoja kā laboratoriju, kur veikt nanotehnologiju eksperimentus. "Žils Verns" palika pievienots stacijai piecus mēnešus. Lidojuma beigās tas tika piekrauts ar mantām un atkritumiem, kas stacijā veirs nebūs vajadzīgi. Lūkas uz Jules Verne tika aizvērtas 2008. gada 4. septembrī aptuveni 19:00 UTC. No stacijas tas atvienojās 2008. gada 5. septembrī 22:28 UTC. Kosmosa kuģa autonomais lidojums ilga 23 dienas. 29. septembrī 10:00:27 UTC ATV-1 tika dots pirmais 6 minūšu ilgs bremzēšanas impulss. Otrais manevrs sākās 12:58:18 UTC un ilga 15 min. 13:31 UTC Jules Verne iegāja atmosfērā aptuveni 120 km augstumā, un nakamo 12 minūšu laikā sadega. Kosmiskā aparāta nesadegušās daļas iekrita Klusajā okeānā. Nākamo ATV kravas kuģi plāno palaist pēc diviem gadiem. Europe launches its first re-supply ship — Jules Verne ATV — to the ISS 2008-03-09 Jules Verne ATV under control after a textbook launch 2008-03-09 Jules Verne on track for long journey to ISS 2008-03-11 Jules Verne demonstrates flawless Collision Avoidance Manoeuvre 2008-03-14 Jules Verne reaches ‘parking’ orbit 2008-03-19 Impressive dress-rehearsal for Jules Verne ATV 2008-03-31 «Новости Космонавтики». Arhivēts no oriģināla, laiks: 2008. gada 27. jūnijā. Skatīts: 2008. gada 23. jūnijā. «CUP preses dienests». Arhivēts no oriģināla, laiks: 2009. gada 5. martā. Skatīts: 2008. gada 23. jūnijā. SS Orbit Adjustment Complete 2008-08-19 ESA’s ATV successfully undocks from International Space Station ESA news, 2008-09-05 Successful re-entry marks bright future for ATV ESA, 2008-09-29 Automated Transfer Vehicle Starptautiskā kosmiskā stacija ATV sadegšanas atmosfērā attēli ESA, 2008-09-29