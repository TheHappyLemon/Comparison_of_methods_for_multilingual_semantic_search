Santakatarina (portugāļu: Santa Catarina) ir viens no Brazīlijas divdesmit sešiem štatiem, kas atrodas valsts dienvidu daļā. Štats robežojas ar Riugrandi du Sula dienvidos, ar Paranu ziemeļos un ar Misjonesas provinci, Argentīnā rietumos. To austrumos apskalo Atlantijas okeāns. Štata kopējā platība ir 95 346,181 km², pēc 2016. gada provizoriskajiem datiem tajā dzīvo 6 910 553 iedzīvotāji. Pēc platības tas ir divdesmitais lielākais Brazīlijas štats pēc platības un vienpadsmitais lielākais pēc iedzīvotāju skaita. Štata administratīvais centrs ir Florjanopolisa, bet lielākā pilsēta ir Žoinvili. Vairāk nekā 50% štata iedzīvotāju ir Vācijas un Austrijas izcelsmes brazīlieši. Pirmie latvieši, kas XIX gadsimta beigās ieradās Brazīlijā uz pastāvīgu dzīvi, apmetās Santakatarinas štatā. 1890. gadā štata austrumu daļā tika dibināta pirmā latviešu kolonija Brazīlijā Rionova (portugāļu: Rio Novo). Mūsdienās Urubisi pilsētā, štata austrumos, darbojas baptistu draudze, kas ietilpst Brazīlijas Latviešu baptistu apvienībā. Florjanopolisā notiek latviešu izcelsmes brazīliešu grupas tikšanās. Štatam ir vieni no labākajiem rādītājiem izglītības un veselības jomā. Tajā ir Brazīlijā augstākie ienākumu rādītāji, vidējais dzīves ilgums, kā arī zemākais noziedzības rādītājs un korupcijas līmenis. Arvīds Puriņš. «Colônia Leta do Rio Novo; (1892-1953) Esta é parte da história». Skatīts: 2018. gada 2. maijs. Brigita Tamuža. «Visbiežāk dzirdamais vārds Rionovā – ‘bija’», 2002.gada 1. oktobris. Skatīts: 2018. gada 27. aprīlis. «Brazīlijas Latviešu baptistu apvienības draudžu saraksts». Arhivēts no oriģināla, laiks: 2018. gada 6. Septembris. Skatīts: 2018. gada 2. maijs. «Reunião do Grupo Leto em Florianópolis». Arhivēts no oriģināla, laiks: 2019. gada 4. Janvāris. Skatīts: 2018. gada 2. maijs. «Grupo Leto da Grande Florianópolis». 2012. gada 17. augusts. Skatīts: 2018. gada 2. maijs. «Florjanopolisas latviešu grupas tikšanās video». 2012. gada 16. decembris. Skatīts: 2018. gada 2. maijs. Vikikrātuvē par šo tēmu ir pieejami multivides faili. Skatīt: Santakatarina. Encyclopædia Britannica raksts (angliski)