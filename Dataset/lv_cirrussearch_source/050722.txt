Edmunds Cepurītis (dzimis 1991. gada 19. jūlijā) ir Latvijas politiķis un vides aizsardzības speciālists. Šobrīd ir 14. Saeimas deputāts, pārstāv partiju "Progresīvie". Iepriekš bijis Rīgas domes deputāts. E. Cepurītis ieguvis vides zinātnieka specialitāti Latvijas Universitātes Ģeogrāfijas un zemes zinātņu fakultātē, 2013. gadā iegūstot bakalaura grādu, bet 2016. gadā — maģistra. E. Cepurīša profesionālā darbība ir saistīta ar vides aizsardzību un nevalstisko sektoru — viņš ir projektu vadītājs nodibinājumā "Vides izglītības fonds", kā arī valdes loceklis biedrībā "Zero Waste Latvija", kas iestājas par atkritumu piesārņojuma samazināšanu. Ir viens no debašu asociācijas "Quo Tu domā?" līdzdibinātājiem. 2018. gadā 13. Saeimas vēlēšanās E. Cepurītis kandidēja ar 6. numuru "Progresīvo" sarakstā Rīgas vēlēšanu apgabalā, bet saraksts nepārvarēja 5% barjeru. No 2019. gada 14. septembra līdz 2021. gada 4. septembrim E. Cepurītis kopā ar Antoņinu Ņenaševu bija viens no partijas "Progresīvie" līdzpriekšsēdētājiem. 2019. gada Eiropas parlamenta vēlēšanās viņš bija 4. numurs "Progresīvo" sarakstā, taču ievēlēts netika. E. Cepurīša politiskās prioritātes ir atbildīga klimata un dabas aizsardzības politiku, kā arī taisnīgas nodokļu sistēmas ieviešana. Eiroparlamenta vēlēšanu kampaņā viņš uzsvēra nepieciešamību pāriet uz jaunu enerģijas sistēmu, "lai risinātu klimata krīzi un mazinātu Eiropas valstu atkarību no Krievijas", kā arī nepieciešamību risināt socioekonomiskās nevienlīdzības jautājumus. 2020. gadā ārkārtas Rīgas domes vēlēšanās E. Cepurīti ievēlēja par Rīgas domes deputātu no "Progresīvie" un "Attīstībai/Par!" kopējā saraksta. Vadījis Rīgas domes Mājokļu un vides komiteju. 2022. gada rudenī Saeimas vēlēšanās E. Cepurītis tika ievēlēts 14. Saeimā, kur strādā Sociālo un darba lietu un Eiropas lietu komisijās. ««Progresīvos» vadīs Cepurītis un Ņenaševa». Lsm.lv. 2019-9-14. Skatīts: 2019-9-27. «Edmunds Cepurītis / "PROGRESĪVIE"». www.lsm.lv (latviešu). Skatīts: 2019-10-26. «Edmunds Cepurītis». Sarunu festivāls LAMPA (latviešu). Skatīts: 2019-10-26. «Partiju "Progresīvie" turpmāk vadīs pedagoģe Ņenaševa un vides aktīvists Cepurītis». Jauns.lv (latviešu). Skatīts: 2019-10-26. «Edmunds Cepurītis - Eiroparlamenta vēlēšanas». www.lsm.lv (latviešu). Skatīts: 2019-10-26. «Edmunds Cepurītis - Latvijas Republikas 14.Saeima». titania.saeima.lv. Skatīts: 2022-11-26.