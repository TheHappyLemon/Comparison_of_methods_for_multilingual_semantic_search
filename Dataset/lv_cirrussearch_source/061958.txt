Pļavas silpurene (Pulsatilla pratensis) ir daudzgadīgs Gundegu dzimtas lakstaugs. Augums neliels, līdz 30 cm. Spēcīgs saknenis. Augs klāts ar biezu apmatojumu. Apakšējās lapas ar kātiem, vairākkārt plūksnaini šķeltas, plaukst reizē ar ziediem vai nedaudz vēlāk. Augšējās lapas dziļi šķeltas vai dalītas, pie pamatnes saaugušas kopā. Ziedi bāli violeti, iesarkani, pa vienam. Zied no aprīļa, līdz jūnija sākumam. Dažreiz uzzied arī otrreiz rudenī. Auglis — riekstiņš ar irbuli. Suga izplatīta Eiropas vidienē un austrumos. Latvijā ir izplatīts visā teritorijā, visbiežāk piejūrā. Aug priežu mežos un sausos pakalnos, kāpās. Iecienīts dekoratīvais augs akmensdārzos. Aizsargājams augs, iekļauts Latvijas Sarkanajā grāmatā. Izmanto tautas medicīnā. Lapu ekstraktam ir baktericīdas un fungicīdas īpašības. L.Keirāns Iepazīsim Latvijas augus ISBN 5-405-00395-6 Vikikrātuvē par šo tēmu ir pieejami multivides faili. Skatīt: Pļavas silpurene. Encyclopædia of Life raksts (angliski)