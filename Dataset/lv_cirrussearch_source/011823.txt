Antons Ābele (zviedru: Anton Abele, dzimis 1992. gada 10. janvārī) ir latviešu izcelsmes Zviedrijas sabiedriskais un politiskais darbinieks. 2007. gadā par savu darbību sociālajā jomā atzīts par Stokholmas gada cilvēku. 2010. gada nogalē nokļuvis Zviedrijas parlamentā, kas Ābeli padarīja par jaunāko deputātu Zviedrijas Riksdāga 600 gadu ilgajā vēsturē. Dzimis Stokholmā. Viņa vecvecāki bija trimdas latvieši, kas Zviedrijā ieradās pēc Otrā pasaules kara beigām. 2007. gadā, kad Ābelem bija 15 gadi, viņa acu priekšā jauniešu ballītes laikā tika nogalināts kāds cits tās apmeklētājs. Nākamajā dienā pēc traģiskā notikuma viņš sociālajā tīklā Facebook izveidoja domubiedru grupu "Pasargājiet mūs no ielu vardarbības". Lai pieminētu bojāgājušo jaunieti, Ābele sarīkoja plašu manifestāciju Stokholmā, kurā pulcējās vairāk kā 10 tūkstoši cilvēku. Par savu ieguldījumu Ābele saņēma Gada stokholmieša nosaukumu un MTV balvu "Free Your Mind". 2010. gadā Ābele startēja Zviedrijas parlamenta vēlēšanās no Moderātu partijas. Lai arī viņš netika ievēlēts, tomēr pēc neilga laika deputāte Anna Jermīri nolika mandātu, jo tika izvēlēta par jauno Stokholmas mēru. Tas ļāva Ābelem ieņemt viņas vietu un kļūt par jaunāko Zviedrijas parlamenta deputātu tā vēsturē. Tajā pašā gadā viņš apmeklēja Latviju, kur viesojās Saeimā. Diena — Ābele - gada cilvēks Stokholmā (29.12.2007.) Ir — Līdz pensijai ne (16.03.2011.) Diena — Par Riksdāga jaunāko deputātu kļūst Antons Ābele (16.10.2010.) Panorāma — Zviedrijas parlamenta jaunākais deputāts apmeklē Latviju (04.03.2011.)