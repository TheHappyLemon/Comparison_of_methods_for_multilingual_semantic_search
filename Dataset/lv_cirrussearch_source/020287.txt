Ivans Hlinka (čehu: Ivan Hlinka; dzimis 1950. gada 26. janvārī, miris 2004. gada 16. augustā) bija Čehoslovākijas hokejists, centra uzbrucējs, ilggadējs Čehoslovākijas hokeja izlases dalībnieks, vēlāk arī treneris. Savas karjeras laikā kļuvis par trīskārtēju Pasaules čempionu, 2001. gadā iekļauts IIHF Slavas zālē. Gājis bojā auto avārijā. Karjeru Hlinka sāka 1966.—67. gada sezonā Čehoslovākijas hokeja līgas kluba HK Litvīnova sastāvā. Kluba rindās uzbrucējs aizvadīja 15 sezonas, 1981. gadā pārceļoties uz Ziemeļameriku un divas sezonas aizvadot Vankūveras "Canucks" rindās. 1981.—82. gada sezonā Hlinka kopā ar "Canucks" sasniedza Stenlija kausa finālu, tajā gan piekāpjoties Ņujorkas "Islanders". No 1983. līdz 1985. gadam Hlinka spēlēja NLB līgas klubā EV Zug, taču tad vēl divas sezonas aizvadīja Litvīnovā, pirms beidza spēlētāja karjeru. Jau 1986.—87. gada sezonā Hlinka sāka strādāt par spēlējošo treneri HK Litvīnovas sastāvā. Komandu viņš vadīja arī 1988.—89., 1993.—94. un 1997.—98. gada sezonās. 2000.—01. gada sezonā Hlinka kļuva tikai par otro eiropieti, kas bijis kāda NHL kluba galvenais treneris. 2000.—01. un 2001.—02. gada sezonās viņš vadīja Pitsburgas "Penguins", taču 2002.—03. gada sezonā bija Krievijas Superlīgas kluba Omskas "Avangard" treneris. Kā Čehijas hokeja izlases galvenais treneris izcīnījis uzvaru 1998. gada Olimpisko spēļu čempionu, tāpat izcīnījis zeltu 1999. gada Pasaules čempionātā, kā arī izcīnījis četras bronzas medaļas. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)