Wolt Enterprises Oy (darbojas ar zīmolu Wolt) ir Somijas informācijas tehnoloģiju uzņēmums, kas piedāvā ēdienu piegādes platformu. Uzņēmums ir dibināts 2014. gadā. Tā galvenais birojs atrodas Helsinkos. Wolt Enterprises mātes uzņēmums ir ASV uzņēmums DoorDash, Inc. Wolt lietotnēs (iOS un Android) vai tīmekļa vietnē klienti var pasūtīt ēdienu no platformas restorānu partneriem un vai nu pašiem to paņemt vai arī izvēlēties to piegādāt platformas kurjera partneriem. Uzņēmumu Wolt Enterprises Oy 2014. gada 7. oktobrī dibināja jaunuzņēmumu pasākumu organizēšanas uzņēmuma Slush vadītājs Miki Kūsi. Vēlāk uz Wolt viens pēc otra pārgāja arī nākamie Slush vadītāji Riku Mekele un Marianne Vikula. Wolt platforma tika palaista 2015. gadā Helsinkos, un sākumā pakalpojums darbojās kā ēdiena pasūtīšana un klientiem pašiem bija jāpaņem sagatavotais ēdiens. 2016. gadā platformā kļuva iespējams piegādāšanas pakalpojums; Wolt sāka darbību Zviedrijā un Igaunijā. Uzņēmums Tallinā sāka eksperimentus ar pašbraucošiem piegādes robotiem, ko izstrādāja Starship Technologies. 2017. gadā tika sākta darbība Dānijā, Latvijā un Lietuvā. 2018. gada janvārī Wolt palielināja finansējumu 30 miljonu ASV dolāru apmērā. 2018. gadā Wolt sāka darbību Horvātijā, Čehijā, Norvēģijā, Ungārijā, Gruzijā, Izraēlā un Polijā. 2019. gadā tika sākta darbība Serbijā, Grieķijā, Azerbaidžānā un Slovākijā. 2021. gada 9. novembrī tika paziņots, ka ASV ēdienu pasūtīšanas un piegādes uzņēmums DoorDash, Inc. par 8,1 miljardu ASV dolāru (aptuveni 7 miljardiem eiro) iegādāsies Wolt Enterprises Oy. Wolt bija plašs investoru loks, to skaitā investīciju fondi ICONIQ Capital, Highland Europe, 83North, EQT Ventures, Inventure, Lifeline Ventures; pazīstamākie cilvēki: Nokia bijušais padomes priekšsēdētājs Risto Sīlasmā, Skype izveidotājs Niklass Zennstrems un Supercell izpilddirektors Ilka Pānanens. Pārņemšanas darījums tika pabeigts 2022. gada 1. jūnijā. DoorDash Joins Forces with Wolt Wolt, 9 November 2021 «Wolt» atklāj, kas rīdziniekiem garšo vislabāk Aiga Šteinberga, KPMS, 18.10.2018 Vikikrātuvē par šo tēmu ir pieejami multivides faili. Skatīt: Wolt. Wolt vietne