Eižens Leimanis (1905-1992) bija latviešu matemātiķis. Latvijas Universitātes docents un Britu Kolumbijas universitātes profesors (1949-1974). Viens no 1944. gada 17. marta Latvijas Centrālās padomes memoranda parakstītājiem. Dzimis 1905. gada 10. aprīlī Kocēnu pagasta Vecbaižās (tagad Vaidavas pagastā) skolotāja ģimenē. Mācījās Rīgas pilsētas ģimnāzijā (līdz 1924). Studēja Latvijas Universitātes Matemātikas un dabaszinātņu fakultātē (līdz 1929), pievērsās diferenciālvienādojumu teorijai un debess mehānikai. Strādāja LU Teorētiskās astronomijas un analītiskās mehānikas institūtā, papildinajās Leipcigā, Kopenhāgenā, Parīzē un Oslo. 1937. gadā viņu ievēlēja par docentu. Otrā pasaules kara beigās 1944. gada rudenī devās trimdā uz Vāciju, kur ieguva zinātņu doktora grādu Baltijas Universitātē. 1949. gadā pārcēlās uz Kanādu, kur strādāja par profesoru Vankūveras Britu Kolumbijas universitātē. Līdztekus darbojās Kanādas Matemātiķu savienības pētnieciskajā insitūtā (1953–1955) un bija Lockheed Missiles & Space Co. kosmosa izpētes programmas zinātniskais padomnieks. Bija žurnālu Mathematical Review un Applied Mechanics līdzstrādnieks. 1991. gada 27. jūlijā viņu ievēlēja par Latvijas Zinātņu akadēmijas ārzemju locekli. Miris Vankūverā 1992. gada 4. decembrī. Teorētiskā mehānika (1940), The General Problem of the Motion of Coupled Rigid Bodies About a Fixed Point. New York: Springer (1965), Qualitative Methods in the Three-body Problem «Eugene Leimanis (1905 - 1992)». Arhivēts no oriģināla, laiks: 2014. gada 6. augustā. Skatīts: 2014. gada 4. maijā. Ar parakstu par Latviju : biogrāfiskā vārdnīca : Latvijas Centrālās Padomes Memoranda parakstītāju biogrāfijas / sastādītāja Ieva Kvāle. Rīga : Latvijas Kara muzejs. 2014. 272-273. lpp. ISBN 9789934827051.