Oftalmoloģija (grieķu: ὀφθαλμός, ophthalmos — ‘acs’, λόγος, logos — ‘jēdziens, mācība’) ir medicīnas nozare, kas pēta acs uzbūvi, tās funkcijas, kā arī acu slimības, to ārstēšanas un profilakses iespējas. Oftalmologs ir acu slimības ārsts un oftalmoloģijas speciālists. Nozares pirmsākumi datējami ar Galēna un Hipokrata dzīves laiku, kuru darbos ir tikušas aprakstītas dažādas acu slimības. 7.—11. gadsimtā sākās oftalmoloģijas uzplaukums Austrumos. Pirmās brilles tikušas izgatavotas Itālijā 13. gadsimtā. Vācu astronoms Johanness Keplers (1571—1630) izstrādāja redzes teoriju un zinātniski pamatoja redzes optisko korekciju, tādējādi sniedzot lielu ieguldījumu oftalmoloģijas attīstībā. 19. gadsimta sākumā oftalmoloģija izveidojās par patstāvīgu zinātnes nozari. Par tās pamatlicējiem tiek uzskatīti divi vācieši: Hermanis fon Helmholcs un A. Grēfe. 1805. un 1806. gadā tikušas atvērtas pirmās acu slimnīcas, 1818. gadā — katedras. 1864. gadā Rīgā tikusi atvērta pirmā acu slimnīca Latvijā. Jāni Tālbergu (1844—1884) uzskata par pirmo latviešu oftalmologu. 1934. gadā K. Balodis kļuva par pirmo, kas veicis acs radzenes pārstādīšanu. Latvijas padomju enciklopēdija. 7. sējums. Rīga : Galvenā enciklopēdiju redakcija. 278. lpp. Encyclopædia Britannica ieraksts (angliski)