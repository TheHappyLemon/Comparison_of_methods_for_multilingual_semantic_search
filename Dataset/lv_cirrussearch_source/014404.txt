A Momentary Lapse of Reason ir trīspadsmitais britu progresīvā roka grupas Pink Floyd studijas albums. Tas bija pirmais albums bez grupas bijušā līdera Rodžera Votersa dalības. Ieraksta laikā grupas dalībnieki oficiāli bija tikai divi: Deivids Gilmors un Niks Meisons, taču visi ieraksti (dažos Meisons pat nepiedalās) tapuši ar daudzu studijas mūziķu palīdzību. Dažu kompozīciju ierakstīšanā piedalījies arī Riks Raits, taču juridisku iemeslu dēļ no 1980. līdz 1990. gadam viņš oficiāli nebija grupas dalībnieks. Tāpat kā grupas iepriekšējais albums The Final Cut bieži tiek dēvēts par Rodžera Votersa soloalbumu, šis albums pamatā ir Deivida Gilmora albums — viņš reiz teicis, ka plānojis šo albumu izdot kā savu trešo soloalbumu, taču beigās nolēmis tomēr to izdot kā Pink Floyd albumu, lai pierādītu, ka grupa var iztikt arī bez Votersa. Ne kritiķu, ne klausītāju vidū šis albums neiekaroja simpātijas, lai arī tas nokļuva gan amerikāņu, gan angļu pirktāko ierakstu topa trešajā vietā. Bieži šis albums dēvēts arī par grupas karjeras lielāko neveiksmi, parasti pamatojoties uz skanējumu, kas atšķirībā no klasiskās Pink Floyd ģitāras un elektroērģeļu saspēles, šoreiz ir veidots uz elektronisko instrumentu pamata. Šis ir arī pirmais grupas albums, kurš jau sākotnēji izdots CD formātā. Visas dziesmas iedziedājis Deivids Gilmors, izņemot, kur minēts.