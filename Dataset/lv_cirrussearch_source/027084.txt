Bārkšīra jeb Bērkšīra (angļu: Berkshire, /ˈbɑːrkʃər, -ʃɪər/) ir viena no Anglijas ceremoniālajām grāfistēm, kā arī viena no nemetropoles grāfistēm valsts dienvidu daļā. Ietilpst Dienvidaustrumanglijas reģionā. Grāfiste robežojas ar Oksfordšīru un ar Bakingemšīru ziemeļos, ar Lielo Londonu austrumos, ar Sari dienvidaustrumos, ar Hempšīru dienvidos un ar Viltšīru rietumos. Bārkšīras nemetropoles grāfistes centrs un lielākā pilsēta ir Redinga (300 tūkstoši iedzīvotāju). Citas lielākās pilsētas ir Slau (200 tūkstoši), Breknela (95 tūkstoši) un Meidenheda (77 tūkstoši). Grāfistes kopējā platība ir 1263 km², pēc 2021. gada datiem grāfistē dzīvo 911 403 iedzīvotāji. Pēc platības tā ir četrdesmitā lielākā ceremoniālā grāfiste, bet pēc iedzīvotāju skaita tā ir divdesmit ceturtā lielākā. Saskaņā ar velsiešu mūka Asera 893. gadā sarakstīto karaļa Alfrēda biogrāfiju, Bārkšīra ieguvusi savu nosaukumu no buksusa meža Bearroc (ķeltu vārds, kas nozīmē ‘kalnains’). Šis mežs, iespējams, vairs nav saglabājies, atradās uz rietumiem no Frilšemas, netālu no Ņūberi. Lielākā daļa grāfistes agrīnās vēstures fiksēta Abingdonas abatijas hronikās. Ilgstoši tās vēsture bija saistīta ar ziemeļos esošo Oksfordšīru. Redinga par grāfistes centru kļuva 1867. gadā, pārņemot administratīvās funkcijas no Oksfordšīrā esošās Abingdonas. Pilnīgu patstāvību Bārkšīra ieguva tikai 1911. gadā. Administratīvās reformas laikā 1974. gadā, kad Bārkšīra kļuva par nemetropoles grāfisti, tās robežas tika mainītas, iekļaujot Slau un Ītonu, bet zaudējot dažas teritorijas ziemeļos. 1998. gadā tika likvidēta grāfistes padome un distrikti kļuva par unitārajām pašvaldībām. Atšķirībā no citiem analoģiskiem gadījumiem, Bārkšīras nemetropoles grāfiste netika izformēta un tā saglabā savu karaliskās grāfistes (royal county) statusu. Antonija Ahero. Angļu īpašvārdu atveide latviešu valodā. Rīga : Zinātne, 2006. 166. lpp. ISBN 9984-698-68-8. Vikikrātuvē par šo tēmu ir pieejami multivides faili. Skatīt: Bārkšīra. Encyclopædia Britannica raksts (angliski)