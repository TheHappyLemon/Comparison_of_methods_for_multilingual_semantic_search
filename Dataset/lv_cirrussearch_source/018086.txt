Vilhelms Reihs (vācu: Wilhelm Reich); dzimis 1897. gada 24. martā, miris 1957. gada 3. novembrī) bija Ukrainā dzimis austriešu/amerikāņu psihoanalītiķis. Dzimis 1897. gadā Dobrjaniču ciemā Austroungārijā, tagad Ukrainā, disfunkcionālā ģimenē. Ģimnāzijā mācījās Čerņivcos. Pirmā pasaules kara laikā cīnījās Austroungārijas armijā Itālijā. Pēc kara studēja Vīnes Universitātē, kur iepazinās ar Freidu. 1922. gadā sāka strādāt Freida klīnikā. 1930. gadā pārcēlās uz Berlīni. Pamatojoties uz ideju par fiziskā ķermeņa saistību ar garu, šeit attīstīja t.s. vegetoterapiju. No 1934. līdz 1939. gadam dzīvoja Oslo, kur attīstīja teoriju par t.s. bioniem, kas esot dzīvības rašanās pamatā. 1939. gadā pārcēlās uz ASV, apmezdamies Meinas štatā. Apgalvoja, ka esot atklājis dzīvības spēka enerģiju orgonu, un konstruēja ierīces tā izmantošanai. Apgalvoja, ka esot radījis mākoņu regulēšanas ierīces (cloudbuster), un, ka pasaulei uzbrūkot NLO. Miris ASV cietumā, kur bija ieslodzījumā par necieņas izrādīšanu pret tiesu. Bija viens pirmajiem, kuri centās apvienot freidismu un marksismu. Attīstīja seksuālās revolūcijas jēdzienu, kas ieguva īpašu aktuālitāti rietumos 20. gadsimta sešdesmitajos gados un jauno kreiso uzskatos. Attīstīja vairākas idejas, kuras ir aktuālas mūsdienās — vispārēja dzimumizglītība, abortu legalizācija, šķiršanās liberalizācija, laulības fakta nebūtiska ietekme uz mūsdienu ģimeni. Vairāku ietekmīgu darbu autors. Par 1933. gada darbu "Fašisma masu psiholoģija" (Die Massenpsychologie des Faschismus) tika izslēgts no Vācijas Komunistiskās partijas. Nacistu laikā grāmata tika aizliegta un dedzināta publiskās akcijās. 1956. gadā pēc tiesas lēmuma šī grāmata tika sadedzināta arī ASV. Vilhelma Reiha fonds (angliski) Vilhelms Reihs vietnē LSR-Projekt (vāciski) Vilhelms Reihs: cilvēks, kurš izgudroja brīvo mīlestību (raksts avīzē The Guardian) (angliski) Par Vilhelmu Reihu vietnē SKEPTIC (angliski) Vikikrātuvē par šo tēmu ir pieejami multivides faili. Skatīt: Vilhelms Reihs.