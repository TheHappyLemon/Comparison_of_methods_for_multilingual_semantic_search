Daiana Fosija (angļu: Dian Fossey, dzimusi 1932. gada 16. janvārī, mirusi 1985. gada 26. decembrī) bija ASV zooloģe. Paleontologa Luisa Līkija iedvesmota, viņa daudzus gadus veltīja kalnu gorillu pētniecībai un aizsardzībai, dzīvodama to dabiskajā vidē Ruandas kalnu apvidū. Studēja veterināriju Kalifornijas universitātē, Deivisā un darba terapiju Sanhosē universitātē. Pēc bakalaura grāda saņemšanas strādāja par darba terapijas nodaļas vadītāju slimnīcā Lūivilā, Kentuki. Pēc tam, kad Fosija Luivilā bija apmeklējusi Līkija lekciju, 1963. gadā viņa pirmoreiz devās uz Āfriku, kur 1966. gadā ar Līkija atbalstu sāka kalnu gorillu pētniecību. Iesākumā pētījumi tika veikti Kongo Demokrātiskā Republikā (toreiz Zairā), bet 1967. gadā politisku iemeslu dēļ Fosija pārcēlās uz Ruandu, kur nodibināja Karisokes pētniecības centru Virungas kalnos. 1970. gada janvāra Fosijas foto publicēja uz National Geographic Magazine vāka un viņa kļuva par slavenību. Fosija bija stingra dabas "aktīvās aizsardzības" aizstāve, un uzskatīja, ka dzīvnieki jāsaglabā viņu dabīgos apstākļos. Viņa aktīvi pretojās malumedniecībai, kā arī bija zooloģisko dārzu — Fosijas uzskatā, neētisku, cilvēka izklaidei paredzētu dzīvnieku cietumu — pretiniece. 1983. gadā Fosija publicēja grāmatu "Gorillas miglā" (Gorillas in the Mist), kas kļuva par bestselleru. 1985. gada 26. decembrī Daianu Fosiju nogalināja viņas guļamtelpā. Slepkavība nav atklāta, uzskata, ka Fosijas slepkavību izdarīja vai nu malumednieki vai personas, kuras bija ieinteresētas tūrisma attīstībā reģionā. 1994. gada Ruandas genocīda laikā pētniecības centrs tika nopostīts. 1988. gadā tika uzņemta filma par Fosijas dzīvi Gorillas in the Mist: The Story of Dian Fossey ar Sigurniju Vīveri galvenajā lomā. Vikikrātuvē par šo tēmu ir pieejami multivides faili. Skatīt: Daiana Fosija. Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski) Daianas Fosijas Gorillu fonds (angliski) Informācija par Daianas Fosijas slepkavību (angliski)