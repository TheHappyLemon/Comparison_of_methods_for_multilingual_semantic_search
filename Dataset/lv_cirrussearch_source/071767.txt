Parastā zeltene (Lysimachia vulgaris) ir zelteņu suga. Tā ir plaši sastopama Eirāzijā, tostarp bieži visā Latvijas teritorijā, kur atsevišķi eksemplāri un dažāda lieluma grupas aug pļavās, krūmājos, mežos, kā arī ūdenstilpju piekrastē. Parastā zeltene ir daudzgadīgs,30—120 cm garš lakstaugs ar stāvu, stīvu un īsi apmatotu stublāju, kas nezaro vai mazliet zaro ziedkopā. Stublājs ir aplapots līdz ziedkopai. Lapas ir iegareni lancetiskas, to mala gandrīz gluda, gals smails, pamats strupi ķīļveidīgs un kāts īss. Apakšējās lapas izvietotas pamīšus, sākot no stublāja vidus pretējas vai mieturī pa 3. Ziedi ir izvietoti blīvā skarveida ziedkopā stublāja galotnē un augšējo lapu žāklēs. Kauslapas ir zaļas, īsas un piecdaļīgi šķeltas. Vainaglapas ir zeltaini dzeltenas, piecdaļīgi šķeltas, vismaz divreiz garākas nekā kauss. Auglis ir lodveidīga vāršņu pogaļa. Zied no jūnija līdz augustam. «parastā zeltene - Lysimachia vulgaris L. - Augi - Latvijas daba». www.latvijasdaba.lv. Skatīts: 2024-03-20.