Komjaunatne (krievu: комсомол) jeb oficiāli Vissavienības Ļeņina komunistiskā jaunatnes savienība (VĻKJS, krievu: Всесоюзный ленинский коммунистический союз молодёжи — ВЛКСМ) bija faktiskā Padomju Savienības komunistiskās partijas jaunatnes organizācija no 1918. līdz 1991. gadam, kurā uzņēma jauniešus vecumā no 14 līdz 28 gadiem. Katrā PSRS republikā bija sava vietējā komjaunatnes apakšorganizācija – Latvijas PSR tā bija Latvijas Ļeņina Komunistiskā jaunatnes savienība (LĻKJS). 1918. gada 29. oktobrī izveidoja Krievijas komunistiskās jaunatnes savienību (KKJS), bet 1924. gadā KKJS tika piešķirts Vladimira Ļeņina vārds un tās jaunais nosaukums bija Krievijas Ļeņina komunistiskās jaunatnes savienība (KĻKJS). Pēc Padomju Savienības izveidošanas komjaunatni 1926. gadā pārsauca par Vissavienības Ļeņina komunistiskās jaunatnes savienību (VĻKJS). Lai gan oficiāli VĻKJS bija neatkarīga jaunatnes organizācija, faktiski tā darbojās kā Komunistiskās partijas jaunatnes nodaļa un to dēvēja par PSKP "palīgu un rezervēm". Komjaunatnes biedru maksimālais pieļaujamais vecums bija 28 gadi. Tajā, sākot no 14 gadu vecuma, varēja iestāties arī pionieri. Komjaunatnes biedri (komjaunieši un komjaunietes), kas izcēlās ar aktivitāti, varēja iegūt dažādas privilēģijas, atzinību un apbalvojumus, kas bieži ļāva ātrāk kāpt pa karjeras kāpnēm pēc iestāšanās partijā. Biedri tika gatavoti kā ražošanas speciālisti, kā arī devās uz Vidusāziju u.c. PSRS apgabaloiem piedalīties "neskarto zemju apgūšanā" – infrastruktūras celtniecībā nomaļos lauku reģionos. 1980. gados Mihaila Gorbačova ieviestās perestroikas politikas apstākļos komjaunatnē sākās pārveidojumu procesi, taču to rezultātā organizācija sāka novājināties. 1991. gada septembrī Komjaunatnes 22. kongresā Maskavā organizācija pašlikvidējās. VĻKJS starptautiski bija pārstāvēta Jauno komunistu internacionālē un Pasaules Demokrātiskās jaunatnes federācijā. Padomju okupācijas laikā no 1948. līdz 1990. gadam Rīgas 11. novembra krastmala par godu organizācijai tika dēvēta par Komjaunatnes krastmalu. Padomju Savienības komunistiskā partija Krievijas Federācijas Komunistiskā partija «Komsomol | Soviet youth organization». Encyclopedia Britannica (angļu). Skatīts: 2021-04-09. «JG4 Visvaldis Klīve. Jaunatnes dzīve Latvijā». jaunagaita.net. Skatīts: 2021-04-09. Viesturs Spūde. «1934. gada 4. decembrī». LA.LV (latviešu), 2014-12-04. Skatīts: 2021-04-09. Latvijas Televīzijas raidījuma "Melu laboratorija" sērija "Bērni un jaunatne" - par jaunatnes organizācijām padomju gados (2014. g.) Arhivēts 09.04.2021, Wayback Machine vietnē.