Viestura ordenis ir Latvijas valsts militārs ordenis no 1938. līdz 1940. gadam un no 2004. gada. Tas veltīts senās patstāvīgās Latvijas varenības piemiņai. Ordeņu metu izstrādāja Herberts Mangolds, un tam bija divi veidi. Abu ordeņa veidu pamatā ir balti emaljēts krusts, kura galos ir trīs sarkani apļi. Šo krustu 45 grādu leņķī šķērso vai nu otrs balti emaljēts krusts (šāda veida ordeni piešķīra personām, kas nav kara dalībnieki), vai arī sakrustoti šķēpi (šāda veida ordeni pasniedz kara dalībniekiem). Abu veidu ordeņu centrā ir balti emaljēts medaljons ar sarkaniem burtiem VR (no Vesthardus Rex jeb valdnieks Viesturs). Ordeņa reversā lasāma ordeņa devīze "Confortamini et pugnate" un gada skaitlis 1219, kad sākās zemgaļu cīņas pret vācu iebrucējiem. Ordeni piešķir par militāriem nopelniem, nopelniem cīņā par neatkarību, drošības un sabiedriskās kārtības nodrošināšanā, robežu aizsardzībā, bruņoto spēku veidošanā, valstiskas apziņas veidošanā pilsoņos. Tā devīze ir: "Esiet stipri un cīnieties!". Pastāv arī ordeņa Goda zīme. Viestura ordenis tiek iedalīts piecās šķirās: I šķira - lielkrusta komandieris II šķira - lielvirsnieks III šķira - komandieris IV šķira - virsnieks V šķira - kavalieris Viestura ordeņa Goda zīmes: I pakāpes — zelta, II pakāpes — sudraba, III pakāpes — bronzas. Ar Viestura ordeni apbalvotie Viestura ordeņa apraksts Valsts prezidenta kancelejas vietnē