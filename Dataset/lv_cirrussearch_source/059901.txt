Diomida salas (krievu: Острова Диомида, angļu: Diomede Islands) ir salu grupa Beringa šaurumā starp Ziemeļu Ledus okeāna Čukču jūru un Klusā okeāna Beringa jūru. Sastāv no divām salām — Krievijai piederošās 29 km² lielās Ratmanova salas un ASV piederošās 7 km² lielās Mazā Diomida salas. Pa salas atdalošo nepilnus 4 km plato šaurumu vilkta datumu maiņas līnija, un laika starpība salās ir 21 stunda, tādēļ Ratmanova salu dažkārt dēvē par Rītdienas salu, bet Mazo Diomida salu — par Vakardienas salu. Salas izvietojušās Beringa šauruma vidū 36 km no Čukču pussalas krasta rietumos un 37 km no Sjūarda pussalas krasta austrumos. Salas klinšainas, stāviem krastiem. Augstākais punkts ir 505 m augstā Kriša Ratmanova salā. Jūrasšauruma atklājējs starp Āziju un Ameriku Semjons Dežņovs 1648. gadā savos ziņojumos pieminējis divas salas jūrasšaurumā. Salas pirmais apmeklēja Vituss Berings 1728. gada 16. augustā Svētā Diomida piemiņas dienā pēc pareizticīgo kalendāra, par godu kam arī tās nodēvētas. Pēc Aļaskas pirkuma līguma parakstīšanas starp Diomida salām tika novilkta robeža starp Krieviju un ASV. Pastāvīgie iedzīvotāji ir tikai ASV piederošajā Mazajā Diomida salā, kur mīt ap 130 iņupiatu. Ratmanova salā pastāvīgo iedzīvotāju nav (izvesti 1948. gadā uz Naukanu Čukču pussalā), izvietots robežsardzes garnizons. No 1940. līdz 1993. gadam Ratmanova salas ziemeļos darbojās Ostrovratmanovas polārā meteostacija. «Полосочка ничейной тишины». Arhivēts no oriģināla, laiks: 2014. gada 13. jūlijā. Skatīts: 2022. gada 24. janvārī. Полярная Почта. Ратманова, остров, МГ-2 Vikikrātuvē par šo tēmu ir pieejami multivides faili. Skatīt: Diomida salas. Encyclopædia Britannica raksts (angliski) Krievijas Lielās enciklopēdijas raksts (krieviski)