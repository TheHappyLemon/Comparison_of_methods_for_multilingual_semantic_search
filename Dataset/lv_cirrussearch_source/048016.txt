Oļegs Burovs (dzimis 1960. gada 5. augustā Rīgā) ir Latvijas politiķis un pašvaldību darbinieks. Rīgas domes priekšsēdētājs no 2019. gada augusta līdz 2020. gada februārim, šobrīd 14. Saeimas deputāts, ievēlēts no partijas "Latvija pirmajā vietā" saraksta. Pārstāv partiju "Gods kalpot Rīgai!", kuras vadītājs ir kopš 2021. gada. Dzimis 1960. gadā Rīgā. Ieguvis vidējo medicīnisko izglītību Rīgas 4. medicīnas skolā (feldšeris), vēlāk augstāko izglītību ekonomikas un darba socioloģijas jomā Sociālās ekonomikas institūta Darba un sociālo attiecību akadēmijā. Pēc Latvijas neatkarības atgūšanas O. Burovs strādāja Latvijas Republikas Finanšu ministrijā, Latvijas Privatizācijas aģentūrā, Akcizēto preču pārvaldē (priekšsēdētāja Leonarda Teņa palīgs), Rīgas pašvaldības SIA "Pļavnieku nami", Jūrmalas pašvaldības SIA "Jūrmalas attīstības projekti", SIA "Projektu vadības konsultanti", AS "Latvijas Tilti", Rīgas pašvaldības SIA "Rīgas ūdens", Rīgas pašvaldības aģentūrā "Mežaparks". 2001. gadā viņš no apvienības "Latvijas ceļš" saraksta kandidēja Rīgas domes vēlēšanās, taču domē netika ievēlēts. Vadīja Rīgas domes Īpašuma pārvaldi (1998—2003, 2007—2017). 2004. gadā paziņojis par izstāšanos no "Latvijas ceļa". 2013. gadā O. Burovs tika ievēlēts Rīgas domē no partiju apvienības "Saskaņas Centrs" saraksta, pārstāvot tajā partiju "Gods kalpot Rīgai". Uzreiz gan deputāta pilnvaras nolika, lai turpinātu darbu Rīgas domes Īpašuma departamenta direktora amatā, ko pameta pēc nākamajām pašvaldības vēlēšanām. 2017. gadā O. Burovu no "Saskaņas" un "Gods kalpot Rīgai" apvienotā saraksta atkārtoti ievēlēja par Rīgas Domes deputātu, viņš bija Pilsētas īpašumu komitejas vadītājs. 2018. gadā O. Burovs tika ievēlēts par Rīgas domes priekšsēdētāja vietnieku pēc Andra Amerika atkāpšanās. Pēc Nila Ušakova atstādināšanas viņš 2019. gada aprīlī kļuva par Rīgas domes priekšsēdētāja pienākumu izpildītāju. Pēc Daiņa Turlā ievēlēšanas par Rīgas domes priekšsēdētāju O. Burovs 2019. gada 30. maijā paziņoja par atkāpšanos no vicemēra amata, taču pēc pēkšņās koalīcijas vairākuma zaudēšanas atsauca savu iesniegumu un turpināja pildīt vicemēra pienākumus. Pēc D. Turlā atbrīvošanas no amata, kopš 2019. gada 20. jūnija atkārtoti ieņēma Rīgas domes priekšsēdētāja pienākumu izpildītāja vietu. 2019. gada 19. augustā O. Burovs tika ievēlēts par Rīgas domes priekšsēdētāju ar partiju "Saskaņa" un "Gods kalpot Rīgai", kā arī pie domes frakcijām nepiederošo deputātu balsīm. Zaudējis amatu pēc Rīgas domes atlaišanas un pagaidu administrācijas iecelšanas. 2020. gada ārkārtas Rīgas domes vēlēšanās, kurās bija partijas "Gods kalpot Rīgai" saraksta līderis, atkārtoti ievēlēts pašvaldībā. 2021. gada novembrī ievēlēts par partijas "Gods kalpot Rīgai!" vadītāju tās izveidotāja un ilggadīgā priekšsēdētāja Andra Amerika vietā. 2022. gadā kandidēja 14. Saeimas vēlēšanās, kur partija "Gods kalpot Rīgai" sadarbojās ar partiju "Latvija pirmajā vietā", un no tās saraksta arī tika ievēlēts 14. Saeimā. 2023. gada jūnijā O. Burovs paziņoja, ka pamet "Latvija pirmajā vietā" Saeimas frakciju, viļoties par tās tuvināšanos partijai "Stabilitātei!". https://likumi.lv/ta/id/312759-rigas-domes-atlaisanas-likums Akceptē Burova kandidatūru Īpašuma departamenta direktora amatam Dienas Bizness, 2007. gada 26. novembrī No amata atbrīvo Rīgas domes Īpašuma pārvaldes priekšnieku tvnet.lv 2003. gada 31. oktobrī Par Rīgas mēru ievēlēts Oļegs Burovs LSM Rīgas vicemēra amatā ievēlēts Oļegs Burovs LETA 2018. gada 18. decembrī Rīgas pagaidu vadītājs Burovs cer «noņemt politizāciju» un labot kļūdas lsm.lv 2019. gada 5. aprīlī Burovs atkāpies no Rīgas vicemēra amata LETA 2019. gada 30. maijā No «Saskaņas» Rīgas domes frakcijas izslēdz 4 deputātus; koalīcija zaudē vairākumu LSM «Burovs pametīs Šlesera partijas Saeimas frakciju; vīlies par tuvināšanos «Stabilitātei!»». www.lsm.lv (latviešu). Skatīts: 2023-06-19.