Bogdans Sliva (poļu: Bogdan Śliwa; 1922. gada 4. februāris Krakova — 2003. gada 16. maijs Krakova) bija Polijas starptautiskais lielmeistars šahā (1987). Beidzis Krakovas Tehnoloģijas universitātes Inženierzinātņu fakultāti. Kļuvis pazīstams pēc negaidītās uzvaras pirmajā pēckara Polijas šaha čempionātā Sopotā 1946. gadā. 1948. gadā Polijas šaha čempionātā bijis trešais (uzvarējis Kazimežs Makarčiks). No 1951. līdz 1954. gadam četras reizes pēc kārtas kļuvis par Polijas šaha čempionu. Šo panākumu vēlākajos gados nav spējis atkārtot neviens cits Polijas šahists. 1960. gadā Sliva sesto reizi kļuva par Polijas šaha čempionu. 1953. gadā FIDE Slivam piešķīra starptautiskā meistara (IM) nosaukumu. Sekmīgi pārstāvējis Polijas izlasi Pasaules šaha olimpiādē, kurā piedalījies 7 reizes (1952, 1956-1966) un individuālajā vērtējumā izcīnījis sudraba (1952) medaļu. 1954. gadā izcīnījis 3. vietu FIDE zonas turnīrā un iekļuvis Gēteborgas starpzonu turnīrā, kurā ieguvis 5½ punktus no 20 iespējamajiem. 1957. gadā Sofijā FIDE zonas turnīrā bijis tuvu šī panākuma atkārtojumam, taču beigās ierindojies 4. vietā un nav iekļuvis starpzonu turnīrā. Bijis vienīgais Polijas šahists, kas piedalījies starpzonu turnīrā. 1959. gadā piedalījies Rīgas starptautiskajā šaha turnīrā, kur ierindojies 5. vietā un bijis labākais no ārzemju šahistiem. 1960. gados Slivas rezultāti šaha turnīros kļuva vājāki, jo radās nepieciešamība saskaņot savu šahistu karjeru un pamatdarbu. Tomēr 1964. gadā šaha olimpiādē Telavivā viņš bija ļoti tuvu tam, lai izcīnītu lielmeistara nosaukumu. Sliva bija ieguvis 9 punktus no 14 iespējamajiem, tomēr FIDE nolēma, ka lielmeistara nosaukuma izcīnīšanai nepieciešams kā minimums vienā turnīrā nospēlēt 15 partijas. Starptautiskā šaha lielmeistara goda nosaukumu Slivam piešķīra tikai 1987. gadā. Vēlākajos gados sekmīgi pievērsies korespondencšaham, kurā izcīnījis medaļas Polijas korespondencšaha čempionātā. Starptautiskā Korespondencšaha federācija (ICCF) Slivam 1991. gadā piešķīra starptautiskā korespondencšaha meistara nosaukumu, bet 1995. gadā — starptautiskā korespondencšaha lielmeistara nosaukumu. V Szachowe Mistrzostwa Polski Sopot 1946[novecojusi saite] «VI Szachowe Mistrzostwa Polski Kraków 1948». Arhivēts no oriģināla, laiks: 2016. gada 19. septembrī. Skatīts: 2016. gada 15. aprīlī. «Szachowi Mistrzowie Polski». Arhivēts no oriģināla, laiks: 2016. gada 26. augustā. Skatīts: 2016. gada 15. aprīlī. «1955 Goteborg Interzonal Tournament». Arhivēts no oriģināla, laiks: 2016. gada 6. maijā. Skatīts: 2016. gada 15. aprīlī. «International tournament Riga 5-21.12.1959». Arhivēts no oriģināla, laiks: 09.09.2014. Skatīts: 15.04.2016. Indywidualni mistrzowie Polski w szachach korespondencyjnych (miejsca 1-3) 420076 GM Śliwa, Bogdan (2427) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) Korespondecšahista profils ICCF mājaslapā (angliski) Šahista profils olimpbase.org mājaslapā (Pasaules šaha olimpiāde) (angliski)