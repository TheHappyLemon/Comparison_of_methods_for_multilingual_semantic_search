Kumamoto (japāņu: 熊本, Kumamoto, izrunā: [kɯ̟ᵝma̠mo̞to̞]) ir ar valdības rīkojumu noteikta pilsēta Japānas dienvidos, Kumamoto prefektūras administratīvais centrs. 2020. gadā pilsētā dzīvoja 739 tūkstoši iedzīvotāju. Kumamoto atrodas Kjusju salas centrālajā daļā. Lai arī Kumamoto robežojas ar Fukuokas—Kitakjusju aglomerāciju, tā tajā tomēr oficiāli neietilpst. Ap 1600. gadu pie Kumamoto pils izveidojās apdzīvota vieta, kuru uzcēla daimjo Kato Kijamasa. No 1633. gada pēc sjoguna Tokugavas Iejasu vēlmes šeit sāka valdīt Hosokavas klans. Edo laikmetā Kumamoto attīstījās kā tirdzniecības centrs. 1877. gadā tā bija viena no Sacumas klana sacelšanās vietām, Kumamoto pils cieta ugunsgrēkā, kā rezultātā daļēji tika nopostīta. 1960. gadā Kumamoto pils tika atjaunota, tā tagad ir iekļauta Japānas nacionālo dārgumu sarakstā, kā arī kļuvusi par pilsētas simbolu. 2016. gadā no 14. līdz 16. aprīlim Kumamoto cieta vairāku pazemes grūdienu rezultātā. Visstiprākā zemestrīce bija 16. aprīļa rītā (7,1 magnitūda). Šīs zemestrīču sērijas laikā stipri cieta Kumamoto pils. Kumamoto atrodas Kjusju salas centrālajā daļā, pie Ariakes līča, kur tajā ietek Sirakavas un Midorikavas upes. 110 km uz ziemeļiem atrodas Fukuokas pilsēta, bet 180 km uz dienvidiem atrodas Kagosima. Pilsētas platība ir 389,54 km², kas ir 5,3% no Kumamoto prefektūras platības. Lai arī Kumamoto robežojas ar Fukuokas—Kitakjusju aglomerāciju, tā tajā tomēr oficiāli neietilpst. Vidējā gada gaisa temperatūra ir +16,9 °C. Visaukstākais mēnesis ir janvāris, kad vidējā temperatūra ir +5,7 °C, bet vissiltākais mēnesis ir augusts, kad ir +28,2 °C. Vidējais gada nokrišņu daudzums ir 1990 mm. Visvairāk nokrišņu ir jūnijā un jūlijā (abos mēnešos katrā vidēji 400 mm). Vissausākie mēneši ir decembris (50 mm) un janvāris (60 mm). Kumamoto administratīvi sīkāk dalās piecās apkaimēs: rietumu, ziemeļu, dienvidu, austrumu apkaimē, kā arī čuo apkaimē. 2020. gada 1. oktobrī Kumamoto dzīvoja 738 567 cilvēku, kas ir aptuveni 43% no Kumamoto prefektūras kopējā iedzīvotāju skaita. Kumamoto ir attīstīta tekstilrūpniecība un elektrisko iekārtu ražošana. Kopš 2011. gada marta caur Kumamoto iet ātrvilciena Shinkansen maršruts. Uz austrumiem no pilsētas atrodas starptautiskā Kumamoto lidosta. Tā kā Ariakes līcis, kura krastos atrodas Kumamoto, ir ļoti sekls, tad osta ir izbūvēta uz mākslīgi izveidotas salas Sinminato, mazliet tālāk no krasta. Prāmju satiksme Kumamoto savieno ar līcim otrajā pusē esošo Minamisimabaras pilsētu. Kumamoto atrodas daimjo Hosokavas Tadatosi un Mijamoto Musasi kapenes, kā arī Maekavas Kunio projektētais mākslas muzejs (atvērts 1979. gadā). Kumamoto stadions bija viens no 2019. gada Pasaules kausa regbijā stadioniem. «統計調査課 - 熊本県ホームページ». Skatīts: 24 marts 2021. «熊本県推計人口調査（月報） / 熊本県» (japāņu). pref.kumamoto.jp. Arhivēts no oriģināla, laiks: 2020. gada 1. novembris. Skatīts: 2020. gada 9. novembrī. Vikikrātuvē par šo tēmu ir pieejami multivides faili. Skatīt: Kumamoto. Encyclopædia Britannica raksts (angliski) Krievijas Lielās enciklopēdijas raksts (krieviski)