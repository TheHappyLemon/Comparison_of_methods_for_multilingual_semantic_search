Ugedejs (mongoļu: Өгэдэй; dzimis ap 1186. gadu, miris 1241. gadā) bija Čingishana trešais dēls un pēc Čingishana otrais mongoļu lielhans vai kagans (mongoļu: хаган). Ugedeja laikā Mongoļu impērija sasniedza savas varenības virsotni. Jau jaunības dienās piedalījās tēva militārajās kampaņās. Pēc tam, kad 1206. gadā Čingishans deklarēja sevi par kaganu, Ugedejs piedalījās Čingishana cīņās pret Cjinu dinastiju un Horezmu. Čingishans mira 1227. gadā, bet ilgi pirms tam Ugedeju bija pasludinājis par savu mantinieku un 1229. gadā kurultajs to apstiprināja. Ugedeja vadībā mongoļi iekaroja Persiju, Ķīnu, Armēniju, Gruziju, Azerbaidžānu, Alāniju un Koreju. Subutaja vadībā tika sagrauta Volgas Bulgārija un Kijivas Krievzeme. Mongoļi iebruka arī Centrāleiropā, 1241. gadā sakaudami apvienotos poļu, čehu, teitoņu un Svētās Romas impērijas spēkus Legņicas kaujā, bet Muhi kaujā — ungārus. Tika plānots turpināt iebrukumu Eiropā, tomēr 1241. gadā Ugedejs pēkšņi mira un mongoļi atkāpās, lai ievēlētu jaunu kaganu. Ugedejs formalizēja valsts pārvaldi un tajā bija cilvēki no visām galvenajām mongoļu valsts reliģijām — kristietības, islāma un konfūcisma, kaut arī pati valsts darbojās pēc jasas principiem. Ugedejs izveidoja mongoļu impērijas galvaspilsētu — Karakorumu. Ugedejs par savu pēcteci izvēlējās mazdēlu Širemumu, tomēr pēc tam, kad četrus gadus kā reģente bija valdījusi Ugedeja sieva Turegene, par nākomo mongoļu kaganu kļuva Ugedeja dēls Gujugs. Vikikrātuvē par šo tēmu ir pieejami multivides faili. Skatīt: Ugedejs. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Pasaules vēstures enciklopēdijas raksts (angliski)