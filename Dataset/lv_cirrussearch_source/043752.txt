Tuvie Austrumi ir starpkontinentāls reģions, kas aptver Dienvidrietumāziju bez Kaukāza valstīm, kā arī Ēģipti, kas lielākoties atrodas Āfrikā. Reģions atrodas starp Eiropu un Vidējiem Austrumiem, teritorijā no Vidusjūras austrumu krasta līdz Persijas līcim. Tuvie Austrumi ir Āfrikas-Eirāzijas apakšreģions. Parasti ar šo jēdzienu saprot dienvidrietumu Āzijas valstis no Irānas līdz Ēģiptei (Izraēla, Jordānija, Libāna, Sīrija, u.c.), tāpēc arī Ēģipte tiek uzskatīta par Tuvo Austrumu valsti, lai arī tā lielākoties atrodas Ziemeļāfrikā, nevis Āzijā. Tādas valstis kā Lībija, Tunisija un Maroka toties tiek uzskatītas par Ziemeļāfrikas valstīm. Mūsdienu valstis ir izveidojušās 20. gadsimtā un nemitīgi bijušas iesaistītas pilsoņu karos un savstarpējos konfliktos. Šīs teritorijas pamatkultūras ir persiešu, arābu un turku kultūras, kam katrai ir atšķirīga valoda un etniskais sastāvs. Šis reģions ir saistīts ar trijām nozīmīgām reliģijām un to rašanos — jūdaismu, kristietību un islāmu. Tuvie Austrumi ir vairāku pasaules senāko civilizāciju izcelsmes vieta. Austrumdaļā zeme ir neauglīgāka, toties mitrāka un auglīgāka tā ir Vidusjūras piekrastē. Pastāv arī citas Tuvo Austrumu definīcijas, piemēram, ASV prezidenta Džordža V. Buša otrā prezidentūra Tuvo Austrumu reģionā iekļāva arī Ziemeļāfrikas valstis, nosaucot šo reģionu par Lielajiem Tuvajiem Austrumiem (Greater Middle East) Vikikrātuvē par šo tēmu ir pieejami multivides faili. Skatīt: Tuvie Austrumi. Encyclopædia Britannica raksts (angliski) Encyclopædia Universalis raksts (franciski)