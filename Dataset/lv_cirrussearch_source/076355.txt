Firsta Piklera parks, arī Mužakovska parks (vācu: Fürst-Pückler-Park, arī Park von Muskau, Muskauer Park, poļu: Park Mużakowski) ir lielākais un slavenākais angļu stila parks Vācijā un Polijā. Atrodas robežupes Neises abos krastos, Vācijā — Saksijā un Polijā — Lubušas vojevodistē. Parka centrs atrodas Bādmuskavā (Bad Muskau) — Vācijā, tomēr 2/3 no parka teritorijas kopš 1945.gada atrodas Polijā. Parka kopējā teritorija — 559,9 ha. Parku no 1815. līdz 1844.gadam izveidoja firsts Hermanis fon Piklers-Muskavs (Hermann von Pückler-Muskau) (1785-1871) — vācu augstmanis un apkārtējo zemju īpašnieks. Dzīves pirmajā pusē kalpodams kā militārpersona, pēc pensionēšanās viņš devās uz Angliju, kur interesējās par ainavu arhitektūru. Atgriežoties dzimtajā Bādmuskavā (toreiz Muskavā), viņš finansēja ainavu parka izveidi. Parka izbūvi vadīja izcils ainavu arhitekts Eduards Pecolds (Eduard Petzold). Parkā saglabājušās vairākas klasicisma celtnes — Vecā un Jaunā pils, Oranžērija un citas. 2004.gadā parks iekļauts UNESCO Pasaules mantojuma sarakstā, kā lieliski saglabājies ainavu parks, kura izveide ietekmējusi ainavu arhitektūras attīstību visā Eiropā, sevišķi pilsētās. Vikikrātuvē par šo tēmu ir pieejami multivides faili. Skatīt: Firsta Piklera parks. Oficiālā tīmekļa vietne