Slampes pagasts ir viena no Tukuma novada administratīvajām teritorijām tā austrumos. Robežojas ar sava novada Degoles, Lestenes, Džūkstes un Smārdes pagastiem, Jelgavas novada Valgundes pagastu, Mārupes novada Salas pagastu un Jūrmalas pilsētu. Slampes pagasta austrumu daļa atrodas Viduslatvijas zemienes Zemgales un Tīreļu līdzenumā, bet rietumu puse ir jau Austrumkursas augstienes Spārnenes viļņotajā līdzenumā. Pagasta virsas augstums virs jūras līmeņa svārstās no 14 m līdz 64 m. Slampes pagasta teritorijā atrodas daļa no Ķemeru Nacionālā parka. No dabas objektiem var doties apskatīt Lielo Ķemeru tīreļa taku, skatu torni, kas atrodas uz Lielās Ķemeru tīreļa takas Cauri Slampes pagastam plūst Slampe, Džūkste, Vašleja, Vēršupīte, Skudrupīte un Stirnupīte. Slampes centrā atrodas Slampes ūdenskrātuves. Pagasta teritorijā iestiepjas Lielais Ķemeru tīrelis; ir arī mazāki purvi kā Praviņu purvs, Zirņu purvs, Baušķenieku purvs un Spirgus tīrelis. Pagasta teritorijā agrāk atradās divas muižas: Slampē un Vīkselē; kad izveidoja pagastu ar tagadējo teritoriju, arī Praviņu un Spirgus muižas. Savā laikā pagastā ir bijušas trīs vējdzirnavas un vienas ūdensdzirnavas. Vēl ir bijuši trīs krogi. Savukārt baznīca pagastā nekad nav bijusi, un pagasta iedzīvotāji galvenokārt apmeklējuši Džūkstes Evaņģēliski luterisko baznīcu. 1935. gadā Slampes pagasta platība bija 39,3 km² un tajā dzīvoja 846 iedzīvotāji. 1945. gadā pagastā izveidoja Slampes un Vīkseles ciema padomes, bet pagastu 1949. gadā likvidēja. 1951. gadā Slampes ciemam pievienoja Vīkseles ciemu, 1960. gadā — daļu Mežnieku ciema. 1968. gadā daļu Slampes ciema iekļāva Degoles ciemā. 1975. gadā Slampes ciemam pievienoja daļu Lestenes ciema, 1977. gadā — daļu Ozolpils ciema (Ozolniekus). 1990. gadā ciemu reorganizēja par pagastu, kā rezultātā Slampes pagastam tika pievienota Praviņu pagasta austrumu daļa. 2009. gadā Slampes ciemu kā administratīvo teritoriju iekļāva Tukuma novadā. Esošajās robežās, pēc CSP un OSP datiem. Lielākās apdzīvotās vietas ir Slampe (pagasta centrs), Ozolnieki, Praviņas, Spirgus, Zvaigznes un Vīksele. No Rīgas uz Ventspili daļēji pa Slampes pagasta robežu ar Smārdes pagastu un daļēji caur Slampes pagastam iet autoceļš A10 (Ventspils šoseja), savukārt no Jelgavas uz Tukumu ir izbūvēts autoceļš P98. Autobusi, kas kursē uz vai caur Slampes centru pa P98: Tukums—Jelgava Tukums—Džūkste Tukums—Slampes centrs Tukums—Pienava (reizi nedēļā) Ventspils—Jelgava (neiegriežas Slampes centrā, pietur pieturā "Slampe" uz P98) Skolas mācību laikā ir arī reiss uz Lesteni. Cauri Slampes pagastam iet dzelzceļa līnija Tukums II—Jelgava. Uz šīs līnijas Slampē atrodas Slampes stacija, ko izmanto tikai kravas vilcienu izmaiņai. Tuvāk Tukumam atrodas slēgta dzelzceļa pietura Praviņi. Slampes pagastā atrodas Slampes lidlauks, kas ir ļoti sliktā stāvoklī un netiek izmantots. Tas izbūvēts Padomju Savienības laikā un tika izmantots kā lauksaimniecības lidlauks. Slampē atrodas Zemgales vidusskola (2017./2018. m.g. mācījās 274 skolēni) un pirmsskolas izglītības iestāde “Pienenīte”. Agrāk Ozolniekos bija Ozolnieku pamatskola (pirms tam zināma arī kā Praviņu pamatskola), kas 1980. gadā apvienota ar Zemgales vidusskolu. Pagasta centrā atrodas Slampes kultūras pils, kur darbojas 13 pašdarbības kolektīvi — amatierteātris, dažāda vecuma deju kolektīvi, vokālais ansamblis, folkloras kopa un citi. Slampes kultūras pilī regulāri viesizrādes piedāvā dažādi profesionālie teātri — Liepājas teātris, Valmieras Drāmas teātris, Dailes teātris un citi. Tiek piedāvātas arī dažādas koncertprogrammas. Kultūras pilī atrodas arī Slampes pagasta bibliotēka. Slampē ir attīstījusies mototrase “MLmoto”. Trasē var iznomāt močus un arī var piedalīties treniņos. Slampes pagasta teritorijā atrodas kinopilsēta Cinevilla. Ozolniekos ir izveidota biedrība „Mēs — Ozolnieku ciemam”, kuras mērķis ir veicināt Ozolnieku ciema iedzīvotāju pilsonisko aktivitāti, savukārt Slampē līdzīga biedrība ir „Savai Slampei”. 2018. gadā tika izveidota biedrība SK Slampe/Zevid (sporta klubs Slampe/Zevid), kuras mērķis ir veicināt sportiskās aktivitātes Slampes pagastā. No sporta veidiem vispopulārākie jauniešu un pieaugušo vidū ir florbols, futbols, volejbols, pludmales volejbols un vieglatlētika. Vīriešu florbola komanda 2020./2021. gada sezonā startēja Latvijas Florbola savienības organizētajā 1. līgā (otrā spēcīgākā līga valsts līmenī). Slampē tika izveidots florbola laukums stadionā, kur pa vasaru varēs spēlēt florbolu un kur pašlaik notiek florbola treniņi. Ārā laukumā notiks florbola turnīri, kur iespējams varēs piedalīties visi, kas vēlās. Kinopilsēta Cinevilla; Slampes dzelzceļa stacija; Zemgales vidusskola; Spirgus muiža; Pasta muzejs; Bijusī PSRS armijas bāze "Zvaigznītes"; Slampes kultūras pils; Piemiņas akmens "Zelta josta" «Reģionu, novadu, pilsētu un pagastu kopējā un sauszemes platība gada sākumā». Centrālā statistikas pārvalde. Skatīts: 18 janvāris 2023. «Iedzīvotāju skaits pēc tautības reģionos, pilsētās, novados, pagastos, apkaimēs un blīvi apdzīvotās teritorijās gada sākumā (pēc administratīvi teritoriālās reformas 2021. gadā) 2021 - 2022». Centrālā statistikas pārvalde. Skatīts: 3 oktobris 2023. «Latvijas iedzīvotāju skaits pašvaldībās pagastu dalījumā» (PDF). Iedzīvotāju reģistra statistika uz 01.01.2016. Pilsonības un migrācijas lietu pārvalde. 2016. gada 1. janvārī. Tukuma rajons, Slampes pagasts[novecojusi saite] Latvijas pagasti. Enciklopēdija. Rīga : A/S Preses nams. 2001—2002. ISBN 9984-00-412-0. OSP «Izglītojamo skaits Tukuma novada izglītības iestādēs». News.lv. Skatīts: 2019. gada 20. septembrī. «Slampes Kultūras pils». Kultūras dati. Skatīts: 2019. gada 20. septembrī. Vikikrātuvē par šo tēmu ir pieejami multivides faili. Skatīt: Slampes pagasts.