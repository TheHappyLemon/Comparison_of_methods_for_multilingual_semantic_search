Saru meldrs (latīņu: Scirpus setaceus) ir grīšļu dzimtas suga. Savvaļā tā ir sastopama Eirāzijā, visbiežāk Viduseiropā. Latvija atrodas ārpus auga vienlaidus izplatības areāla, taču tas ir atrasts valsts dienvidrietumu daļā. Grupas ir sastopamas smilšaini granšainās, atklātās un pusatklātās (meža ceļi, veci grants karjeri), mēreni mitrās vietās. Ierakstīts Baltijas jūras reģiona Sarkanajā grāmatā un Latvijas Sarkanajā grāmatā 1. kategorijā. Saru meldrs ir viengadīgs vai daudzgadīgs, 3—15 cm garš, ceru veidojošs lakstaugs. Stublājs ir stāvs, stīvs, cilindrisks. Pie stublāja pamata ir sārti brūnas lapu makstis. Lapas ir sarveidīgas, tikai pie stublāja pamata. Dažreiz lapu nav. Ziedkopa ir iegareni galviņveida no 1—5 vārpiņām stublāja galotnē vai galviņveida vārpiņas kopā pa divām. Pie ziedkopas pamata ir stāva seglapa, kas atgādina stublāja turpinājumu, tādēļ izskatās, ka ziedkopa atrodas sānos stublāja augšdaļā. Apziedņa matiņu nav. Ziediem ir 2 putekšņlapas un 3 drīksnas. Auglis ir asribains, brūns riekstiņš (garumā ap 0,08 cm). Zied no jūlija līdz septembrim. «saru meldrs - Scirpus setaceus L. - Augi - Latvijas daba». www.latvijasdaba.lv. Skatīts: 2022-08-29. Vikikrātuvē par šo tēmu ir pieejami multivides faili. Skatīt: Saru meldrs. Encyclopædia of Life raksts (angliski)