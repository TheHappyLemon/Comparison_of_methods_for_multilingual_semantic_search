Dags Gilmors (angļu: Doug Gilmour; dzimis 1963. gada 25. jūnijā) ir bijušais kanādiešu hokejists, centra uzbrucējs. Karjeras gaitā aizvadījis 20 sezonas dažādos Nacionālās hokeja līgas klubos, nozīmīgāko laiku spēlējot Sentluisas "Blues", Kalgari "Flames" un Toronto "Maple Leafs" rindās. 1989. gadā izcīnījis Stenlija kausu. 2011. gada tika uzņemts Hokeja slavas zālē. Pēc divām OHL klubā Kornvalas "Royals" aizvadītām sezonām, Gilmors 1983.—84. gada sezonā uzsāka profesionāļa karjeru, to aizvadot NHL kluba Sentluisas "Blues" sastāvā. 1986.—87. gada sezonu uzbrucējs noslēdza ar 105 rezultativitātes punktiem, kas viņu ierindoja kā piekto rezultatīvāko visā līgā. 1988. gada septembrī Gilmors tika aizmainīts uz Kalgari "Flames". Ar 85 punktiem Gilmors dalīja otra komandas rezultatīvākā spēlētāja godu ar Hokanu Lobu. Izslēgšanas kārtas spēlēs Gilmors atzīmējās ar 22 punktiem 22 spēlēs, un, gūstot sērijas izšķirošo vārtu guvumu, palīdzēja "Flames" izcīnīt Stenlija kausu. 1992. gada janvārī, pēc ilgākām nesaskaņām ar "Flames" vadību par Gilmora atalgojumu, uzbrucējs tika aizmainīts uz Toronto "Maple Leafs". 1992.—93. gada sezonu, kas bija Gilmora pirmā pilnā sezona "Maple Leafs", viņš noslēdza kā septītais līgas rezultatīvākais spēlētājs ar 127 punktiem. Viņš laboja gan vienā sezonā izdarīto rezultatīvo piespēļu, gan gūto punktu rekordu "Maple Leafs" komandā. Pēc sezonas beigām ieguva Frenka Selkes balvu, kā arī palika otrais aiz Mario Lemjē Harta balvas balsojumā. 1994. gada augustā Gilmors kļuva par "Maple Leafs" kapteini. 1997. gadā uzbrucējs tika aizmainīts uz Ņūdžersijas "Devils", savukārt 1998. gada vasarā Gilmors noslēdza līgumu ar Čikāgas "Blackhawks". 1999.—2000. gada sezonas otrajā pusē tika aizmainīts uz Bufalo "Sabres". 2001. gada vasarā Gilmors noslēdza līgumu ar Monreālas "Canadiens". 2002.—03. gada sezonas nogalē Gilmors tika aizmainīts uz "Maple Leafs". Tās rindās hokejists aizvadīja vienu spēli, un pēc sezonas noslēguma paziņoja par spēlētāja karjeras beigšanu. Kanādas hokeja izlases rindās kļuvis par 1987. gada Kanādas kausa ieguvēju, spēlējis arī 1989. gada Pasaules čempionātā. Eliteprospects profils (angliski) Internet Hockey Database profils (angliski) Hockey-Reference profils (angliski)