Sebastjans Ņūbolds Ko (angļu: Sebastian Newbold Coe; dzimis 1956. gada 29. septembrī) ir bijušais angļu vieglatlēts un politiķis, pārstāv Konservatīvo partiju. Pašreizējais World Athletics prezidents. Vieglatlēta karjeras laikā bija vidējo distanču skrējējs. Piedalījies divās olimpiskajās spēlēs (1980, 1984). 1980. gadā Maskavā viņš izcīnīja zelta medaļu 1500 m distancē un sudrabu 800 m distancē, šo panākumu atkārtoja arī 1984. gadā Losandželosā. Tāpat ar panākumiem startējis Eiropas čempionātā — izcīnījis visu kalumu medaļas, par čempionu kļuvis 1986. gadā Štutgartē ar uzvaru 800 m distancē. Tāpat uzstādījis vairākus pasaules rekordus gan stadionā, gan telpās. Pēc sportista karjeras beigām bijis Apvienotās Karalistes parlamenta deputāts laikā no 1992. gada 9. aprīļa līdz 1997. gada 2. maijam, tika ievēlēts no Konservatīvo partijas. Viņš bija Londonas kandidatūras 2012. gada vasaras olimpiskajām spēlēm priekšnieks, savukārt pēc Londonas uzvaras balsojumā par tiesībām rīkot 2012. gada olimpiskās spēles kļuva par Londonas Organizatoriskās komitejas priekšsēdētāju. 2007. gadā ticis ievēlēts par Starptautiskās Vieglatlētikas federāciju asociācijas (tagad World Athletics) viceprezidentu, bet 2015. gadā ievēlēts par tās prezidentu. 2019. gadā šajā amatā ievēlēts atkārtoti, 2023. gadā pārvēlēts uz trešo termiņu, saņemot 192 no 195 balsīm. «Ko kļūst par Starptautiskās Vieglatlētikas federācijas prezidentu». lsm.lv. Skatīts: 2015. gada 19. augustā. «Ko saņem 192 no 195 balsīm Vieglatlētikas savienības prezidenta vēlēšanās». sportacentrs.com. 2023. gada 17. augustā. Skatīts: 2023. gada 18. augustā. Vikikrātuvē par šo tēmu ir pieejami multivides faili. Skatīt: Sebastjans Ko. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Olympedia profils (angliski) Munzüger Sport profils (vāciski) IAAF profils (angliski) Trach and Field vieglatlēta profils (angliski) Biogrāfija (angliski)