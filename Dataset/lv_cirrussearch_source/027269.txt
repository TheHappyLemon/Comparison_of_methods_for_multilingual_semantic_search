Lipāru salas (itāļu: Isole Lipari, sicīliešu: Ìsuli Lipari, grieķu: Αρχιπέλαγος των Αιολίδων) jeb Eolu salas (Isole Eolie, Ìsuli Eoli, Αιολίδες Νήσοι) ir vulkāniskas izcelsmes salu arhipelāgs Tirēnu jūras dienvidos netālu no Sicīlijas krastiem, Itālijā. Arhipelāgā ir izvietojušās desmit vulkāniskas izcelsmes salas, no kurām septiņas ir apdzīvotas, bet divas ir aktīvi vulkāni. Lielākās salas ir Lipari, Vulkāno, Salina un Stromboli. Lipāru salu nosaukums ir radies no arhipelāga lielākās salas Lipari. Kopš 2000. gada salu arhipelāgs ir iekļauts UNESCO Pasaules mantojuma objektu sarakstā. Katru gadu salas apmeklē vairāk kā 200 000 tūristu. Vulkāniskās izcelsmes salas ir izveidojušās aptuveni pirms 260 000 gadu vulkāniskas aktivitātes rezultātā. Āfrikas tektoniskajai plātnei virzoties pretī Eirāzijas tektoniskajai plātnei, ir izveidojusies vulkāniskā zona ar zemes garozas plīsumiem, kurā magma ir izvirdusi aptuveni 3600 metrus dziļumā Tirēnu jūras gultnē. Ģeoloģiski šis ir ļoti nelīdzens apvidus ar dziļām aizām un stāvām klintīm. Pēdējo 20 000 gadu laikā vulkānā Stromboli nepārtraukti notiek lavas izvirdumi, no kuriem pēdējais notika 2009. gada 13. aprīlī. Pārējās salās vulkāniskā aktivitāte ir novērojama reti, bet to apstiprina tvaiku un karsto termālo ūdeņu esamība. Vikikrātuvē par šo tēmu ir pieejami multivides faili. Skatīt: Lipāru salas. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)