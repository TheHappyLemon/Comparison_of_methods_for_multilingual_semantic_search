Apbalvojums ir kaut kas, ko pasniedz kā pateicību par nopelniem vai izcilību. Par apbalvojumiem uzskata goda zīmes, balvas, prēmijas, godarakstus, vērtīgas dāvanas un goda nosaukumus jeb titulus. Pie goda zīmēm pieskaita ordeņus, krustus, medaļas, krūšu atšķirības zīmes. Goda zīmes nēsā piestiprinātas pie drēbēm un kalpo ne tikai ka rota, bet arī kā cilvēka sasniegumu vai personisko īpašību acīmredzams apzīmējums. Kaut arī balva ir apbalvojuma sinonīms, par balvām sauc arī piemiņas suvenīrus. Pie tiem ir pieskaitāmi kausi, statuetes, plāksnes, šķīvji. Balvas ierasti tiek piešķirtas par sasniegumiem konkursos un sporta sacensībās. Goda raksts ir dokuments (pārsvarā svinīgi noformēts), kas kalpo kā sasniegumu apliecinājums. Pie tiem ir pieskaitāmi dažādi diplomi un pateicības. Prēmijas ir apbalvojuma paveids, kas tiek pasniegta naudas izteiksmē vai arī kā obligācijas vai akcijas, par sasniegumiem kādā jomā. Ierasti kopā ar prēmiju tiek piešķirts arī cits apbalvojums, piemēram, kopā ar Nobela prēmiju piešķir arī zelta medaļu. Senatnē par vērtīgāko dāvanu uzskatīja zemi, precīzāk sakot zemes gabalu, bieži kopā ar tās apdzīvotājiem. Vēsturē minētas arī citas dāvanas: ieroči, zirgi, dārgakmeņi. Mūsdienās par vērtīgām dāvanām ir uzskatāmi tehniskie izstrādājumi, piemēram, pulksteņi un automobiļi. Vikikrātuvē par šo tēmu ir pieejami multivides faili. Skatīt: Apbalvojums.