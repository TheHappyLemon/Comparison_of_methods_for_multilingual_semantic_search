Polārā vides atmosfērisko pētījumu laboratorija (angļu: Polar Environment Atmospheric Research Laboratory, PEARL) ir Kanādas pētniecības stacija Arktikā. Izvietojusies Elsmīra salas rietumos Fosheima pussalā 15 km uz ziemeļrietumiem no Jūrikas meteostacijas. Pieder nevalstiskajam Kanādas Atmosfēras izmaiņu noteikšanas tīklam (Canadian Network for the Detection of Atmospheric Change, CANDAC). 1992. gadā 15 km uz ziemeļrietumiem no Jūrikas stacijas 610 m vjl tika uzbūvēta Arktiskā Stratosfēras ozona observatorija (Arctic Stratospheric Ozone Observatory, ASTRO) stratosfēras ozona un citiem atmosfēras pētījumiem. 2000. gadu sākumā finansējuma trūkuma dēļ observatoriju slēdza, bet 2005. gadā atjaunoja par Kanādas Inovāciju fonda līdzekļiem un izveidoja atsevišķu Polāro Vides atmosfērisko pētījumu laboratoriju (PEARL), kas pakļauta Kanādas Atmosfēras izmaiņu noteikšanas tīklam (Canadian Network for the Detection of Atmospheric Change, CANDAC), kas savukārt pieder Kanādas universitāšu konsorcijam. PEARL faktiski veidojas no trijām struktūrām. Galvenā ir tā sauktā «Grēdas laboratorija» (Ridge Lab), kur 350 m² platībā atrodas dzīvojamās un saimniecības telpas un galvenās laboratorijas un novērojumu instrumenti. Divas no PEARL struktūrām atrodas Jūrikas stacijas teritorijā un tās apkaimē un tās apkalpo meteostacijas personāls. Tās ir Nulles augstuma PEARL palīglaboratorija (Zero Altitude PEARL Auxiliary Location, ØPAL), kas izvietota Jūrikas teritorijā tuvu jūras līmenim, kā arī Virsmas un atmosfēras plūsmas, izstarojuma un radiācijas paplašinājums (Surface and Atmospheric Flux, Irradiance and Radiation Extension, SAFIRE) nomaļā apvidū 5 km no meteostacijas. Polar Environment Atmospheric Research Laboratory International Network for Terrestrial Research and Monitoring in the Arctic. Polar Environment Atmospheric Research Laboratory (PEARL) Environment Canada. Visitors guide to Eureka PEARL Facilities Vikikrātuvē par šo tēmu ir pieejami multivides faili. Skatīt: PEARL.