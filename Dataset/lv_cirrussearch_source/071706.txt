Šis raksts ir par amatpersonu. Par titulu islāmā skatīt rakstu Šerīfs. Šerifs (angļu: sheriff) ir valsts vai pašvaldības nozīmēta vai vēlēta amatpersona valstīs, kas vēsturiski saistītas ar Angliju. Cēlies no senangļu: scīrgerefa vai shire reeve — ‘šīras (grāfistes) pārvaldnieks’. Šerifa amats radies 11. gadsimta Anglijā un sākotnēji tas bijis monarha pilnvarotais pārstāvis grāfistē (šīrā) un bija atbildīgs par kārtības nodrošināšanu, karaspēka draudzes mobilizēšanu, kā arī bija iesaistīts nodokļu ievākšanā. Vēlākos laikos šerifa institūcija izplatījās citās britu kroņa pārvaldītajās zemēs — Skotijā, Velsā un Īrijā, bet vēlāk arī kolonijās. Mūsdienās šerifa institūts zaudējis lielāko daļu savu sākotnējo pienākumu un dažādās valstīs un zemēs ir atšķirīgs: Anglijā, Ziemeļīrijā un Velsā šerifa (augstā šerifa) amats ir ceremoniāls — šerifs ir monarha juridiskais (tiesu) pārstāvis ceremoniālajā grāfistē; Skotijā šerifi pilda tiesneša pienākumus; Īrijā dažās grāfistēs, kā arī Dublinas un Korkas pilsētās šerifi ir tiesu amatpersonas līdzvērtīgas tiesu izpildītājiem; Amerikas Savienotajās Valstīs šerifs ir zvērināts likumsargs, kura pienākumi dažādos štatos un apgabalos ir atšķirīgi. Šerifs parasti ir ievēlēta apgabala amatpersona, kuras pienākumos parasti ietilpst neinkorporēto teritoriju kontrole, apgabala cietumu uzturēšana, apgabala tiesu drošības nodrošināšana un (dažos štatos) orderu un tiesas dokumentu izsniegšana. Papildus šiem policijas un labošanas pakalpojumiem šerifs bieži ir atbildīgs par civiltiesību izpildi savā jurisdikcijā; Kanādā šerifi pastāv dažādos veidos, pienākumi un pilnvaras atkarībā no provinces atšķiras. Kopumā provinces šerifa dienesti organizē un pārvadā tiesas ieslodzītos un izsniedz tiesas rīkojumus. Dažās provincēs šerifi nodrošina tiesu sistēmas drošību, aizsargā valsts amatpersonas un atbalsta vietējo policijas dienestu veikto izmeklēšanu. Albertā šerifi papildus pilda dažādus tiesībaizsardzības pienākumus, piemēram, satiksmes organizēšanu un reaģēšanu uz 9-1-1 izsaukumiem lauku apvidos; Austrālijā un Dienvidāfrikā šerifi ir tiesu izpildītājiem pielīdzinātas juridiskas amatpersonas. Šajās valstīs netiek uzturēta saikne starp apgabaliem un šerifiem; Indijā šerifs ir galvenokārt ceremoniāla amatpersona dažās lielākajās pilsētās. Tezaurs.lv Šerifs Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)