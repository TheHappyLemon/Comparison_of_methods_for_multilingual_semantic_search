Šaurlapu spilve (latīņu: Eriophorum polystachion) ir mainīga izskata grīšļu dzimtas suga. Savvaļā tā ir ļoti plaši sastopama Eirāzijā un Ziemeļamerikā. Suga ir bieži sastopama visā Latvijas teritorijā, purvainās pļavās, purvos, slapjos mežos un slīkšņainu ezeru krastos. Tās ietvaros nodala daudzas pasugas. Augs ir ierakstīts Baltijas jūras reģiona Sarkanajā grāmatā. Šaurlapu spilve ir daudzgadīgs, 20—60 cm garš lakstaugs ar stāvu, kailu stublāju, kurš parasti nezaro un vismaz apakšdaļā ir apaļš. Pie stublāja pamata ir vairākas lineāras lapas. Uz stublāja lapu ir nedaudz un tās ir īsākas nekā stublājs. Lapas ir 0,2—0,5 cm šauras, ar garu maksti un gala trīsšķautņaino daļu. Augam stublāja galotnē ir čemurveida ziedkopa, kurā ir 3—7 nokarenas vārpiņas. Vārpiņas kāts ir gluds un plakans. Garākā seglapa pārsniedz ziedkopu. Augam segplākšņu žāklēs ir divdzimumu ziedi. Zieda segplēksne ir brūngana. Augam ir raksturīgi balti, līdz 3 cm gari lidmatiņi. Auglis ir gaišbrūns riekstiņš. Zied maijā, jūnijā. «šaurlapu spilve - Eriophorum polystachion L. - Augi - Latvijas daba». www.latvijasdaba.lv. Skatīts: 2022-05-22. Vikikrātuvē par šo tēmu ir pieejami multivides faili. Skatīt: Šaurlapu spilve. Encyclopædia of Life raksts (angliski)