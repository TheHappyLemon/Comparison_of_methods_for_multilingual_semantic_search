Vitālijs Davidovs (krievu: Виталий Семёнович Давыдов; dzimis 1939. gada 3. aprīlī) ir bijušais krievu hokejists, aizsargs. Karjeras laikā kļuvis par trīskārtēju olimpisko čempionu, kā arī deviņkārtēju Pasaules čempionu. 1967. gadā atzīts par labāko čempionāta aizsragu. Karjeras laikā aizvadījis 16 sezonas PSRS čempionāta komandā Maskavas "Dinamo", ilgāku laiku pildot arī komandas kapteiņa funkcijas. Pēc karjeras beigām strādājis kā treneris. Hokejista karjeru Davidovs sāka 1957.—58. gada sezonā, kad debitēja PSRS hokeja čempionāta vienībā Maskavas "Dinamo". "Dinamo" sastāvā septiņas reizes izcīnījis PSRS čempionāta sudraba medaļas, bet vēl četras reizes ieguvis bronzu. Kopumā karjeras laikā PSRS čempionātā aizvadījis 519 spēles, tajās gūstot 37 vārtus. No 1968. gada līdz karjeras noslēgšanai 1973. gadā Davidovs bija "Dinamo" kapteinis. 1972.—73. gada sezonā, spēlējot "Dinamo" rindās, Davidovs bija komandas spēlējošais trenera palīgs. Pēc karjeras beigšanas, no 1973. līdz 1979. gadam Davidovs turpināja strādāt kā "Dinamo" trenera palīgs. Pēc tam divas sezonas bija komandas galvenais treneris. No 1977. līdz 1979. gadam bija PSRS U-20 izlases galvenais treneris. Astoņdesmitajos gados trenējis Ungārijas un Vācijas komandas, tostarp 1983. gadā būdams Ungārijas hokeja izlases galvenais treneris. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski)