Rūdolfa sala (krievu: остров Рудольфа) ir Krievijas Federācijai piederoša neapdzīvota sala Franča Jozefa Zemē Ziemeļu Ledus okeānā. Ietilpst Arhangeļskas apgabala administratīvajā teritorijā «Franča Jozefa Zemes un Viktorijas salas salu teritorija», bet vietējās pašvaldības nozīmē pieder Primorskas rajonam. Nosaukta par godu Austrijas un Ungārijas kroņprincim Rūdolfam. Fligeli rags salas ziemeļaustrumos tradicionāli tiek uzskatīts par Eirāzijas galējo ziemeļu punktu, kaut arī faktiskais galējais ziemeļu punkts atrodas salas ziemeļos vārdā nenosauktā vietā. Rūdolfa sala izvietojusies arhipelāga ziemeļos, centrālajā salu grupā. Neimaijera šaurums dienvidos to atdala no Hoenloe salas. Krasta līnija vidēji izrobota. Salas lielāko daļu klāj ledāji, augstākais punkts ir 461 m vjl salas vidienē. Sala atrodas arktiskā tuksneša joslā. Augu valsts pārstāvēta galvenokārt ar sūnām un ķērpjiem. Sastopami leduslāči. Salu 1874. gadā atklāja austriešu ekspedīcija Jūliusa fon Pajera vadībā ar kuģi Tegetthoff un nosauca par godu Austrijas un Ungārijas kroņprincim Rūdolfam par Kroņprinča Rūdolfa Zemi (Kronprinz Rudolf Land). Teplicas līča piekraste 20. gadsimta sākumā vairākkārt tika izmantota par atbalsta bāzu ierīkošanas vietu Ziemeļpola ekspedīcijām. 1899./1900. gadā salā bāzējās ekspedīcija Abruci hercoga Luidži Amadeo (Luigi Amedeo) vadībā, bet 1903.—1905. gadā amerikāņu ekspedīcija Entonija Fialas (Anthony Fiala) vadībā. Salā apglabāts krievu Ziemeļpola ekspedīcijas laikā mirušais Georgijs Sedovs (1914). 1932. gadā 2. Starptautiskā polārā gada ietvaros salā tika izveidota Ostrovrudoļfas polārstacija, kas nākamajā gadā tika slēgta. 1936. gadā tika izveidota pastāvīga polārstacija, kas ar pārtraukumiem darbojās līdz 1995. gadam. «Rudolf Insel (О. Рудольфа), Teplitz Bucht, Kap Fligely - Franz-Joseph-Land». Arhivēts no oriģināla, laiks: 2019. gada 6. decembrī. Skatīts: 2019. gada 6. decembrī. Rūdolfa salas topogrāfiskās kartes fragments