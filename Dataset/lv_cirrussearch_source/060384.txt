Dižais pelašķis (Achillea nobilis) ir kurvjziežu dzimtas pelašķu ģints augu suga, kura dabā ir sastopama Eiropas dienvidu un dienvidaustrumu daļā, kā arī Rietumāzijā un Centrālāzijā. Latvijā dižais pelašķis ir ļoti reta adventīva augu suga tālu ziemeļos no sugas pamatizplatības areāla. Dižais pelašķis ir daudzgadīgs, 20-65 cm garš lakstaugs ar stāvu, apmatotu, augšdaļā zarojošu stublāju. Lapas aug pamīšus visā stublāja garumā, tās ir daudzkārt plūksnaini dalītas un sēdošas. Lapas plātnes apveids ir lancetisks vai iegarens, tās ir aptuveni 3-7 cm garas un 1,5-3 cm platas. Lapas ass ar labi izšķiramu plūksnainu spārnu. Ziedu kurvīši ir sīki un ir izvietoti blīvā vairogskarā stublāja un zaru galā. Vīkallapas jumstiņveidīgas, dzeltenzaļas ar dzeltenbrūnu apmali, kā arī apmatotas. Sievišķie mēlziedi ir 5, balti, atrodas kurvīša ārmalā, daudz īsāki nekā vīkallapas. Divdzimumu stobrziedi kurvīša centrā ir pelēkbalti. Auglis ir sīks, plakans sēklenis. Zied jūlijā un augustā. «dižais pelašķis - Achillea nobilis L. - Augi - Latvijas daba». www.latvijasdaba.lv. Skatīts: 2022-02-19. Vikikrātuvē par šo tēmu ir pieejami multivides faili. Skatīt: Dižais pelašķis. Encyclopædia of Life raksts (angliski)