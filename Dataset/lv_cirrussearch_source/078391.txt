Fernando Kaldeiro (Fernando "Frank" Caldeiro, dzimis 1958. gada 12. jūnijā, miris 2009. gada 3. oktobrī) bija Argentīnā dzimis NASA kosmonauts, inženieris. Viņš bija izgājis astronautu sagatavošanas kursus, bet nav lidojis kosmosā. Fernando Kaldeiro dzimis Argentīnā. 16 gadu vecumā kopā ar vecākiem ieradās ASV, ne vārda nezinot angliski. Sākotnēji viņi apmetās Ņujorkā. Kaldeiro studējis mehānisko inženieriju un ieguvis maģistra grādu inženiermenedžmentā. No 1985. gada F. Kaldeiro strādāja Rockwell International kā izmēģinājumu direktors bumbvedēju B-1B pārbaudēm, pirms tos nogādāja ASV Gaisa spēkiem. 1988. gadā viņš sāka strādāt Kenedija kosmosa centrā no Rockwell kompānijas kā Space Shuttle galvenās dzinējsistēmas speciālists, kas atbildīgs par Discovery sagatavošanu lidojumam un palaišanu. 1991. gadā viņš pārgāja darbā NASA Kenedija kosmosa centrā kā kriogēnikas un degvielas sistēmu eksperts. 1996. gadā Kaldeiro uzņēma astronautu sagatavošanas grupā. Pēc diviem gadiem viņš tika kvalificēts kosmiskiem lidojumiem kā misijas speciālists. Viņš veica vairākus pienākumus, kas saistīti ar Starptautiskās kosmosa stacijas moduļu sagatavošanu, Space Shuttle programmatūras testēšanu, u.c. Fernando Kaldeiro tā arī netika nozīmēts kādam kosmiskajam lidojumam. Viņš mira 2009. gada 3. oktobrī pēc divu ar pusi gadu cīņas ar smadzeņu vēzi. Kaldeiro biogrāfija NASA mājaslapā (angliski)