Dārza ķauķis (Sylvia borin) ir maza auguma ķauķu dzimtas (Sylviidae) dziedātājputns, kas ligzdo Eiropā un Āzijā, ziemo Āfrikā uz dienvidiem aiz Sahāras. Tam ir divas pasugas. Dārza ķauķis kā ligzdotājs izplatīts gandrīz visā Eiropā, nav sastopams vienīgi Islandē, Vidusjūras salās un kalnu rajonos virs koku zonas. Ārpus Eiropas ligzdo Turcijas ziemeļdaļā, Aizkaukāzā un Sibīrijā, austrumu virzienā līdz Jeņisejas augštecei pie Krasnojarskas. Ziemo Āfrikā aiz Sahāras. Dārza ķauķis Latvijā ir parasts un izplatīts ligzdotājs. Kopumā tā populācijai ir mērens pieaugums. Latvijā ligzdo izplatības areāla austrumu pasuga — S.b.woodwardi. Dārza ķauķis ir neliels dziedātājputns ar noapaļotu galvas formu, kvadrātveida astes galu un proporcionāli gariem, smailiem spārniem, salīdzinoši ar citiem ķauķiem ar masīvu, spēcīgu ķermeņa uzbūvi. Ķermeņa garums 13—15 cm, spārnu plētums 20—22 cm, svars 15—27 g. Mugurpuse pelēkbrūna, apakšpuse gaiši brūna. Iztrūkst jebkādas kontrastējošas jeb pamanāmas detaļas. Knābis īss un spēcīgs, pelēks ar gaišāku apakšējo knābja daļu. Acis tumši brūnas, bet ap tām gaiši pelēks gredzens, virs acs īsa, gaiša uzacs. Kājas pelēkbrūnas. Abi dzimumi izskatās vienādi. Galvenokārt uzturas biezi aizaugušās, krūmainās pļavās, lapu koku vai jauktu koku mežmalās ar biezu pamežu, krūmainās upmalās biezu niedrāju tuvumā, skrajos mežos un dārzos. Izvairās no skujkoku mežiem, arī no bieziem mežiem. Pilsētās sastopams tikai parkos un dārzos. Migrācijas lidojumus veic nakts laikā. Sastopams kalnos līdz 2600 m virs jūras līmeņa. Ligzdošanas sezonas laikā barojas galvenokārt ar kukaiņiem, bet ārpus tās galvenokārt ar augļiem un ogām. Barību meklē krūmos un koku lapotnē, kur uzknābā kukaiņus no zariem un lapām. Reizēm kukaiņus ķer lidojumā. Dārza ķauķi veido monogāmus pārus un pirmo reizi ligzdo gada vecumā. Ligzdošanas sezona atkarībā no izplatības areāla sākas laikā no marta līdz maijam. Pirmie atgriežas tēviņi un ieņem ligzdošanas teritoriju, kuru enerģiski aizsargā ne tikai no savas sugas pārstāvjiem, bet arī no citu sugu ķauķiem. Mātīti uz savu teritoriju tēviņš aicina ar dziesmām. Ligzdai vieta tiek piemeklēta zemos kokos vai krūmos, arī garos zālaugos. Kausveida ligzda vīta no zāles un lapām, zariņiem un saknēm, no iekšpuses izklāta ar smalkākiem zāļu stiebriņiem un matiem. Dējumā 3—6 brūni raibumotas olas. Inkubācijas periods ilgst 11—12 dienas. Perē abi vecāki, bet tēviņš galvenokārt dienas laikā un salīdzinoši mazāk stundas, nekā mātīte. Arī par mazuļiem rūpējas abi vecāki. Jaunie putni izlido 9—12 dienu vecumā. Dārza ķauķim ir 2 pasugas: Sylvia borin borin — nominālpasuga, ligzdo Eiropas rietumu, centrālajā un ziemeļu daļā; Sylvia borin woodwardi — ligzdo, sākot ar Austrumeiropu un beidzot ar Sibīrijas centrālo daļu. Pasugas Eiropā nodalās pa šķirtni — Baltijas jūra, Polija, Slovākija, Ungārija, Horvātija. IUCN: Sylvia borin World Bird List: Sylviid babblers, parrotbills & white-eyes «Ornitofaunistika: Dārza ķauķis Sylvia borin». Arhivēts no oriģināla, laiks: 2018. gada 26. februārī. Skatīts: 2017. gada 2. oktobrī. «Lauku putnu populācijas indeksa monitorings». Arhivēts no oriģināla, laiks: 2021. gada 28. februārī. Skatīts: 2017. gada 2. oktobrī. Alive: Garden Warbler (Sylvia borin) Nature Gate: Garden Warbler «Planet of Birds: Garden Warbler (Sylvia borin)». Arhivēts no oriģināla, laiks: 2021. gada 17. janvārī. Skatīts: 2017. gada 4. oktobrī. Simms, Eric (1985). British Warblers (New Naturalist Series). London: Collins. ISBN 978-0-00-219810-3. Latvijas Daba: Dārza ķauķis Dziedava: Dārza ķauķis Selgas foto: Dārza ķauķis Foto galerija: Dārza ķauķis Xeno-Canto: Garden Warbler · Sylvia borin · (Boddaert, 1783) ARKive: Garden warbler (Sylvia borin) Avibase: Garden Warbler Sylvia borin (Boddaert, 1783)