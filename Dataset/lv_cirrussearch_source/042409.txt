Slobodans Živojinovičs (serbu: Слободан Живојиновић; dzimis 1963. gada 23. jūlijā) ir bijušais profesionālais Dienvidslāvijas tenisists, bijušā ATP vīriešu dubultspēles pirmā rakete, 1986. gada ASV atklātā čempionāta uzvarētājs vīriešu dubultspēlē (pārī ar Andresu Gomesu). Slobodans Živojinovičs bija daudzkārtējs Dienvidslāvijas junioru un jauniešu čempions dažādās vecuma grupās. 1981. gadā viņš kļuva par Eiropas jauniešu čempionu un uzvarēja atklātajā Itālijas jauniešu čempionātā. Šajā gadā viņš Dienvidslāvijas komandas sastāvā mačā pret Izraēlas komandu pirmoreiz piedalījās Deivisa kausa izcīņā. 1983. gadā Živojinovičs, uzvarot divas spēles no trim, palīdzēja Dienvidslāvijas komandai uzvarēt spāņus ceturtdaļfināla mačā Deivisa kausa izcīņas Eiropas zonā. Nākamā gadā Salonikos, spēlējot pārī ar vietējo tenisistu Georgiosu Kalovelonisu, viņš aizkļuva līdz savam pirmajam profesionālā turnīra vīriešu dubultspēļu finālam. 1984. gadā viņš sasniedza pirmo ATP ceturdaļfinālu Austrijas pilsētā Kicbīelē. Nākamajā gadā viņš iekļuva divos ATP turnīru finālos Nansī un Salonikos, bet pārī ar Liboru Pimeku Bostonā ieguva savu pirmo ATP dubultspēļu turnīra uzvarētāja titulu. Oktobrī, pateicoties viņa uzvarām mačā ar Franciju pret Anrī Lekontu un Janiku Noā , Dienvidslāvijas izlase Deivisa kausa izcīņā saglabāja vietu pasaules elites grupā. Novembrī Živojinovičs aizkļuva līdz Austrālijas atklātā čempionāta vienspēļu pusfinālam. Sezonas beigās viņš bija 50 labāko tenisistu skaitā gan vienspēlēs, gan dubultspēlēs. 1986. gads kļuva par labāko Živojinoviča dubultspēļu karjerā. Gada laikā, spēlējot pārī ar pieciem dažādiem partneriem, septiņas reizes viņš aizkļuva līdz dubultspēļu turnīru fināliem un trīs no tiem uzvarēja, ieskaitot ASV atklāto čempionātu, kurā viņa partneris bija Andress Gomess. Pēc šīs uzvaras viņš pakāpās uz dubultspēļu reitinga pirmo vietu. Vienspēlēs viņš iekļuva vispirms Vimbldonas turnīra pusfinālā, tur zaudējot pasaules pirmajai raketei Ivanam Lendlam, bet pēc tam uzvarēja Lielās balvas turnīrā Hjūstonā. 1987. gadā pārī ar Borisu Bekeru Živojinovičs uzvarēja divus dubultspēļu turnīrus un pārī ar Gomesu aizkļuva līdz diviem Grad Slam turnīru pusfināliem. Vienspēlēs oktobrī viņš sasniedza savu pašu augstāko 19. vietu reitingā, bet dažos turnīros viņa vietas bija pieticīgas. Labāko rezultātu viņš sasniedza Vimbldonā, iekļūstot ceturtdaļfinālā, kur zaudēja Džimijam Konorsam, bet četros Lielās balvas turnīros aizkļuva līdz pusfinālam, katrreiz zaudējot kādam no reitinga līderiem: Noā, Bekeram, Lendlam vai Stēfanam Ēdbergam. 1988. gadā Živojinovičs kopā ar Dienvidslāvijas izlasi uzvarēja vispirms indiešus, pēc tam itāļus, tikai Deivisa kausa pusfinālā komanda zaudēja Rietumvācijas izlasei. Septembrī viņš spēlēja Seulas olimpiādē, vienspēlē izstājās otrā riņķī, bet dubultspēlē pārī ar Goranu Ivaniševiču ceturtdaļfinālā zaudēja nākamiem sudraba medaļu ieguvējiem, spāņiem Serhio Kasalam un Emilio Sančesam. Oktobrī viņš izcīnīja savu otro vienspēļu titulu Sidnejā, bet pēc tam pārī ar Gomesu uzvarēja Japānas atklātajā čempionātā, ceturtdaļfinālā pārspējot jaunos olimpiskos čempionus Seguso un Fleku. 1989. gadā Živojinoviča labākais rezultāts vienspēlēs bija Vimbldonā sasniegtais ceturtais riņķis. Dubultspēlē viņš pārī ar Gomesu otro gadu pēc kārtas iekļuva Japānas atklātā čempionāta finālā, bet šoreiz uzvarēt nespēja. Deivisa kausa izcīņā viņš, gūstot pa divām uzvarām mačos pret Dānijas un Spānijas izlasēm (tai skaitā spēlē ar Emilio Sančesu), palīdzēja Dienvidslāvijas izlasei otro gadu pēc kārtas iekļūt elites grupas pusfinālā. Pusfināla spēlē pret Zviedriju viņš nespēlēja un komanda zaudēja 1-4. 1990. gada februārī Briselē Živojinovičs ieguva savu astoto titulu dubultspēlēs. Maijā Diseldorfā viņš ar Dienvidslāvijas izlasi izcīnīja Pasaules komandu kausu, bet trauma, kas pirms tam bija iegūta Seulā, neļāva viņam pilnvērtīgi pabeigt sezonu, un Vimbldonas turnīrs bija pēdējais, kura Živojinovičs piedalījās šajā gadā. 1991. gadā Dienvidslāvijas izlase, daļēji, pateicoties divām Živojinoviča uzvarām ceturtdaļfināla mačā pret Čehoslovākiju (vienspēlē pret Kordu un dubultspēlē), aizkļuva līdz Deivisa kausa izcīņas pusfinālam, kurā "sausā" zaudēja francūžiem. Individuāli viņš spēlēja tikai otršķirīgos turnīros un reitingā noslīdēja otrā simta vidū. Nākamā gada februārī viņš nospēlēja pēdējo spēli savā profesionālajā karjerā. 1991. gada Slobodans Živojinovičs izšķīrās no sievas, Zoricas Desņices, kas 1985. gadā bija viņam dzemdējusi dēlu Filipu (vēlāk Starptautiskās tenisa federācijas ITF turnīru dalībnieku), un apprecējās ar populāro dziedātāju Lepu Brenu. Šajā laulībā piedzima vēl divi dēli, Stefans un Viktors. 2000. gadā bandīti nolaupīja Stefanu un viņš tika atbrīvots pēc sešām dienām par izpirkuma maksu 1,1 miljons dolāru. Vēlāk Slobodans Živojinovičs tika ievēlēts par Serbijas tenisa federācijas priekšsēdētāju, bet 2011. gadā ITF viņu ievēlēja Deivisa kausa komitejā. «Slobodan Zivojinovic» (angļu). matchstat. Skatīts: 2018-04-17. «Живојиновић постао члан Дејвис куп комитета» (serbu). Политика. 24.09.2011. Skatīts: 2018-04-17. Olympedia profils (angliski) Munzüger Sport profils (vāciski) ATP tenisista profils (angliski) ITF profils (angliski) Deivisa kausa profils (angliski) Tennis Temple profils (angliski) tennisabstract.com profils (angliski)