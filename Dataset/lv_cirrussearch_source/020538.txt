Psion Ltd. bija Apvienotās Karalistes uzņēmums, kas ražoja rokā turamus datorus. Tas bija dibināts 1980. gadā. Galvenais birojs atrodas Londonā. Kopš 2012. gada tas ir Motorola Solutions sastāvā. Psion ražoja rokā turamus datorus, automašīnā iemontējamus datorus, kā arī bezvadu ierīces. Produkcija paredzēta rūpniecības, apkalpošanas, tirdzniecības, transporta un citām nozarēm. 1980. gadā Deivids Poters (David Potter) dibināja uzņēmumu Psion PLC, lai, sadarbībā ar Sinclair Research, izstrādātu spēles un citu programmatūru ZX81 un ZX Spectrum mājas datoriem. Uzņēmuma nosaukums veidots no vārdiem Potter Scientific Instruments ("Potera zinātniskie instrumenti"). Tā kā akronīms PSI jau tika plaši izmantots, Poters tam pievienoja ON, tādējādi izveidojot unikālu nosaukumu PSION. 1983. gadā Psion izstrādāja biroja lietojumprogrammu paketi Sinclair QL personālajam datoram. 1984. gadā uzņēmums izlaida kabatdatoru Psion Organiser, kas bija pasaulē pirmais rokā turamais dators. 1986. gadā tika izlaista tā uzlabota versija Psion Organiser II, kas tiek uzskatīta par pirmo plaukstdatoru. 1987. gadā Psion sāka izstrādāt ierīču sēriju SIBO (SIxteen Bit Organiser) un jaunu operētājsistēmu EPOC tai. 1988. gadā Psion akcijas sāka kotēt Londonas fondu biržā. 1989. gadā tika iegādāts modemu ražotājs Dacom. 1990. gadu sākumā Psion sāka izlaist klēpjdatoru sēriju MC, bet, tā kā tos ražoja Anglijā, tad ražošanas izmaksas bija augstas un tie nespēja konkurēt ar austrumvalstu ražojumiem. 1991. gadā tika izlaists kabatdators Psion Series 3 ar QWERTY tastatūru. Tas un nākamie modeļi ieguva lielu popularitāti. 1996. gadā Psion veica restrukturizāciju, organizāciju sadalot četrās nosaļās: Computers, Industrial, Dacom un Software. 1997. gadā tika izlaists kabatdators Psion Series 5. Tā kā tā operētājsistēma (32 bitu EPOC) nebija savietojama ar Series 3, tad šis produkta pārdošanas apjomi nebija tik lieli kā Series 3. 1998. gadā Psion kopā ar viedtālruņu izstrādātājiem Zviedrijas Ericsson, Somijas Nokia un ASV Motorola dibināja uzņēmumu Symbian Ltd., lai attīstītu operētājsistēmu EPOC, ko pārdēvēja par Symbian. Šajā uzņēmumā Psion iekļāva savu Software nodaļu un ieguva 31 % kapitāldaļu. 1999. gadā tika izlaists miniatūrs klēpjdators Psion Series 7. 2000. gadā uzņēmums nopirka Kanādas minidatoru ražotāju Teklogix, ko pārdēvēja par Psion Teklogix un kļuva par Psion lielāko nodaļu. 2001. gadā Psion pārtrauca izlaist plaukstdatorus plaša patēriņa tirgum. 2002. gadā tika izveidota jauna nodaļa Psion Software, kas izstrādāja Push email risinājumus Symbian viedtālruņiem, Microsoft Exchange un Lotus Notes; 2003. gadā Psion šo biznesu pārdeva ASV uzņēmumam Visto. 2003. gada septembrī Motorola savas Symbian daļas pārdeva Nokia un Psion. 2004. gada februārī Psion par 137 miljoniem EUR savas Symbian daļas pārdeva Nokia, jo Symbian operētājsistēma vairs nebija tās stratēģijas pamatā. 2012. gadā uzņēmumu par 200 miljoniem USD nopirka Motorola pēctecis Motorola Solutions. Tika pārtraukta akciju kotēšana Londonas fondu biržā. Psion tika integrēts Motorola Solutions struktūrā. Psion PLC History Nokia and Psion start procedures to enable transfer of Symbian shares from Motorola[novecojusi saite] Nokia to be major Symbian shareholder; buys out Psion «Motorola Solutions Completes Acquisition of Psion PLC». Arhivēts no oriģināla, laiks: 2013. gada 6. augustā. Skatīts: 2013. gada 9. augustā. Psion vietne