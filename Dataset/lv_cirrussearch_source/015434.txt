Igors Sikorskis (krievu: И́горь Ива́нович Сико́рский, angļu: Igor Sikorsky; dzimis 1889. gada 25. maijā Kijivā, miris 1972. gada 26. oktobrī Īstonā) bija ukraiņu izcelsmes Krievijas Impērijas aviokonstruktors un lidotājs, vēlāk ASV izgudrotājs un filozofs. Uzbūvēja pasaulē pirmo četrmotoru lidmašīnu Русский витязь (Russkij vitjaz, 1913), pasažieru lidmašīnu Илья Муромец (Iļja Muromietis, 1914), transatlantisko hidroplānu un sērijveida helikopteru (ASV, 1942). Dzimis 1889. gadā Kijivā medicīnas profesora Ivana Sikorska un viņa sievas Marijas, dzimušas Temrjukas-Čerkasovas, ģimenē. Studēja Pēterburgas Kara flotes institūtā, strādāja par galveno konstruktoru Russo-Balt aviācijas nodaļā. 1913. gadā viņš uzkonstruēja četrmotoru lidmašīnu "Krievu bruņinieks" (Русский витязь), 1914. gadā lidmašīnu "Iļja Muromietis", ko Pirmā pasaules kara laikā izmantoja kā bumbvedēju. Pēc Oktobra revolūcijas 1918. gada februārī Igors Sikorskis caur Arhangeļsku emigrēja uz Angliju, tad uz Franciju, bet pēc kara beigām 1919. gadā uz Amerikas Savienotajām Valstīm, kur 1923. gadā nodibināja Sikorsky Aero Engineering Company. 1928. gadā Sikorskis ieguva ASV pilsonību. Uzņēmums ražoja lidmašīnu Sikorsky S-42, ko lidsabiedrība Pan Am izmantoja transatlantiskajiem lidojumiem. Otrā pasaules kara laikā 1940. gada 13. maijā viņa uzņēmums sāka ražot helikopteru Sikorsky VS-300. Сикорский Игорь Иванович — XPOHOC Vikikrātuvē par šo tēmu ir pieejami multivides faili. Skatīt: Igors Sikorskis. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)