Sarmatisms ir apzīmējums Polijas-Lietuvas kopvalsts muižnieku (šļahtas un magnātu) 17. un 18. gadsimtā radītajai ideoloģijai un kultūrai, kas balstījās pieņēmumā, ka viņu izcelsme ir saistāma ar stepju jātniekiem sarmatiem, kas antīkajā laikmetā pakļāvuši slāvu ciltis un izveidojuši sabiedrības virsslāni. Polijas un Lietuvas muižniecība norobežojās no poļu, lietuviešu un baltkrievu zemniekiem, kultivējot īpašas privilēģijas un uzturot savas tiesības vēlēt karali. Sarmatisms slavināja personisko brīvību un kultivēja īpašas parašas un tērpus, kas atgādināja stepju tautu apģērbu.