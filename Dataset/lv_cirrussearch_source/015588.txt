Luka Sbisa (itāļu: Luca Sbisa; dzimis 1990. gada 30. janvārī) ir itāļu izcelsmes Šveices hokejists, aizsargs, Šveices hokeja izlases dalībnieks. Pašlaik (2021) Sbisa pārstāv Nacionālās hokeja līgas klubu Našvilas "Predators". Profesionāļa karjeru Sbisa uzsāka 2006.—07. gada sezonā, kad debitēja Šveices hokeja līgas klubā HK Cuga sastāvā. Jau 2007. gada vasarā hokejists pārcēlās uz Ziemeļameriku, nākamo sezonu aizvadot Rietumu hokeja līgā. 2008.—09. gada sezonā Sbisa debitēja NHL kluba Filadelfijas "Flyers" sastāvā, kluba rindās laukumā izejot 39 spēlēs. Pēc sezonas beigām aizsargs tika aizmainīts uz Anahaimas "Ducks" rindām, tās sastāvā nākamajā sezonā aizvadot vien astoņas spēles. Pārējo sezonu hokejists turpināja spēlēt Rietumu hokeja līgā. 2010.—11. gada sezonā šveicietim visbeidzot izdevās nostiprināties "Ducks" sastāvā. 2014. gada vasarā Sbisa tika aizmainīts uz Vankūveras "Canucks" rindām. 2017. gada jūnijā līgas paplašināšanās draftā viņu izvēlējās Vegasas "Golden Knights". Kopā ar "Golden Knights" sasniedza Stenlija kausa finālsēriju, tajā gan ar 1—4 piekāpjoties Vašingtonas "Capitals". Nākamajā sezonā, veiksmīgi izturot pārbaudes laiku, Sbisa spēlēja Ņujorkas "Islanders" rindās, savukārt 2019. gada oktobra nogalē noslēdza līgumu ar Anahaimas "Ducks", dienu vēlāk tiekot aizmainīts uz Vinipegas "Jets". Šveices hokeja izlases sastāvā spēlējis 2010. gada olimpiskajās spēlēs, kā arī 2011. un 2012. gada Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)