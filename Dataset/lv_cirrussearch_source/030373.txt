Just a Minute ir komēdiska BBC Radio 4 spēle, ko vada Nikolass Pārsonss. Pirmoreiz tā Radio 4 ēterā tika pārraidīta 1967. gada 22. decembrī, trīs mēnešus pēc stacijas izveides. Šī Radio 4 programma 2003. gadā saņēma Sony Radio Academy Award zelta apbalvojumu. Spēles dalībnieku uzdevums ir runāt par iepriekš nezināmu tematu sešdesmit sekundes bez vilcināšanās, vārdu atkārtošanas vai novirzīšanās no temata. Komēdiskās situācijas rodas no mēģinājumiem iekļauties šajos noteikumos un dalībnieku diskusijām. 2011. gadā satīriķis Deivids Kvantiks Just a Minute panākumus pamatoja ar tā ārkārtīgi vienkāršo formātu. Savā vairāk kā četrdesmit gadu vēsturē raidījums papildu popularitātei Apvienotajā Karalistē ir piesaistījis klausītājus visā pasaulē BBC World Service un pēdējos gados arī internetā. Dalībnieki pēc kārtas tiek aicināti runāt vienas minūtes garumā par konkrētu tematu (kas parasti netiek izziņots iepriekš), bez "vilcināšanās, atkārtošanās vai novirzīšanās no temata". Gadu gaitā šo noteikumu piemērošana nav bijusi vienmērīga un to interpretācija ir viens no faktoriem, kas rada komisku saspēli starp dalībniekiem, bieži vien apstrīdot spēles vadītāja lēmumus. Pirmajos gados noteikumi bija sarežģītāki, papildus tika izmēģināti arī citi īpaši noteikumi, piemēram, vienā kārtā aizliedzot vārda "ir" (angļu: is) izmantošanu. Bet trīs pamata noteikumi ir piemēroti vienmēr. "Vilcināšanās" tiek ievērota ļoti stingri: īsa pauze runā vai pat pārteikšanās var dot pamatojumu veiksmīgam izaicinājumam. Pat pauze klausītāju smieklu vai aplausu laikā var dot pamatu izaicinājumam. "Atkārtošana" nozīmē jebkura vārda vai frāzes atkārtošanu, lai arī izaicināšana par ļoti bieži izmantotu vārdu kā "un" atkārtošanu parasti tiek noraidīta. Tematā dotie vārdi ir izņēmums, ja vien tiek netiek daudzkārt atkārtoti īsā laika sprīdī; šis bija vēlāks noteikumu papildinājums. Prasmīgi spēlētāji izmanto sinonīmus, lai izvairītos no atkārtošanās. Piemēram, ir jāizvairās no termina "BBC" izmantošanas, jo to var veiksmīgi izaicināt par "B" atkārtošanu. "Novirzīšanās" sākotnēji apzīmēja novirzīšanos no dotā temata, bet vēlāk tika iekļauta arī "novirzīšanās no angļu valodas", "novirzīšanās no gramatikas", novirzīšanās no patiesības un novirzīšanās no loģikas. Tomēr novirzīšanās sirreālajā parasti tiek atļauta. Dalībnieks gūst vienu punktu par korektu izaicinājumu, runātājs gūst punktu par nekorektu izaicinājumu. Ja asprātīgs izteiciens aizrauj klausītājus studijā, bet nav korekts izaicinājums, spēles vadītājs var izaicinātājam piešķirt papildpunktu. Spēlētājs, kurš veic korektu izaicinājumu, pārņem runāšanu par tematu atlikušajā minūtes daļā vai līdz brīdim, kad viņš tiek veiksmīgi izaicināts. Persona, kas runā, skanot minūtes signāla, saņem punktu. Runātājs saņem papildpunktu, ja viņš runā veselu minūti bez pārtraukšanas. Spēles beigās tiek apkopoti punkti un paziņots uzvarētājs, bet spēles pievilcība vairāk slēpjas humorā un dalībnieku un vadītāja diskusijās kā sacensībā. BBC Radio 4 darbību uzsāka 1967. gada 30. septembrī, aptuveni trīs mēnešus pirms Just a Minute izveides. «2003 Winners». Sony Radio Academy Award. Arhivēts no oriģināla, laiks: 2004-12-05. Skatīts: 2010-10-14. «Sony Radio Awards 2003: Winners». BBC News. 2003. gada 8. maijs. Skatīts: 2010-10-14. guardian.co.uk, 17 May 2011, Just a Minute: why it's never paused Programmas lapa BBC vietnē Just a Minute British Comedy Guide vietnē Just a Minute fanu vietne Programmas profils The Guardian pēc sešpadsmitās sezonas sākuma