Leita (vācu: Leitha) jeb Lajta (ungāru: Lajta) ir 120,8 kilometrus gara Donavas labā krasta pieteka Austrijā un Ungārijā. Izveidojas, satekot Švarcas (Schwarza) un Pitenes (Pitten) upēm Fišbahas Alpos uz rietumiem no Vīnerneištates. Tek austrumu virzienā. Vidustecē veido Vidusaustrijas un Burgenlandes robežu. Upes labajā krastā - Leitas kalni. Upes krastos atrodas Vīnerneištate, Bruka pie Leitas Austrijā, kā arī Mošonmaģarovāra Ungārijā, kur upe ietek Donavas attekā Mošonas Donavā. Tā kā upe tiek izmantota Vīnerneištates kanāla un Vīnes apūdeņošanai, upē vairākos posmos ūdens parasti ir maz. Vēsturiski Leita kopš 1867. gada kompromisa sadalīja Austroungāriju divās lielās daļās pēc Leitas nosaukuma - Cisleitānijā (šaipus Leitas, Austrijas daļā) un Transleitānijā (otrpus Leitas, Ungārijas daļā). Vikikrātuvē par šo tēmu ir pieejami multivides faili. Skatīt: Leita.