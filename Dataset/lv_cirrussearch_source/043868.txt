Vara(II) oksīds (CuO) ir divvērtīgā vara un skābekļa binārais savienojums, kurš pieder pie bāziskajiem oksīdiem. Vara(II) oksīda kristālā varš un skābeklis ir attiecībā 1:1 (uz vienu vara atomu ir viens skābekļa atoms). Vara(II) oksīds ir pulverveida viela melnā krāsā. Vara(II) oksīds dabā sastopams melnas krāsas minerāla tenorīta jeb melakonīta veidā. Laboratorijā vara(II) oksīdu var iegūt no vara(II) hidroksīda, nitrāta, vai karbonāta, mēģenē ieliekot nedaudz attiecīgās vielas un to karsējot. Cu(OH)2 → CuO + H2O Var iegūt arī, karsējot gaisā metāliskā vara pulveri (no 185 °C līdz 1100 °C, augstākā temperatūrā rodas vara(I) oksīds). 2Cu + O2 → 2CuO. Vara oksīds ir cieta, melna, ūdenī praktiski nešķīstoša viela. Kūst 1326 °C temperatūrā (bez skābekļa piekļuves). Reaģē ar skābēm. Rodas sāls un ūdens. CuO + H2SO4 → CuSO4 + H2O