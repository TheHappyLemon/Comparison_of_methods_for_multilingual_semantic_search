Natālija Ņeprjajeva (krievu: Наталья Михайловна Непряева; dzimusi 1995. gada 6. septembrī Tverā) ir krievu distanču slēpotāja, 2021.—2022. gada sezonas Pasaules kausa uzvarētāja, vairākkārtēja ziemas olimpisko spēļu un Pasaules čempionāta medaļniece. Ar slēpošanu sāka nodarboties septiņu gadu vecumā. Guvusi panākumus Pasaules čempionātā junioriem. 2014. gadā Valdifjemmē uzvarēja 5 km distancē klasiskajā stilā. Trīs reizes ieguvusi Pasaules junioru čempionāta sudraba godalgu stafetē. 2015. gadā Almati izcīnīja arī divas bronzas medaļas — individuālajā sprintā un 5 km distancē brīvajā stilā. Pasaules kausa sacensībās debitēja 2014. gada 1. martā Lahti sprintā. Piedalījusies 2018. gada ziemas olimpiskajās spēlēs Phjončhanā, kur izcīnīja bronzas medaļu stafetē, pārstāvot Olimpisko sportistu no Krievijas komandu. Individuāli labāko rezultātu sasniedza sprintā, ieņemot 4. vietu. 2018. gada 30. decembrī Toblahā 10 km distancē brīvajā stilā izcīnīja savu pirmo uzvaru Pasaules kausa posmos. Tas bija arī viens no Tour de Ski posmiem. Divas reizes bijusi otrajā vietā Tour de Ski daudzdienu sacensību kopvērtējumā (2019. un 2020. gadā). Pasaules čempionātā pirmo reizi piedalījās 2019. gadā Zēfeldē. Tajā izcīnīja divas bronzas medaļas — 15 km skiatlonā un stafetē. 2018.—2019. gada Pasaules kausa sezonas kopvērtējumā izcīnīja 2. vietu. 2019. gadā piedalījusies Pasaules čempionātā rollerslēpošanā, kas norisinājās Madonā, Latvijā. Tajā uzvarēja 10 km distancē klasiskajā stilā. 2019.—2020. gada Pasaules kausa sezonu noslēdza trešajā vietā kopvērtējumā. 2021. gada Pasaules čempionātā izcīnīja sudraba medaļu stafetē, veicot pēdējo posmu. 2021.—2022. gada sezonā N. Ņeprjajeva uzvarēja Tour de Ski sacensību kopvērtējumā. 2022. gada ziemas olimpiskajās spēlēs Pekinā, pārstāvot Krievijas Olimpiskās komitejas komandu, viņa izcīnīja visu medaļu komplektu: zelta medaļu stafetē, kā arī sudrabu skiatlonā un bronzas godalgu komandu sprintā. 2021.—2022. gada sezonā kļuva arī par Pasaules kausa kopvērtējuma uzvarētāju. «First World Cup win for Natalia Nepryaeva». fis-ski.com (angļu). 2018. gada 30. decembrī. Skatīts: 2021. gada 10. martā. «Olimpiskie medaļnieki Boļšunovs un Ņeprjajeva Madonā uzvar PČ rollerslēpošanā». sportacentrs.com. 2019. gada 8. augustā. Skatīts: 2021. gada 10. martā. «Natalia Nepryaeva wins Tour de Ski 2021/22». fis-ski.com. 2022. gada 4. janvārī. Skatīts: 2022. gada 17. janvārī. Vikikrātuvē par šo tēmu ir pieejami multivides faili. Skatīt: Natālija Ņeprjajeva. Olympedia profils (angliski) FIS profils (distanču slēpošana) (angliski)