Viktorija, arī 12 Viktorija ir asteroīds ar diametru apmēram 113 km, atrodas asteroīdu joslā, pieder S tipa asteroīdu grupai. Asteroīdu atklāja 1850. gada 13. septembrī angļu astronoms Džons Hainds (John Russel Hind) Bišopa observatorijā. Dž. Hindam tas bija trešais atklātais asteroīds (kopā 10). Asteroīds tika nodēvēts romiešu dievietes Viktorijas vārdā. Viktorija romiešu mitoloģijā ir uzvaras dieviete. Vairāki astronomi protestēja pret izvēlēto vārdu, jo tas sakrita ar karalienes Viktorijas vārdu un valdnieku vārdus bija pieņemts neizmantot. Dž. Hainds ieteica jaunu vārdu – Klīo (tagad tas piešķirts asteroīdam 84 Klīo) un Astronomical Journal redaktors Bendžamins Goulds (Benjamin Gould) jau to izmantoja rakstos, tomēr Hārvarda koledžas observatorijas vadītājs Viljams Bonds (William Cranch Bond) uzskatīja, ka vārds Viktorija atbilst mitoloģijas tēmai un ir lietojams. Šis viedoklis guva astronomu vairuma atbalstu. Asteroīda novērojumi, izmantojot radaru un spekl-interferometriju, liecina, ka asteroīdam ir, vai nu stipri izstiepta forma, vai arī tam ir pavadonis. (12) Victoria 12 Victoria (12) Victoria Mitoloģijas vārdnīca, Avots, 2004, ISBN 9984-757-36-6 Lutz Schmadel, Dictionary of Minor Planet Names Other Reports of Asteroid/TNO Companions Viktorijas orbīta