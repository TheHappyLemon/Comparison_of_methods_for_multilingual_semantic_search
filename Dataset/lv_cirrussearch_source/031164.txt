Hipersaite (angļu: hyperlink) jeb vienkārši saite ir norāde uz citu dokumentu vai resursu hiperteksta dokumentā. Hipersaites ir viens no Tima Bērnersa-Lī radītā Vispasaules tīmekļa pamatiem. Tims Bērnerss-Lī ieraudzīja iespēju izmantot hipersaites, lai saistītu Internetā jebkādas informācijas vienības savā starpā. Hipersaites bija Vispasaules tīmekļa izveidošanas pamatā. HTML valoda saites norāda izmantojot <a> elementus (enkurus). W3C rekomendācija XLink (XML Linking Language) nosaka vienkāršu (līdzīgu HTML) veidu, kā veidot saites XML dokumentos. Hipersaites tiek plaši izmantotas PDF dokumentus, tekstprocesoru dokumentos, izklājlapās un citur. Saitei ir divi gali — enkurs un virziens. Saite sākas no izejas enkura un norāda uz mērķa enkuru. Tomēr terminu "saite" parasti attiecina tikai uz izejas enkuru, bet mērķa enkuru sauc par mērķi. Visizplatītākais saišu mērķis ir Vispasaules tīmekļa URL. Tas var norādīt uz dokumentu, piemēram, tīmekļa lappusi, citu resursu, vai pat noteiktu dokumenta daļu. Pēdējais tiek panākts ar HTML elementu "name" un "id" atribūtiem. Dokumenta pozīcijas vietrādi veido dokumenta adreses vietrādis, kuram galā pievieno virkni "#nosaukums". Tīmekļa pārlūkprogramma saiti parasti attēlo izceļot to, piemēram, ar citu krāsu, fontu vai stilu. Grafiskajā lietotāja saskarnē peles kursors var mainīt izskatu, kad to novieto virs saites. Lielākā daļā grafisko pārlūkprogrammu, ja tīmekļa lappusē nav norādīts savādāk, saites attēlo kā pasvītrotu tekstu zilā krāsā, ja saite vēl nav apmeklēta, vai pasvītrotu tekstu purpura krāsā, ja saite ir iepriekš apmeklēta. Kad lietotājs aktivizē saiti (piemēram, uzklikšķinot uz tās ar peli), pārlūkprogramma attēlos saites mērķi. Ja mērķis nav HTML fails, atkarībā no faila veida, pārlūkprogrammas un tās spraudņiem, faila atvēršanai var tikt aktivizēta cita programma. HTML var saturēt šādas saites pazīmes: saites mērķi (URL) saites iezīmi (label) saites nosaukumu saites klasi vai saites id Saite tiek realizēta ar HTML <a> elementu: <a href="URL" title="saites nosaukums" class="saites klase">saites iezīme</a> Kad kursors pārklāj saiti, atkarībā no pārlūkprogrammas un lietotāja saskarnes, var tikt parādīta tekstveida informācija par saiti: Tā var iznirt, ne parastā logā, bet speciālā rāmī, kas pazūd tiklīdz kursors tiek aizvadīts prom no saites (dažreiz tas pazūd pēc pāris sekundēm arī ja kursors ir palicis virs saites). Internet Explorer un Mozilla Firefox rāda saites nosaukumu, Opera rāda arī URL. Papildus var tikt parādīts saites mērķa URL statusa rindā. Lai apkarotu surogātpastu, Google ir sadalījis atpakaļ saites uz nofollow un dofollow. Nofollow saites nepārsniedz svaru un rezultātā gandrīz neietekmē SEO. Google meklētājprogramma izmanto saites popularitātes mērvienību PageRank, pēc kuras nosaka lapu izvietojumu meklēšanas rezultātos. Jo vairāk hipersaišu norāda uz kādu tīmekļa lappusi, jo tā iegūst augstāku reitingu. «Atpakaļsaišu veidi.». Arhivēts no oriģināla, laiks: 2020. gada 20. februārī.