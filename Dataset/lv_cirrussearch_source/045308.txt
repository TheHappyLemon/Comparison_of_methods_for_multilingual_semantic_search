Osvalds Keps (igauņu: Osvald Käpp; dzimis 1905. gada 17. februārī, miris 1995. gada 22. decembrī) bija grieķu-romiešu un brīvā stila igauņu cīkstonis, olimpisko spēļu un Eiropas čempionātu medaļnieks, 5-kārtējs Igaunijas un 4-kārtējs ASV čempions. Ar sportu Keps sāka nodarboties 1920. gadā, piekopa vingrošanu un basketbolu. Ar cīņas sportu iepazinās 1923. gadā sporta biedrībā "Kalev". Jau 19 gadu vecumā pārstāvēja Igauniju 1924. gada vasaras olimpiskajās spēlēs Parīzē, bet līdz fināla cīņām ne brīvā, ne grieķu-romiešu cīņā neaizkļuva. Slavens viņš kļuva, kad Eiropas čempionātos grieķu-romiešu cīņā 1926. gadā Rīgā ieguva sudraba un 1927. gada Budapeštā — bronzas medaļu. Visveiksmīgākās starptautiskās sacensības Kepam bija 1928. gada vasaras olimpiskās spēles Amsterdamā, kurās viņš piedalījās abos cīņās sporta veidos. Brīvajā cīņā, startējot vidējā svarā, viņš izcīnīja zelta medaļu. Starts grieķu-romiešu cīņā nebija sekmīgs — 9.—12. vieta. 1929. gadā Lielās depresijas laikā Keps emigrēja uz ASV un apmetās uz dzīvi Ņujorkā. Tur viņš turpināja nodarboties ar cīņas sportu un piedalījās sacensībās, kļūstot par 1929. gada ASV čempionu savā vieglajā svarā grieķu-romiešu cīņā un par 1930. un 1931. gada čempionu brīvajā cīņā. Keps aizgāja no sporta pēc 1931. gada sezonas, bet mēnesi pirms 1932. gada olimpiskajām spēlēs, kad bija skaidrs, ka Igaunija nevar atļauties sūtīt olimpisko komanda uz Ameriku, pie viņa bija vērsušies Igaunijas sporta ierēdņi, kuri piedāvāja viņam un citiem Amerikā dzīvojošiem igauņu sportistiem vietu Igaunijas olimpiskajā komandā. Sākumā, tāpat kā daudzi citi sportisti, Keps atteicās, jo viņš nebija trenējies gandrīz gadu, bet vēlāk nolēma piedalīties olimpiskajās spēlēs, kopā ar soļotāju Alfrēdu Māsiku. Keps bija arī nelielās Igaunijas divu sportistu komandas karognesējs. Lai gan abos cīņas sporta veidos Losandželosa bija neliela konkurence, tomēr Kepa starts bija nesekmīgs. Pēc profesijas Keps bija konditors. Tallinā viņš strādāja konfekšu rūpnīcā, bet vēlāk Ņujorkā atvēra nelielu maizes ceptuvi. 1996. gadā Osvalds Keps (pēc nāves) tika ievēlēts par Igaunijas cīņas asociācijas Goda locekli. «KÄPP, OSVALD» (igauņu). ESBL. 2014-12-30. Skatīts: 2018-10-17. Lembit Koik. 100 aastat Eesti raskejõustikku (1888–1988) (igauņu). Tallinn : Eesti Entsüklopeediakirjastus, 1996. 123. lpp. Koik 1996, 124.–126. lpp. Koik 1996, 127. lpp. «Osvald Käpp» (angļu). Sports Reference. Arhivēts no oriģināla, laiks: 2010-01-31. Skatīts: 2018-10-23. Vikikrātuvē par šo tēmu ir pieejami multivides faili. Skatīt: Osvalds Keps. Olympedia profils (angliski) FILA profils (angliski)