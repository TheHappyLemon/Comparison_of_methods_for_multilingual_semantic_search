Berenikes Mati ir salīdzinoši neizteiksmīgs zvaigznājs, kas atrodas blakus Lauvai. Senāk šo zvaigžņu sakopojumu uzskatīja par Lauvas astes galu. Zvaigznājs savu nosaukumu guvis no Ēģiptes valdnieka Ptolemaja III sievas Berenikes II vārda — tas ir viens no dažiem zvaigznājiem, kura vārds cēlies no vēsturiskas personas. 243. gadā pirms mūsu ēras Ptolemajs III devās bīstamā karagājienā pret sīriešiem, kuri bija nogalinājuši karaļa māsu, un Berenike zvērēja ziedot dievietei Afrodītei savus garos matus, ar kuriem viņa ļoti lepojās, ja vīrs atgriezīsies neskarts. Kad Ptolemajs III veiksmīgi atgriezās, Berenike turēja solījumu uz ziedoja savus matus Afrodītes templim. Nākamajā rītā mati bija pazuduši un galma astronoms Konons, lai mierinātu saniknoto Bereniki, paziņoja, ka viņas ziedojums tik ļoti pagodinājis Afrodīti, ka viņa pacēlusi Berenikes matus debesīs un norādīja uz Lauvas asti, saucot to par Berenikes Matu zvaigznāju. Spožākās zvaigznes β Com absolūtais zvaigžņlielums ir gandrīz tāds pats kā Saulei. Novērojot šo zvaigzni, var gūt priekšstatu par to, kā mūsu Saule izskatās no apmēram 30 gaismas gadu liela attāluma. Otra spožākā zvaigzne tiek saukta par Diadēmu — apzīmējot dārgakmeni Berenikes kronī. Lai gan zvaigznājā nav daudz spožu zvaigžņu, tas satur daudz galaktiku. Vikikrātuvē par šo tēmu ir pieejami multivides faili. Skatīt: Berenikes Mati. Encyclopædia Britannica raksts (angliski) Krievijas Lielās enciklopēdijas raksts (krieviski)