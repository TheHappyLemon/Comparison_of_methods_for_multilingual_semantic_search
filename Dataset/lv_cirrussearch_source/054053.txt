"Ātrs un bez žēlastības 9" (angļu: F9) ir 2021. gada ASV spriedzes filma. Filmas režisors, producents un scenārija līdzautors ir Džastins Lins, scenārija autors ir Denjels Keisijs. Šī ir filmu sērijas devītā daļa un desmitā pilnmetrāžas filma, kas izlaista šajā sērijā. Filma ir tiešs turpinājums iepriekšējai sērijas daļai "Ātrs un bez žēlastības 8". Filmā lomas atveido Vins Dīzels, Džons Sina, Mišela Rodrigesa, Tairīss Gibsons, Ludacris, Džordana Brūstere, Natālija Emanuela, Sons Kans, Maikls Rukers, Helēna Mirena, Kurts Rasels un Šarlīze Terona. Filmā Dominiks Toreto un viņa komanda sastopas ar Dominika brāli Džeikobu. Izstrāde pie filmu sērijas devītās un desmitās daļas sākās jau 2014. gadā. 2017. gada oktobrī Linu apstiprināja režisora amatā. Šī ir pirmā sērijas filma kopš filmas "Ātrs un bez žēlastības 6" (2013), kuras režisors ir Lins, un pirmā kopš filmas "Ātrs un bez žēlastības 3" (2006), kuras scenāriju nav sarakstījis Kriss Morgans. Pamataktieru sastāvam 2019. gada jūnijā pievienojās Sina. Filmēšana sākās tajā pašā mēnesī un ilga līdz novembrim. Filmēšana norisinājās Londonā, Losandželosā, Tbilisi un Taizemē. Filmas sākotnējā pasaules pirmizrāde bija paredzēta 2019. gada 19. maijā, bet to atlika vairākas reizes. Pirmajā reizē to atlika saistībā ar filmas "Ātrs un bez žēlastības: Hobss un Šovs" (2019) pirmizrādi, vēlāk ar ieplānoto filmas "Nav laiks mirt" (2021) pirmizrādi, kā arī COVID-19 pandēmija atlika filmas pirmizrādi. Filmas pasaules pirmizrāde norisinājās 2021. gada 19. maijā Dienvidkorejā, bet ASV kinoteātros to sāka demonstrēt tikai tā paša gada 25. jūnijā. Latvijā filmas pirmizrāde norisinājās 2021. gada 2. jūlijā. Filma saņēmusi dažādus kritiķu vērtējumus, kas slavē kaskadieru trikus un režiju, bet kritizē filmas scenāriju un nedabīgu pārspīlējumu spriedzes ainās. Pasaules kases ieņēmumi filmai pārsniedz 726 miljonus ASV dolāru, padarot to par 2021. gada piekto ienesīgāko filmu. Izstrādē atrodas divi filmas turpinājumi. Filmas turpinājuma pirmizrāde paredzēta 2023. gada 19. maijā. Rebecca Rubin. «Black Widow' vs. 'F9': Which Summer Blockbuster Will Blink First?». Variety, 2021. gada 12. februāris. Skatīts: 2021. gada 12. februāris. «F9 (2021)». Box Office Mojo. Skatīts: 2022. gada 11. aprīlī. «Fast & Furious 9». Writers Guild of America West. Skatīts: 2020. gada 7. decembris. Nancy Tartaglione. «'F9' Driving Past $500M Global; First Hollywood Movie To The Mark In Pandemic Era – International Box Office». Deadline (en-US), 2021-07-04. Skatīts: 2021-07-29. «F9 Is Well Over $600 Million, Black Widow Slows Down At The Box Office». Koimoi (en-US). 2021-07-29. Skatīts: 2021-07-29. Rebecca Rubin. «Box Office: 'F9' Zooms Past $500 Million Globally». Variety (en-US), 2021-07-05. Skatīts: 2021-07-29. Calum Marsh. «After 'F9,' We Watched the Ninth Movies of Other Franchises. Oof.». The New York Times (en-US), 2021-07-02. ISSN 0362-4331. Skatīts: 2021-07-29. IMDb profils (angliski) AllMovie profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)