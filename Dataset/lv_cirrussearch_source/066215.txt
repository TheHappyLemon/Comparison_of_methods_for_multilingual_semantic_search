"Ātrs un bez žēlastības 10" (angļu: Fast X) ir 2023. gada ASV asa sižeta filma. Filmas režisors ir Luiss Leterjērs. Šis ir turpinājums filmai "Ātrs un bez žēlastības 9" (2021), filmu sērijas desmitā daļa un franšīzes vienpadsmitā filma. Lomās Vins Dīzels, Mišela Rodrigesa, Tairīss Gibsons, Ludacris, Džeisons Momoa, Natālija Emanuela, Džordana Brūstere, Džons Sina, Džeisons Steitems, Sons Kans, Alans Ričsons, Daniela Melšiora, Skots Īstvuds, Helēna Mirena, Šarlīze Terona, Bri Lārsone un Rita Moreno. Filmā Domam (Dīzels) ir jāaizstāv sava ģimene no Dantes Rejsa (Momoa), kurš vēlas atriebt tēva nāvi. Filmas desmito daļu jau ieplānoja 2014. gadā, bet divu daļu sērijas finālu plānoja kopš 2020. gada oktobra, kad Lins apstiprināja, ka atgriezīsies pie režijas un turpinājumam piekrita arī aktieru pamatsastāvs. Oficiāli filmas nosaukumu izziņoja līdz ar filmēšanas sākumu 2022. gada aprīlī. Lins pēc mēneša pameta režisora amatu, atsaucoties uz radošajām domstarpībām, kaut arī projektā palika kā scenārists un producents. Līgumu ar Leterjēru noslēdza pēc nedēļas, kurš veica arī titros neatzīmētas nelielas izmaiņas scenārijā. Mūziku filmai sarakstīja ilggadējais filmu sērijas komponists Braiens Tailers. Ar 340 miljonu ražošanas budžetu filma izdošanas brīdī ierindojās astotajā vietā starp visu laiku dārgākajām filmām. Filmēšana ilga līdz augustam, un norisinājās Londonā, Romā, Turīnā, Lisabonā un Losandželosā. Filmas "Ātrs un bez žēlastības 10" pirmizrāde notika Romas The Space Cinema Roma Moderno 2023. gada 15. maijā. No 17. maija filmu sāka demonstrēt vairākās Eiropas valstīs un Dienvidamerikā, bet no 19. maija — ASV un Kanādā. To izplata Universal Pictures. Filma saņēmusi dažādus kritiķu vērtējumus, kas slavē aktierspēli (it sevišķi Momoa), bet kritizē scenāriju. Tās pasaules kases ieņēmumi ir vairāk nekā 704 miljoni ASV dolāru, ierindojot to piektajā vietā starp ienesīgākajām 2023. gada filmām. Turpinājuma pirmizrāde ieplānota 2025. gadā. Jeremy Fuster. «'Fast X' Budget Has Ballooned to $340 Million». TheWrap (en-US), 2022. gada 17. novembris. Arhivēts no oriģināla, laiks: 2023. gada 15. janvāris. Skatīts: 2022-11-17. «Fast X (2023)». Box Office Mojo. Skatīts: 2023. gada 4. septembrī. IMDb profils (angliski) AllMovie profils (angliski) Metacritic profils (angliski) Rotten Tomatoes profils (angliski)