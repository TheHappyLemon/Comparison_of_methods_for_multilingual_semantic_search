Koris (no sengrieķu: χορός — ‘pūlis’) ir dziedātāju ansamblis, kas pamatā izpilda kora mūziku — mūziku, kas rakstīta koru vajadzībām. Koris kā dziedātāju ansamblis ir sastopams ļoti daudzos mūzikas žanros — sākotnēji tā bija garīgā un klasiskā mūzika, mūsdienās kori izpilda arī džeza, gospeļa, blūza un pat roka kompozīcijas. Visbiežāk korus vada diriģenti un tie sastāv no četrām "balsīm", kas kopā veido četrbalsīgu harmoniju, taču būtībā "balsu" skaits var būt neierobežoti liels, kamēr vien ir kāds, kas var šo partiju izdziedāt. Angļu komponists Tomass Teliss 1570. gadā sarakstīja skaņdarbu Spem in alium, kas paredzēts četrdesmit "balsīm" — astoņiem koriem, katrā pa piecām "balsīm"; mūsdienu poļu komponista Kšištofa Perendecka darbā Stabat Mater izpildījumā piedalījās trīs kori ar katrā sešpadsmit "balsīm" — kopā 48 "balsis". Kori mēdz dziedāt gan ar, gan bez instrumentāla pavadījuma. Dziedāšanu bez instrumentāla pavadījuma parasti dēvē par A Cappella. Instrumentu klāsts, kas var papildināt kori, var būt ļoti plašs — sākot ar pilnu simfonisko orķestri un beidzot ar klavierēm vai ērģelēm — abi minētie instrumenti bieži tiek izmantoti arī tad, kad kopējais instrumentu skaits ir plašāks. Vikikrātuvē par šo tēmu ir pieejami multivides faili. Skatīt: Koris. Encyclopædia Britannica raksts (angliski) Krievijas Lielās enciklopēdijas raksts (krieviski) Katoļu enciklopēdijas raksts (angliski)