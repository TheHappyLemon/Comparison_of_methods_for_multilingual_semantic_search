Glutamīns (Gln, glutamīnskābes 3-monoamīds, C5H10N2O3) ir viena no dzīvo organismu olbaltumvielu aminoskābēm. Glutamīns kristalizējas no ūdens kā bezkrāsaini adatveida kristāli. Ietilpst olbaltumvielu sastāvā līdzīgi citām aminoskābēm. Organismā glutamīns veidojas no glutamīnskābes, fermenta glutamīnsintetāzes iedarbībā piesaistot amonjaku. Glutamīns ir svarīga slāpekļa vielmaiņas sastāvdaļa. Tāpat kā arginīns, glutamīns ir bioķīmiskais slāpekļa donors, veidojoties citām aminoskābēm, purīniem un pirimidīniem.