Anatols Dinbergs (1911—1993) bija Latvijas diplomāts. Latvijas Republikas pilnvarotais lietvedis un sūtniecības vadītājs ASV un Latvijas Republikas diplomātiskā un konsulārā dienesta vadītājs (1970—1991). Dzimis Rīgā 1911. gada 3. martā inženiera Alfrēda Dinberga ģimenē. Pirmā pasaules kara laikā ar vecākiem bēgļu gaitās Vitebskā. Studēja Latvijas Universitātes Tautsaimniecības un tiesību zinību fakultātēs (beidza 1937. gadā), Rīgas Finanšu institūtā (beidza 1931. gadā). Bija latviešu studentu korporācijas Fraternitas Lettica biedrs. Līdztekus no 1932. gada darbojās Ārlietu ministrijā, sākumā bija praktikants (1932), ārštata darbvedis Latvijas goda konsulātā Lodzā (1933-1934), korespondents Rietumu nodaļā un Juridiskajā nodaļā (1934-1935). No 1937. gada jūnija sekretāra palīgs Latvijas konsulātā Ņujorkā, no septembra - atašejs. Pēc Latvijas okupācijas ar sūtņa Vašingtonā A. Bīlmaņa lēmumu 1940. gada septembrī iecelts par vicekonsulu, konsula pienākumu izpildītāju. Pēc Ņujorkas konsulāta likvidēšanas 1941. gada janvārī pārcelts par atašeju sūtniecībā Vašingtonā, bija pagaidu pilnvarotais lietvedis (1948-1949), no 1949. gada jūnija vēstniecības 1. sekretārs. Līdztekus darbam vēstniecībā papildinājās politiskajās zinātnēs Džordžtaunas universitātē Vašingtonā (1943—1946), kur 1953. gadā ieguva doktora grādu politoloģijā par disertāciju The Incorporation of Latvia into the Soviet Union in 1940-41 (Latvijas inkorporācija Padomju Savienībā 1940-1941). No 1954. gada novembra sūtniecības padomnieks. 1970. - 1991. gadā bija Latvijas pilnvarotais lietvedis un sūtniecības vadītājs ASV un visa Latvijas Republikas diplomātiskā un konsulārā dienesta vadītājs rietumu pasaulē. Iecēla Latvijas pārstāvjus Anglijā, Austrālijā, Francijā, Kanādā un Vācijā. Pēc Latvijas neatkarības atjaunošanas 1991. - 1992. gadā bija Latvijas vēstnieks ASV, 1991. gadā Latvijas pastāvīgais pārstāvis un vēstnieks ANO. Miris 1993. gada 9. novembrī Vašingtonā. 1993. gadā apbalvots ar Latvijas Republikas Ministru padomes Goda rakstu. nekropole.info