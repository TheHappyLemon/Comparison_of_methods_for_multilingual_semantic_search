Šī Maikls Veibers (angļu: Shea Michael Weber; dzimis 1985. gada 14. augustā Sikamusā, Britu Kolumbijā, Kanādā) ir profesionāls kanādiešu hokejists, spēlē aizsarga pozīcijā, Kanādas hokeja izlases dalībnieks. Pašlaik (2023) pārstāv NHL klubu Arizonas "Coyotes". "Predators" Veiberu 2003. gada NHL draftā izraudzījās ar kopējo 49. kārtas numuru. Pirms karjeras NHL viņš ir spēlējis QMJHL līgas klubā Sikamusas "Eagles", Rietumu hokeja līgas klubā Kelovnas "Rockets" un Amerikas hokeja līgas klubā Milvoki "Admirals". 2005.—06. gada sezonā Veibers debitēja NHL, aizvadot 28 spēles Našvilas "Predators" rindās. Jau 2006.—07. gada sezonā aizsargs bija nostiprinājies "Predators" sastāvā, kļūstot par vienu no komandas vadošajiem aizsargiem. 2008.—09. gada sezonā Veibers tika nominēts līgas labākā aizsarga titulam, taču Džeimsa Norisa balvas balsojumā uzvarēja Zdeno Hāra. 2010. gada vasarā Veibers tika iecelts par "Predators" komandas kapteini. Pēc 2010.—11. gada sezonas Veibers balsojumā iekļuva starp Džeimsa Norisa balvas finālistiem, taču to ieguva Niklass Lidstrems. 2015.—16. gada sezonā ieguva Marka Mesjē balvu. 2016. gada jūnija noslēgumā, pēc 11 "Predators" rindās aizvadītām sezonām, Veibers tika aizmainīts uz Monreālas "Canadiens", "Predators" pretī iegūstot P.K. Sabenu. 2018. gadā kļuva par "Canadiens" kapteini. 2021.—22. gada sezonā nespēlēja, un 2022. gada 16. jūnijā Veibers tika aizmainīts uz Vegasas "Golden Knights". Kanādas izlases sastāvā Š. Veibers ir izcīnījis 2010. un 2014. gada Olimpisko čempiona titulu, 2007. gada Pasaules čempionāta zelta un 2009. gada Pasaules čempionāta sudraba medaļu, kā arī 2005. gada Pasaules junioru čempionāta zelta medaļu. Eliteprospects profils (angliski) NHL profils (angliski) The Internet Hockey Database profils (angliski) https://www.tsn.ca/montreal-canadiens-shea-weber-evgenii-dadonov-1.1813965