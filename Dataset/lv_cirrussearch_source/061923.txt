Slaidā spilve (latīņu: Eriophorum gracile) ir grīšļu dzimtas suga. Savvaļā tā ir plaši, bet nevienmērīgi izplatīta Eirāzijā un Ziemeļamerikā. Latvijā slaidā spilve ir reti sastopama gandrīz visā valsts teritorijā, galvenokārt piejūras zāļu un pārejas purvos, aizaugošu un pārpurvotu ezeru krastmalās. Augs ir ierakstīts Baltijas jūras reģiona Sarkanajā grāmatā. Slaidā spilve ir daudzgadīgs, 20—60 cm garš lakstaugs ar stāvu, tievu un slaidu stublāju, kas ir kopumā gluds, kails un nezarojošs. Uz stublāja ir dažas īsas, sarveidīgas lapas. Apakšējās lapas ir šauri lineāras, salocītas, un mala ir raupja. Ziedi ir izvietoti vārpiņā stublāja galotnē nokarenā čemurveida ziedkopā. Segplēkšņu žāklēs ir divdzimumu ziedi. Vārpiņu ir nedaudz, parasti 3—6. Ziedkopas seglapa ir tumša, īsa un šaura, īsāka nekā ziedkopa. Zieda segplēksne ir zaļganbrūna, ar vairākām dzīslām. Vārpiņas ir nelielas (garumā 0,6—0,9 cm), lidmatiņi balti vai iedzelteni balti. Vārpiņas kāts ir atskabargains. Auglis ir sarkanbrūns, strupi trīsšķautņains riekstiņš. Zied maijā un jūnijā. «slaidā spilve - Eriophorum gracile W.D.J.Koch - Augi - Latvijas daba». www.latvijasdaba.lv. Skatīts: 2022-05-21.