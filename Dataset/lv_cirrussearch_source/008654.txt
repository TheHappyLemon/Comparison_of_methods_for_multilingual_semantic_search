Sīkrags (lībiešu: Sīkrõg) ir ciems Talsu novada Kolkas pagastā, Irbes šauruma krastā. Izvietojies pie Ķikana ietekas jūrā starp autoceļu P124 un krastu 26 km no pagasta centra Kolkas, 53 km no novada centra Talsiem un 171 km no Rīgas. Sīkrags ir viena no vecākajām lībiešu apmetnēm Kurzemes jūrmalā, kas dokumentos kā ciems minēts jau 1387. gadā. 17. gadsimtā, kad ciems bija Dundagas muižnieku Maideļu īpašumā, Sīkragā izveidojās viena no nozīmīgākajām sīkostām Ziemeļkurzemes piekrastē. Gadsimta beigās ciemā bijušas lielas preču noliktavas, kā arī viesnīca jūrniekiem. Sīkraga ostas beidza pastāvēt 18. gadsimta sākumā Ziemeļu kara un Kurzemes hercogistes saimnieciskā un politiskā pagrimuma dēļ. 1,6 km uz DR no ciema atradās Sīkraga šaursliežu dzelzceļa stacija, kuras vietā uzstādīts piemiņas akmens. PSRS okupācijas laikā Sīkrags bija viens no retajiem ciemiem, kur bija atļauts zvejot, un 1955. gadā piekrastē uzcēla sīku zivju pārstrādes fabriku, ko slēdza pēc apmēram 10 gadiem, un ciems panīka. Ja 1935. gadā tajā bija 193 iedzīvotāju, tad 2002. gadā — 16. Sīkraga ciems ir valsts nozīmes pilsētbūvniecības piemineklis. Tas atrodas Slīteres nacionālā parka neitrālajā zonā. Ciema rietumu malā atrodas Sīkragciema bāka. «Vietvārdu datubāze: Informācija par Sīkragu». Latvijas Ģeotelpiskās informācijas aģentūra. LĢIA vietvārdu datubāze «Tūrisms Ziemeļkurzemē. Košrags». Arhivēts no oriģināla, laiks: 2011. gada 7. jūnijā. Skatīts: 2011. gada 5. jūlijā. “Slīteres nacionālais parks”, Lauku ceļotājs. 17. lpp. ISBN 9984-9288-7-x. Valsts kultūras pieminekļu aizsardzības inspekcija. Sīkraga zvejnieku ciems