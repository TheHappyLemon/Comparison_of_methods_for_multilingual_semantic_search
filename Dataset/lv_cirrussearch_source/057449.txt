Stefans Banahs (poļu: Stefan Banach) (dzimis 1892. gada 30. martā, miris 1945. gada 31. augustā) - poļu matemātiķis. Viens no Ļvivas matemātikas skolas ievērojamākamajiem pārstāvjiem. Funkcionālanalīzes klasiķis. Stefans Banahs dzimis 1892. gada 30. martā Krakovā (Austroungārijā). Banaha tēvs (Stefans Grečeks (Stefan Greczek)) bija nodokļu ierēdnis, bet māte, ar kuru tēvs nebija precējies, pameta Stefanu, kad tas bija 4 dienas vecs. Dzimšanas apliecībā kā Banaha māte tika ierakstīta Kataržina Banaha, kuras identitāte nav skaidra, jo Banaha tēvs līdz mūža galam slēpa Stefana mātes identitāti. Jau apmeklējot pamatkolu un ģimnāziju Krakovā, parādījās Banaha spējas matemātikā. Tomēr pēc ģimnāzijas beigšanas, tā kā nodarbošanās ar matemātiku nesolīja nekādas karjeras iespējas, Banahs izvēlējās studēt Ļvivas Tehniskās Universitātes Inženierijas fakultātē. Neilgi pēc Pirmā pasaules kara sākuma, Banahs devās uz dzimto Krakovu, kur kopā ar domubiedru pulciņu sāk nodarboties ar dažādu matemātisku problēmu risināšanu. Pēc kara Banahs 1920. gadā bija viens no Polijas Matemātiskās biedrības dibinātājiem, bet 1920. gadā viņš atkal pārceļas uz Ļvivu un sāk pasniegt Ļvivas universitātē. 1922. gadā, pretēji vispārpieņemtajai praksei, jo Banaham nebija izglītība matemātikā, viņš tiek habilitēts par docentu, bet 1924. gadā — par profesoru. Banahs, kopā ar pārējiem Ļvivas skolas pārstāvjiem ar matemātiku parasti nodarbojās vakaros Ļvivas kafejnīcās (populārākā vieta "Skotu kafejnīca" (Kawiarnia Szkocka)), kur troksnī un pūlī aizrautīgi diskutēja par matemātiku. 1932. gadā Banahs publicēja savu galveno darbu, kas kļuvis par matemātikas klasiku — Théorie des opérations linéaires (Teoria operacji liniowych). Neilgi pirms Otrā pasaules kara Banahs kļuva par Polijas Matemātiskās biedrības prezidentu. PSRS okupējot Polijas austrumdaļu, Banahs turpināja nodarboties ar matemātiku, bet kad Ļvivu 1941. gadā ieņēma vācu karaspēks, matemātikas studijas nācās pamest. Kaut arī Banahs pēc kara bija plānojis pārcelties uz Krakovu, tomēr 1945. gadā viņš mirst. Apglabāts Ļvivā. Vikikrātuvē par šo tēmu ir pieejami multivides faili. Skatīt: Stefans Banahs. Encyclopædia Britannica raksts (angliski) Brockhaus Enzyklopädie raksts (vāciski) Mūsdienu Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)