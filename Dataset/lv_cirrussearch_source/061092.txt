Iesirmais grīslis (latīņu: Carex cinerea) ir grīšļu dzimtas suga. Savvaļā tā ir plaši sastopama ziemeļu apvidos. Latvijā bieži sastopama visā valsts teritorijā. Iesirmais grīslis ir daudzgadīgs, 20-50 cm garš lakstaugs, kurš pieder vienādvārpu grīšļu grupai, jo auga vīrišķie ziedi ir vārpiņu apakšdaļā. Auga cers ir diezgan blīvs. Stublājs ir trīsšķautņains. Lapas ir gandrīz stublāja garumā vai īsākas, zaļganpelēkas, šauri lineāras, 0,2-0,3 cm platas, un to mala raupja. Ziedkopu veido 3-7 vārpiņas, kas cita no citas diezgan attālu. Seglapas ir sīkas, olveida. Vārpiņas ir 0,5-0,8 cm garas, iegarenas, šauras. Augļa pūslīša segplēksne ir bāla, ar zaļu šķautni un smailu galu, īsāka nekā pūslītis. Pūslītis ir zaļganbrūns, dzīslojums neskaidrs, knābītis īss, konisks, bez šķēluma. Zied maijā un jūnija sākumā. «iesirmais grīslis - Carex cinerea Pollich - Augi - Latvijas daba». www.latvijasdaba.lv. Skatīts: 2022-04-06.