Florensa Hatčisone Stērlinga (angļu: Florence Hutchison-Stirling; 1858. gads — 1948. gada 6. maijs Berntailenda) bija Lielbritānijas šahiste, 1927. gada Pasaules čempionāta šahā sievietēm dalībniece, pieckārtēja Skotijas sieviešu šaha čempionātu uzvarētāja (1905, 1906, 1907, 1912, 1913). Florensa Hatčisone Stērlinga bija viena no septiņiem bērniem (piecas meitas un divi dēli) skotu ideālistiskā filozofa Džeimsa Hatčisona Stērlinga (angļu: James Hutchison Stirling; 1820—1909) ģimenē. Šahu sākusi spēlēt astoņu vai deviņu gadu vecumā un drīzumā sasniegusi tādu pašu spēles līmeni kā tēvs, kurš interesējies par dažādām galda spēlēm. Florensa Hatčisone Stērlinga ir bijusi Edinburgas dāmu šaha kluba locekle un atbalstījusi Skotijas dāmu šaha asociācijas darbību, kura tikusi uzsākta 1905. gadā. Kļuvusi par pieckārtējo Skotijas sieviešu šaha čempionāta uzvarētāju (1905, 1906, 1907, 1912, 1913). Tāpat kļuvusi par pirmo sievieti, kas piedalījusies Skotijas vīriešu šaha čempionātos (1925, 1927). Piedalījusies vairākos Lielbritānijas sieviešu šaha čempionātos, kur labākos rezultātus sasniegusi 1913. gadā, kad dalījusi 1. vietu, bet zaudējusi papildu mačā par čempiones titulu, un 1923. gadā, kad dalījusi 2.-5. vietu. 1923. gadā Portsmutā Florensa Hatčisone Stērlinga simultānspēles seansā uz 37 galdiņiem nospēlējusi neizšķirti ar Aleksandru Aļehinu. 1927. gadā Londonā piedalījusies pirmajā Pasaules čempionāta šahā sievietēm, kurā ieņēmusi 8. vietā. «Chess Scotland». www.chessscotland.com. «BritBase: 10th British Championship 1913, Cheltenham». www.saund.co.uk. «BritBase Chess: 16th British Championship 1923, Southsea». www.saund.co.uk. «Alexander Alekhine vs Florence Hutchison Stirling (1923)». www.chessgames.com. «Title Tournaments : World Chess Championship (women)».[novecojusi saite] Šahista profils chessgames.com mājaslapā (angliski)