Kropivnicka (ukraiņu: Кропивницький; līdz 2016. gadam Kirovohrada) ir pilsēta Ukrainas vidusdaļā, Kirovohradas apgabala centrs. Izvietojusies apgabala vidusdaļā, Inhulas upes krastos 302 km no valsts galvaspilsētas Kijivas. Kirovohradas rajona centrs (rajonā neietilpst). Pilsēta administratīvi iedalīta divos rajonos. Pilsētas padomei pakļauts Noves pilsētciemats. Pilsēta nosaukta par godu rakstniekam, dramaturgam un aktierim Markam Kropivnickim, kurš dzimis netālu no pilsētas. Pirms pilsētas dibināšanas šeit bija Zaporožjes kazaku apmetnes, kas vēlāk kļuva par pilsētu rajoniem. 1754. gadā tagadējās pilsētas vietā izbūvēts Svētās Elizabetes (Jeļizavetas) cietoksnis, kas nosaukts par godu Krievijas imperatores Elizabetes Romanovas aizbildnei. Cietoksnis tika izbūvēts apvidū, kur bija apmetušies uz nesen iekarotajām zemēm uzaicinātie serbu kolonisti. Ap cietoksni izveidojās zemnieku un kazaku apmetnes. 1764. gadā cietoksnis kļuva par Jaunkrievijas guberņas Jeļisavetinskas provinces centru. 1775. gadā apmetnei piešķīra pilsētas tiesības un nosaukumu Jeļisavetgrada (krievu: Елисаветград). Pēc Krimas hanistes pievienošanas 1783. gadā pilsēta zaudēja savu militāro nozīmi, bet attīstījās kā nozīmīgs ekonomiskais un tirdzniecības centrs un līdz Odesas, Hersonas un Mikolajivas dibināšanai bija lielākā pilsēta Ukrainas dienvidos. Laika posmā no 1797. līdz 1828. gadam Jeļisavetgrada bija Jaunkrievijas (1797—1801), Mikolajivas (1802) un Hersonas (1803—1828) guberņu centrs, vēlāk — apriņķa pilsēta. Padomju-Ukrainas kara laikā (1917–1922) pilsēta atradās Ukrainas Tautas Republikas un Atamana Hrihorjeva nemiernieku kontrolē. 1920. gadā padomju armija trešo reizi ieņēma pilsētu. 1924. gadā pilsēta tika pārdēvēta par Zinovjevsku par godu padomju valstsvīram Grigorijam Zinovjevam, bet pēc Zinovjeva aresta 1934. gadā — par Kirovu (krievu: Кирово, ukraiņu: Кірово) par godu citam padomju valstsvīram Sergejam Kirovam. 1939. gadā līdz ar Kirovohradas apgabala izveidošanu pilsēta tika pārdēvēta par Kirovohradu, lai apgabala nosaukums atšķirtos no Kirovas apgabala Krievijā. No 1941. gada 5. augusta līdz 1944. gada 8. janvārim pilsēta atradās nacistu okupācijā. Pēc Otrā pasaules kara pilsēta izveidojās par nozīmīgu vieglās rūpniecības un lauksaimniecības mašīnbūves centru. Pēc 1991. gada notika lielas debates par pilsētas nosaukumu. Daži vēlējās Eļizavetgradas atgriešanu, taču citiem šķita nepiedienīgi kārtējo reizi piedēvēt Ukrainas pilsētai Krievijas ķeizarienes vārdu. Divus gadus pēc Krievijas un Ukrainas kara sākuma, 2016. gada 14. jūlijā, pilsēta tika pārdēvēta saskaņā ar dekomunizācijas likumu par godu rakstniekam un vienam no ukraiņu valodas veidotājiem Markam Kropivnickim. Krievijas iebrukuma Ukrainā laikā pilsēta sāka ciest no Krievijas raķešu uzbrukumiem un kļuva par patvērumu vairākiem tūkstošiem bēgļu no valsts dienvidaustrumiem. Склад адміністративно-територіальної одиниці. Кіровоградська область, м Кіровоград Vikikrātuvē par šo tēmu ir pieejami multivides faili. Skatīt: Kropivnicka. Encyclopædia Britannica raksts (angliski) Ukrainas Interneta enciklopēdijas raksts (angliski) Mūsdienu Ukrainas enciklopēdijas raksts (ukrainiski) Ukrainas vēstures enciklopēdijas raksts (ukrainiski) Krievijas Lielās enciklopēdijas raksts (krieviski)