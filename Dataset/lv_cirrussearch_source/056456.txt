Falcon 9 v1.0 (tulkojumā ‘piekūns’) ir nesējraķete, kuru izstrādājusi un izgatavojusi kompānija SpaceX. Tā bija pirmā Falcon 9 nesējraķešu saimes raķete, kas pirmo veiksmīgo lidojumu veica 2010. gadā, 2013. gadā raķetes izmantošana tika pārtraukta — aizstājot to ar uzlabotu — Falcon 9 v1.1 versiju. Izstrāde sākās 2005. gadā. Divpakāpju raķete izmantoja SpaceX Merlin raķešdzinējus. Kopumā nesējraķete veica 5 lidojumus — tikai vienā no tiem tika piedzīvota anomālija ar sekundāro kravu. Falcon 9 v1.0 pirmā pakāpe izmantoja 9 Merlin 1C versijas raķešdzinējus, kas izvietoti 3 x 3 režģī. Katrs dzinējs jūras līmenī spēja radīt 556 kN lielu vilci — kopumā pirmā pakāpe attīstīja 5000 kN lielu vilces spēku. v1.0 pirmā pakāpe kā aizdedzes elementu izmantoja trietilalumīnija trietilborānu (TEA-TEB). Falcon 9 v1.0 otrā pakāpe izmantoja 1 Merlin 1C versijas raķešdzinēju, kas īpaši piemērots darbam vakuumā. Lai nodrošinātu atkārtotu aizdedzi — vakuuma versijas dzinējs izmantoja divus TEA-TEB aizdedzes mehānismus. Otrā pakāpe izmantoja īsākas degvielas tvertnes, salīdzinot ar pirmo pakāpi, taču daudzi elementi abās pakāpes bija vienādi, kas ļāva ekonomēt ražošanas līdzekļus. Abas pakāpes savienoja alumīnija starppakāpju savienojuma gredzens, kas saturēja 12 savienojuma punktus starp abām pakāpēm un pneimatisku atgrūšanas sistēmu, lai nodrošinātu netraucētu pakāpju atdalīšanos. Katru Merlin raķešdzinēju vada trīs datori, katrs dators aprīkots ar diviem fiziskiem procesoriem, kuri nepārtraukti pārbauda viens otru, lai novērstu kļūdas. Programmatūra darbojas uz Linux bāzes un sarakstīta C++ programmēšanas valodā. Vadības sistēmā pēc iespējas vairāk izmantotas komerciāli pieejamas detaļas ar palielinātu radiācijas izturību.