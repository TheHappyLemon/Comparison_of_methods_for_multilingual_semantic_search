Norija ir iekārta, kas paredzēta šķidruma (apūdeņošanas ūdensrats) vai sausu vielu vertikālai pacelšanai. Sākotnēji vārds cēlies no arābu valodas najura (arābu: ناعورة), vēlāk līdzīgs vārds parādījies arī spāņu valodā norija (spāņu: noria), abās valodās šie vārdi apzīmē apūdeņošanas ūdensratu, un tos ierasti izmantoja irigācijā. Par norijām dēvē apūdeņošanas ūdensratus, tie ir vieni no vecākajiem primārajiem dzinējiem, ko apūdeņošanas vajadzībām izmantoja jau senajā Ēģiptē un Persijā. Vienkāršākajās norijās aplodai piestiprināja taisnas lāpstiņas. Apakšējās lāpstiņas vienmēr iegremdē ūdenī, lai ūdens straume virzītu lāpstiņas un liktu ratam griezties. Energoefektivitātes uzlabošanai ar laiku norijām sāka uzstādīt kausveida lāpstiņas. Tehniskajā literatūrā norijas, kas paredzētas beramajiem materiāliem, dēvē par kausu elevatoru. Tās ir iekārtas, kas sastāv no ar kausiem aprīkota vertikāla lentes vai ķēdes konveijera, kura nepārtraukta darbība ļauj pacelt kravu. Ierasti konveijeru ievieto taisnstūra caurulēs. Materiālu iekārtas apakšējā daļā iegrābj kausi, pārvieto to augšup un izber norijas augšējās daļas horizontālajā atzarā. Lejā kausi nāk pavērsti uz leju. Maksimālais materiāla pacelšanas augstums ierasti nepārsniedz 60 metrus.