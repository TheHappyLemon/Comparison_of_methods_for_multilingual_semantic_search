Digna Strautmane (dzimusi 1998. gada 18. septembrī Rīgā) ir latviešu basketboliste, spēlē spēka uzbrucējas pozīcijā, Latvijas sieviešu basketbola izlases dalībniece. 2023. gadā pārstāv Polijas klubu Vroclavas "Ślęzy". Kopā ar Latvijas U-18 izlasi izcīnījusi 4. vietu 2016. gada Eiropas U-18 čempionātā. Dignas māsa Paula Strautmane arī ir basketboliste, tāpat pārstāv Latvijas izlasi. Trenējusies "Rīdzenes" sporta skolā pie trenera Aināra Čukstes. Pieaugušo basketbolā pārstāvēja komandu TTT Rīga Juniores, bet kopš 2014. gada arī pieaugušo komandu Rīgas TTT. Kopš 2017. gada vasaras spēlēja studentu basketbolu NCAA komandās Sirakjūsas Universitātes "Orange" un Georgia Tech. Pēc studijām ASV atgriezusies Eiropā un pārstāv latviešu trenera Mārtiņa Zībarta vadīto Grieķijas klubu Pirejas "Olympiakos". 2022.—2023. gada sezonā guva smagu ceļgala traumu (pārrāva krustenisko saiti), kas neļāva pārstāvēt Latvijas izlasi 2023. gada Eiropas čempionātā. Tā paša gada vasarā noslēdza līgumu ar Polijas klubu Vroclavas "Ślęzy". D. Strautmane ir spēlējusi Latvijas U-16, U-18 un U-20 izlasēs Eiropas čempionātos, Latvijas U-17 izlasē pasaules čempionātā 2016. gadā. Latvijas U-18 izlases sastāvā izcīnīja 4. vietu 2016. gada Eiropas čempionātā, kur Aināra Čukstes vadītā komanda ieguva tiesības pirmo reizi spēlēt pasaules U-19 čempionātā. D. Strautmane šajā turnīrā bija komandas rezultatīvākā spēlētāja un labākā cīņā par atlēkušajām bumbām. Viņa bija Latvijas izlases rezultatīvākā spēlētāja arī tā paša gada Eiropas čempionātā U-20 vecuma meitenēm. Kopš 2016. gada spēlē pieaugušo Latvijas sieviešu basketbola izlases sastāvā. Paula Strautmane: "Amerikā ieaudzināja, ka jāmet pa grozu" sportacentrs.com Digna Strautmane pārstāvēs Karmelo Entonija augstskolu Sportacentrs «Digna Strautmane pēc savainojuma sadziedēšanas cer iekļūt starp Latvijas izlases kandidātēm». Sportacentrs.com (latviešu). 2023-03-31. Skatīts: 2023-05-02. Eurobasket spēlētāja(-s) profils (angliski) FIBA ARCHIVE profils (angliski)