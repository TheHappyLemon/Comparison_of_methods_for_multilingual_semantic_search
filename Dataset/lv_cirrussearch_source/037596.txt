Retroperitoneālā telpa (lat. spatium retroperitoneale) ir anatomiska telpa vēdera dobumā, kas ir nodalīta ar vēderplēves aizmugurējo daļu un vēdera dobuma izklājumu (fascia endoabdominalis). Tā stiepjas no diafragmas līdz mazajam iegurnim. Retroperitoneālā telpa iekļauj sevī nieres ar urīnvadiem, virsnieres, aizkuņģa dziedzeri, divpadsmitpirkstu zarnas lejupejošo un horizontālo daļu, augšupejošo (colon ascendens) un lejupejošo (colon descendens) zarnu, aortas vēdera daļu, apakšējo dobo vēnu ar tās atzarojumiem, nepāra (v.azygos) un pusnepāra (v.hemiazygos) vēnas, simpātiskie stumbri (truncus sympathicus), veģetatīvie nervu pinumi, jostas pinuma (plexus lumbalis) atzari, limfātiskie mezgli, krūšu limfvada (ductus thoracicus) sākums. Retroperitoneālās telpas orgāni ir klāti ar taukšūnām. Fascijas sadala retroperitoneālo telpu nodalījumos. Pie nieru ārējās malas retroperitoneālā fascija (fascia retroperitonealis) dalās priekšnieru (fascia prerenalis) un aiznieru (fascia retrorenalis) fascijās. Priekšnieru fascija apliec nieri no priekšas un savienojas ar aortas un apakšējās dobās vēnas fasciālajiem futlāriem, aizstiepjoties uz pretējo pusi. Aiznieru fascija saplūst ar vēdera dobuma fasciju (Fascia endoabdominalis), pārklājot diafragmas kājiņu (pl. crura) un lielo jostas muskuli (m. psoas major). Nieres tauku kapsula atrodas starp retroperitoneālās fascijas plēvēm, turpinoties gar urīnvadiem. Zarnu tauku slānis atrodas starp retroperitoneālo fasciju un augšupejošās un lejupejošās zarnas aizmugurējām virsmām. Nepāra mediālā telpa iekļauj maģistrālos asinsvadus: aortas vēdera daļu, apakšējo dobo vēnu ar atzariem, kas izvietoti blakus nerviem un limfātiskajiem mezgliem.