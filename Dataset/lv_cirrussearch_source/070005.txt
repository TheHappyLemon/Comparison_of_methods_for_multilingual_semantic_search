Silēzijas Vikipēdija (silēziešu: Ślōnskŏ Wikipedyjŏ) ir Vikipēdijas sadaļa silēziešu valodā. Tā tika izveidota 2008. gada 26. maijā. Pirmais mēģinājums izveidot silēziešu sadaļu Vikipēdijā tika veikts 2006. gada martā, taču tobrīd šī ideja neguva atbalstu, un priekšlikums tika noraidīts. 2007. gadā Starptautiskā valodniecības organizācija SIL International silēziešu valodu iekļāva valodu sarakstā, un Starptautiskā Standartizācijas organizācija (ISO) tai piešķīra ISO kodu "szl". Līdz ar to otrs pieteikums par Vikipēdijas izveidi silēziešu valodā tika iesniegts izskatīšanai 2008. gada 19. martā, pēc tam, kad tika nolemts no Vikipēdijas poļu valodā (vikiprojektā Silesia) izņemt rakstus silēziešu valodā. Pēc sākotnējās priekšlikuma apstiprināšanas (100 % par) 2008. gada 31. martā tika izveidots izmēģinājuma projekts Vikimēdiju inkubatorā. Nākamajā mēnesī tajā bija 100 raksti, tostarp vairāk nekā 1800 atsevišķas lapas. Pēc diviem mēnešiem tika izpildītas visas astoņas prasības, kas bija nepieciešamas jaunās Vikipēdijas izveidei, un beidzot, 2008. gada 26. maijā, tika izveidota Vikipēdija silēziešu valodā. 2010. gada oktobrī Vikipēdija silēziešu valodā tika minēta kā viens no argumentiem par labu tam, lai silēziešu valoda kļūtu par Polijas reģionālo valodu. Likumprojektu par silēziešu valodas kā reģionālās valodas statusu Seimā iesniedza deputāts Mareks Pļura. Tomēr šī prasība netika apmierināta: silēziešu valodu oficiāli atzina par poļu valodas dialektu. 2016. gada 6. augustā rakstu skaits sasniedza 5000. Jubilejas raksts bija par Jūtas štatu.