Nātrija oksīds ir cieta, kristāliska viela (kubiski kristāli), kas veidojas, oksidējoties nātrijam. Tas ir bāziskais oksīds un, reaģējot ar ūdeni, veido nātrija hidroksīdu. Nātrija oksīdu vislabāk uzglabāt bezūdens benzolā. Dedzinot nātriju gaisā, veidojas ~80% nātrija oksīda (Na2O) un ~20% nātrija peroksīda Na2O2. 6Na + 2O2 → 2Na2O + Na2O2 Tīru nātrija oksīdu var iegūt izkausēta nātrija reakcijā ar nātrija nitrātu: 10Na + 2NaNO3 → 6Na2O + N2 Galvenokārt nātrija oksīdu lieto par reaģentu dažādās sintēzēs, piemēram, tīra nātrija hidroksīda iegūšanai. Nātrija oksīds ir viens no galvenajiem silikātstikla komponentiem. Kausējot stiklu, to parasti ievada nātrija karbonāta veidā.