Diacetils (2,3-butāndions, dimetilglioksāls, dimetildiketons, CH3COCOCH3) ir vienkāršākais α-diketons jeb vicinālais diketons (tā molekulā abas karbonilgrupas atrodas blakus). Diacetils ir zaļgandzeltens šķidrums. Dzeltena vai dzeltenzaļa krāsa ir visu α-diketonu īpašība (arī glioksāls satur divas blakus novietotas karbonilgrupas un ir krāsains savienojums). Šādas atomu grupas, kā α-diketona grupējums, sauc par hromoforām grupām. Savienojumi, kur karbonilgrupas ir lielākā attālumā viena no otras (β- vai γ-diketoni) pārsvarā ir bezkrāsaini. Diacetils ietilpst dažu ēterisko eļļu sastāvā (timiāna eļļa, neļķu eļļa). Bez tam diacetils atrodams sviestā un ir tā dabīgā smaržviela. Diacetilu var iegūt no metiletilketona, to nitrozējot ar amilnitrītu un iegūto izonitrozoketonu hidrolizējot ar skābi. Diacetilu iegūst arī no metilacetoetiķskābes (to apstrādājot ar slāpekļpaskābi, rodas tas pats izonitrozoketons). Dod visas ketoniem raksturīgās reakcijas. Tāpat kā citi līdzīgi savienojumi, iedarbojas ar amonjaku, veidojot imidazola atvasinājumus. Diacetila dioksīms (dimetilglioksīms) ar metāliem veido krāsainus kompleksos sāļus. Niķeļa kompleksais sāls turklāt vēl ir nešķīstošs - to izmanto analītiskajā ķīmijā niķeļa kvantitatīvai noteikšanai (sk. Čugajeva reakcija).