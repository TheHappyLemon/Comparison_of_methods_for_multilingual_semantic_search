Džeilens Markīss Bransons (angļu: Jalen Marquis Brunson; dzimis 1996. gada 31. augustā Ņūbraunsvikā) ir amerikāņu basketbolists, spēlē saspēles vadītāja pozīcijā. 2024. gadā pārstāv Nacionālās basketbola asociācijas (NBA) klubu Ņujorkas "Knicks", bet visu iepriekšējo profesionāļa karjeru spēlējis Dalasas "Mavericks". Dž. Bransona tēvs Riks Bransons arī bijis basketbolists, spēlējis NBA, aizvadot līgā deviņas sezonas. Pēc izcilas vidusskolu basketbola karjeras Dž. Bransons nokļuva Villanova Universitātē. NCAA basketbola karjera bija vēl iespaidīgāka, divas reizes uzvarot NCAA čempionātā. 2018. gadā Dž. Bransons tika atzīts par koledžu basketbola Gada spēlētāju. Pēc trijām sezonām augstskolu basketbolā Dž. Bransons pieteicās NBA draftam, un 2018. gada NBA draftā Dalasas "Mavericks" izvēlējās viņu otrajā kārtā ar kopējo 33. numuru (kā tikai ceturto starp draftētajiem NCAA čempionvienības Villanova Universitātes basketbolistiem). Pēc spēlēm 2018. gada NBA Vasaras līgā komanda noslēdza līgumu ar spēlētāju. Savā pirmajā NBA sezonā viņš devās starta pieciniekā nedaudz vairāk kā pusē komandas spēļu. 2019. gada 12. martā, zaudētā spēlē pret Sanantonio "Spurs" Dž. Bransons uzrādīja karjeras rezultativitātes rekordu — 34 punkti. 2021.—2022. gada NBA sezonā "Mavericks" kvalificējās izslēgšanas spēlēm kā ceturtā labākā komanda Rietumu konferencē, tomēr bija spiesta sēriju pret Jūtas "Jazz" sākt bez savainotā līdera Lukas Dončiča. Šajās spēlēs Dž. Bransons parādīja savas līdera īpašības, pirmajā zaudētajā spēlē gūstot 24 punktus, bet otrajā spēlē sasniedzot karjeras rekordu 41 punktu, kas palīdzēja izcīnīt uzvaru (110—104). 2022. gada jūlijā Dž. Bransons kā brīvais aģents noslēdza 104 miljonus dolāru vērtu četru gadu līgumu ar Ņujorkas "Knicks". 2023. gada 15. decembrī viņš aizvadīja savu karjeras rezultatīvāko spēli, gūstot 50 punktus uzvarā pār Fīniksas "Suns" (139—122). 2024. gadā viņš pirmo reizi tika iekļauts NBA Visu zvaigžņu spēles sastāvā. 29. marta spēlē pret Sanantonio "Spurs", kurā "Knicks" zaudēja pagarinājumā ar 126—130, viņš guva 61 punktu, kas ir spēlētāja karjeras rekords, kā arī tikai par vienu punktu atpaliek no Karmelo Entonijam piederošā kluba rekorda. ASV basketbola izlases sastāvā kļuvis par Pasaules čempionu U19 vecuma grupā 2015. gadā, kad čempionāts notika Grieķijā, un Amerikas čempionu U18 vecuma grupā 2014. gadā. Dž. Bransons bija viens no vadošajiem spēlētājiem ASV izlasē 2023. gada FIBA Pasaules kausā, kur komanda ieņēma 4. vietu. "2018 NBA DRAFT: Villanova's Mikal Bridges, Donte DiVincenzo, Omari Spellman, Jalen Brunson Get Picked" CBS Philly nba.com. «Brunson's career-high 41 helps Mavs win Game 2, even series». «Knicks 139-122 Suns (Dec 15, 2023) Game Recap». ESPN (angļu). Skatīts: 2023-12-17. «Spurs 130-126 Knicks (Mar 29, 2024) Game Recap». ESPN (angļu). Skatīts: 2024-04-01. Vikikrātuvē par šo tēmu ir pieejami multivides faili. Skatīt: Džeilens Bransons. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)