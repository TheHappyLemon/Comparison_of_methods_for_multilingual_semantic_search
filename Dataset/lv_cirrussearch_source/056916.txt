Linksys ir ASV uzņēmuma Belkin International, Inc datortīklu aprīkojuma zīmols. Tas kā neatkarīgs uzņēmums ir dibināts 1988. gadā; 2003. gadā to nopirka Cisco; kopš 2013. gada Linksys ir Belkin struktūrā. Linksys visvairāk ir pazīstams ar platjoslas un bezvadu maršrutētājiem, tas arī piedāvā Ethernet komutatorus un VoIP aparatūru, modemus, kā arī citas iekārtas gan mājas lietotājiem gan biznesam. Nozīmīgi tā konkurenti ir D-Link, TP-Link un Netgear. 1988. gadā imigranti no Taivānas precētais pāris Dženija un Viktors Tsao Irvinā dibināja uzņēmumu DEW International. Viņi kādu laiku saglabāja otru darba vietu, esot konsultantiem, kuri saveda kopā ASV tehnoloģisko iekārtu pārdevējus ar Taivānas ražotājiem. Uzņēmuma pirmie produkti bija printeru kopīgošanas ierīces, kas savienoja printerus ar vairākiem personālajiem datoriem. Uzņēmums tika pārdēvēts par Linksys. Vēlāk sāka ražot Ethernet centrmezglus, tīkla kartes un kabeļus. Līdz 1994. gadam uzņēmums bija pieaudzis līdz 55 darbiniekiem ar gada ieņēmumiem 6,5 miljonu ASV dolāru apmērā. Uzņēmums sāka strauji attīstīties 1995. gadā, kad Microsoft izlaida operētājsistēmu Windows 95 ar iebūvētām tīklošanas funkcijām, kas paplašināja tā produktu tirgu. Linksys izveidoja savus pirmos ASV mazumtirdzniecības kanālus ar Fry's Electronics (1995. gadā) un Best Buy (1996. gadā). 1999. gadā uzņēmums paziņoja par pirmo Fast Ethernet PCMCIA karti piezīmjdatoriem. 2000. gadā tas ieviesa pirmo 8 portu maršrutētāju ar SNMP un QoS. 2001. gadā tas piegādāja savu miljono kabeļu DSL maršrutētāju. Līdz 2003. gadam, kad uzņēmumu iegādājās Cisco, tam bija 305 darbinieki un ieņēmumi vairāk nekā 500 miljonu USD apmērā. Par šādu summu Linksys arī tika pārdots. Cisco paplašināja uzņēmuma produktu līniju, 2005. gadā iegādājoties VoIP iekārtu ražotāju Sipura Technology un pārdodot tā produktus ar Linksys Voice System un vēlāk Linksys Business Series zīmolu. 2008. gada jūlijā Cisco iegādājās Sietlā bāzētu mājas tīklošanas pārvaldības programmatūras pārdevēju Pure Networks; tas iepriekš nodrošināja rīkus un programmatūras infrastruktūru, kas tika izmantota, lai izveidotu Linksys Easy Link Advisor. 2013. gada janvārī Cisco paziņoja, ka mājas tīklošanas nodaļu un Linksys pārdos Belkin. Tādējādi Belkin paplašināha mājas maršrutētāju tirgus daļu līdz 30 %. Belkin apņēmās turpināt atbalstīt un nodrošināt garantiju esošajiem Linksys produktiem. Vēlāk Linksys tika integrēts Belkin struktūrā, un kā uzņēmums beidza eksistēt. 2018. gadā Belkin tika pārdots Taivānas elektronikas uzņēmuma Foxconn meitas uzņēmumam Foxconn Interconnect Technology. Linksys mājaslapa