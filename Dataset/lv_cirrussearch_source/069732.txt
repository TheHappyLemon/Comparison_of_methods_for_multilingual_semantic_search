UBS Group AG ir Šveicē bāzēta investīciju banka un finanšu pakalpojumu sniedzējs. Darbojas visos būtiskajos pasaules finanšu centros. Tā ir lielākā Šveices banka un lielākais aktīvu pārvaldības uzņēmums pasaulē. Bankas klientu serviss pazīstams ar bankas slepenību un klientu konfidencialitātes nodrošināšanu — apmēram puse no pasaules miljardieriem ir šīs bankas klienti. Bankas akcijas tiek kotētas Cīrihes fondu biržā SIX Swiss Exchange un Ņujorkas fondu biržā, akcijas ir Šveices biržas indeksa Swiss Market Index sastāvdaļa. Par bankas pirmsākumu var uzskatīt 1862. gadā dibināto Vintertūras banku (Bank in Winterthur). 1912. gadā tā apvienojās ar Toggenburger Bank, izveidojot Schweizerischen Bankgesellschaft jeb Union Bank of Switzerland, saīsinājumā UBS. Savukārt 1854. gadā Bāzelē nodibinājās vairāku banku konsorcijs Basler Bankierverein, vēlāk Swiss Bank Corporation, kas 1998. gadā apvienojās ar Union Bank of Switzerland kopējo uzņēmumu nosaucot par UBS. 2023. gadā UBS iegādājās finanšu grūtībās nonākušo konkurentu Credit Suisse, kas pašlaik ir UBS Group struktūrvienība. Vikikrātuvē par šo tēmu ir pieejami multivides faili. Skatīt: UBS. Oficiālā tīmekļa vietne Encyclopædia Britannica raksts (angliski)