Edgars Kulda (dzimis 1994. gada 13. novembrī Rīgā) ir latviešu hokejists, kreisās malas uzbrucējs. Pašlaik (2024) Kulda spēlē Čehijas Ekstralīgā BK Mladá Boleslav komandā. Viņa vecākais brālis Artūrs ir profesionāls hokejists. Karjeru Kulda sāka 2009.—10. gada sezonā Latvijas hokeja līgas kluba SK Rīga/Profs 18 rindās. 2011.—12. gada sezonā uzbrucējs aizvadīja vienu spēli Krievijas Jaunatnes hokeja līgas kluba HK Rīga sastāvā. Pārējo sezonu viņš aizvadīja Latvijas čempionāta un MHL B divīzijas vienībā HK Juniors Rīga. 2012. gada vasarā tika izvēlēts CHL draftā, un nākamajā sezonā spēlēja Rietumu hokeja līgas vienībā Edmontonas "Oil Kings". 2013.—14. gada sezonā viņš bija viens no komandas rezultativākajiem spēlētājiem. Kopā ar komandu kļuva par līgas čempionu, vēlāk izcīnot arī Memoriālo kausu. Viņš kļuva par pirmo latviešu hokejistu, kam tas izdevies. Piecās spēlēs Kulda guva septiņus punktus, un ieguva arī Memoriālā kausa vērtīgāka spēlētāja balvu. Pēc sezonas beigām 2014. gada NHL draftā viņu izvēlējās Arizonas "Coyotes". 2015. gada jūlijā pievienojās KHL klubam Rīgas "Dinamo" uz pārbaudes laiku. 27. jūlijā noslēdza ar komandu viena gada līgumu. Nākamās sezonas gaitā 39 spēlēs atzīmējās ar septiņiem (4+3) rezultativitātes punktiem. "Dinamo" spēlēja līdz 2018. gada vasarai, kad pievienojās Čehijas Ekstralīgas vienībai HK Zlīna. Gadu vēlāk noslēdza līgumu ar Karaghandi "Saryarka". 2022. gadā kopā ar HK Zemgale izcīnīja Latvijas čempiona titulu. Kulda tika atzīts par finālsērijas vērtīgāko spēlētāju. Latvijas hokeja izlases rindās spēlējis 2016. gada Pasaules čempionātā. Juniora vecumā spēlējis 2013. un 2014. gada Pasaules čempionātos junioriem. Eliteprospects profils (angliski) Internet Hockey Database profils (angliski)