Artūrs Strēlnieks (dzimis 1985. gada 31. jūlijā Talsos) ir latviešu basketbolists, spēlē uzbrucēja pozīcijā. 2023. gadā pārstāv Latvijas basketbola līgas (LBL) klubu "Rīgas Zeļļi", bet pirms tam vairākas sezonas aizvadīja pēc spēka otrās līgas (Nacionālā basketbola līga) klubā Gulbenes "Buki". Pirms tam ilgstoši spēlējis Latvijas vadošajos klubos BK Ventspils un Rīgas VEF. Nopietni pievērsies arī 3x3 basketbolam, būdams rezervists Latvijas olimpiskajai izlasei, kura izcīnīja zelta medaļas 2020. gada olimpiskajās spēlēs. Artūra jaunākais brālis Jānis Strēlnieks arī ir profesionāls basketbolists, spēlē Latvijas izlasē (iepriekš vairākas sezonas abi brāļi kopā spēlēja BK Ventspils sastāvā). Basketbolista gaitas sācis Talsos trenera Arkādija Bajāra vadībā. Jauniešu basketbolā neizpelnījās atzinību spēlēt Latvijas jaunatnes izlasēs. Arī profesionālā basketbola karjeru sācis zemāka līmeņa klubos, pamazām sasniedzot Latvijas labākās komandas. Laika posmā no 2004. līdz 2007. gadam pārstāvēja BK Roja, pēc tam no 2007. līdz 2009. gadam viņš spēlēja BK Ķeizarmežs sastāvā. Pēc tam A. Strēlniekam izdevās nokļūt spēcīgāku klubu apritē, un no 2009.—2010. gada sezonas sākuma viņš pārstāvēja LBL klubu BK Ventspils. Tā sastāvā 2009.—2010. gada sezonā izcīnīja trešo vietu LBL čempionātā, taču jau nākamajā sezonā spēlēja finālā, kurā zaudēja Rīgas VEF. Finālā BK Ventspils spēlēja arī nākamajā sezonā, kad atkal zaudēja VEF. 2012. gada jūnijā A. Strēlnieks pievienojās VEF komandai. 2012.—2013. gada LBL sezonas un 2014.—2015. gada LBL sezonas noslēgumā VEF sastāvā kļuva par LBL čempionu. 2015.—2016. gada sezonā A. Strēlnieks bija Rīgas VEF kapteinis. 2016. gada vasarā pievienojās BK "Jūrmala/Fēnikss", bet kopš 2019. gada spēlē Nacionālās basketbola līgas (LBL2) klubā Gulbenes "Buki". Šajās sezonās lielu uzmanību pievērsis 3x3 basketbolam, būdams rezervists un treniņpartneris Latvijas olimpiskajai izlasei, kura izcīnīja zelta medaļas 2020. gada olimpiskajās spēlēs. 2023. gada septembrī A. Strēlnieks pievienojās jaunizveidotajam LBL klubam "Rīgas Zeļļi". «Artūrs Strēlnieks pievienojas "VEF Rīga"». Sportacentrs.com. Skatīts: 2012. gada 3. jūlijā. Eurobasket spēlētāja(-s) profils (angliski) Basketball Reference spēlētāja(-s) profils (angliski) Russiabasket profils (krieviski) RealGM Basketball profils (angliski) LBS profils BK Ventspils profils Strēlnieka dienas Maskavā Arhivēts 2020. gada 14. decembrī, Wayback Machine vietnē. Artūrs Strēlnieks: "Kā ir, tā ir labi"