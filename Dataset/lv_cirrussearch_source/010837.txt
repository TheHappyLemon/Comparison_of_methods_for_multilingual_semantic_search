Čeņs Guančens (ķīniešu: 陈光诚, piņjiņs: Chén Guāngchéng; dzimis 1971. gada 12. novembrī Liņi, Ķīnā) ir Ķīnas Tautas Republikas kopš bērnības akls autodidakts jurists un cilvēktiesību aktīvists, kurš darbojas publisko tiesību un it īpaši reproduktīvo tiesību jomā. Par iedzīvotāju musināšanu uz pretošanos vietējās valdības uzspiestiem abortiem Čeņam 2006. gadā piespriests cietumsods. Pēc atbrīvošanas viņam piemēroja mājas arestu, kā esamību vietējās varas iestādes noliedza. 2012. gada aprīlī Čeņs izbēga no mājas aresta un guva patvērumu ASV vēstniecībā Pekinā, bet pēc tam kopā ar ģimeni izbrauca uz ASV, lai uzsāktu mācībās universitātē. Akls kopš bērnības, Čeņs Naņdzjinas Ķīniešu medicīnas universitātē studējis masāžu, kas ir viena no nedaudzām Ķīnā akliem cilvēkiem pieejamajām profesijām. Pēc izglītības iegūšanas paralēli masiera darbam Čens apmeklēja tiesību zinību lekcijas un apguva tiesību pamatus, ko vēlāk izmantoja, lai palīdzētu lauku iedzīvotājiem tiesvedības lietās. Plašsaziņas līdzekļu un centrālo varasiestāžu ievērību guva Čeņa kampaņa, kas izgaismoja Šaņdunas vietējo varasiestāžu "viena bērna politikas" ietvaros veiktos piespiedu abortus un sterilizācijas. 2006. gada 24. augustā Čeņam piesprieda četru gadu ilgu cietumsodu par musināšanu un satiksmes traucēšanu. Pēc atbrīvošanas no ieslodzījuma, ārzemju žurnālistiem un Ķīnas cilvēktiesību aktīvistiem nav izdevies satikt Čeņu, jo potenciālos apmeklētājus aiztur un fiziski iespaido neidentificētas personas. Vietējas varas iestādes noliedz šo faktu. Pats Čeņs izplatīja video, kurā apgalvoja, ka viņš un viņa dzīvesbiedre pēc atbrīvošanas no ieslodzījuma vairākkārt piekauti. ASV Valsts sekretāre Hilarija Klintone 2011. gada 11. novembrī paziņoja, ka ir norūpējusies par Čeņa stāvokli. Šos izteikumus kā iejaukšanos valsts iekšējās lietās asi nosodīja Ķīnas Tautas Republikas Ārlietu ministrija. 2012. gada 27. aprīlī ārpus Ķīnas publicētajos plašsaziņas līdzekļos publicēja ziņas, ka Čeņs ir slepenībā aizbēdzis no mājas aresta, un atrodas drošā vietā valsts iekšienē, iespējams ASV vēstniecībā. Vienlaicīgi, tīmeklī tika izplatīts Čeņa video aicinājums premjeram Veņ Dzjabao, kurā Čeņš vainoja vietējās valdības pārstāvjus korupcijā un vardarbībā pret sevi un ģimenes locekļiem. 2. aprīlī ASV vēstniecība un Ķīnas valsts preses aģentūra paziņoja, ka Čeņš ASV vēstniecībā pavadījis sešas dienas, bet pēc tam to pēc savas vēlēšanās atstājis, jo ASV un Ķīnas vienošanās ietvaros viņam nodrošināta drošība un iespēja uzsākt jursispodences studijas kādā Ķīnas pilsētā. Tās pašas dienas vakarā Čeņš paziņoja, ka ir mainījis savas domas un vēlas atstāt valsti, lai dotos uz ASV. Viņam piedāvāta mācību vieta ASV, un gan ASV, gan Ķīnas puse paziņoja, ka Čeņš var ierastajā kārtībā pieteikties nepieciešamajiem dokumentiem. 19. maijā Čeņs kopā ar ģimeni no Pekinas izlidoja uz Ņujorku. Activists Denounce Film Deal in China(angliski) Pekina nosoda Klintones pausto satraukumu par cilvēktiesībām Ķīnā Blind Activist Escapes House Arrest in China(angliski) 陈光诚向温总理提出三个要求(angliski) ASV gatava piešķirt vīzu Ķīnas aklajam disidentam