Līga Velvere (dzimusi 1990. gada 10. februārī) ir latviešu vieglatlēte, startē 400 m barjerskrējiena un 800 m distancē. Pārstāvēja Latviju 2014. gada Eiropas čempionātā. 2016. gada februārī laboja Latvijas rekordu 800 m skrējienā telpās, kas kopš 1985. gada piederēja Marikai Ārentei, sasniedzot 2:03,08. 2016. gada 12. jūnijā Portlendā uzstādīja savu personisko rekordu 800 m skrējienā stadionā: 2:02,71. 2016. gada Eiropas čempionātā Amsterdamā, izstājoties pusfinālā, L. Velvere ieņēma 17. vietu 400 m barjerskrējienā. 2017. gada februārī L. Velvere laboja sev piederošo Latvijas rekordu 800 m skrējienā telpās, sasniedzot 2:02,18. Šo rekordu viņai izdevās pārspēt aptuveni gadu vēlāk, uzvarot IAAF Pasaules tūres telpās sacensību seriāla posmā Skotijas pilsētā Glāzgovā, kur L. Velvere finišēja pēc 2 minūtēm un 02,01 sekundes. 2018. gada Pasaules čempionātā telpās 800 m skrējienā ar rezultātu 2:02,98 L. Velvere izcīnīja 10. vietu. 2018. gada jūlijā, uzvarot sacensībās Beļģijas pilsētā Kortreikā, L. Velvere uzstādīja jaunu personisko rekordu — 2:01,21, kas ir trešais visu laiku ātrākais skrējiens Latvijas vieglatlētikas vēsturē. 25. jūlijā Zviedrijas pilsētā Kārlstadē viņai izdevās vēlreiz labot personisko rekordu, sasniedzot 2:00,85, bet augustā Itālijas pilsētā Rovereto — uzlabot to līdz 2:00,75. 2019. gada 12. februārī, uzvarot sacensībās Francijā, uzstādīja jaunu Latvijas rekordu 800 m skrējienā telpās: 2:01.10. L. Velvere piedalījās 2019. gada Pasaules čempionātā Dohā, kur iekļuva pusfinālā, sasniedzot 23. vietu kopvērtējumā. Pirms 2020. gada vasaras olimpiskajām spēlēm, kas notika Tokijā 2021. gadā L. Velvere guva traumu un, lai gan sportiste izgāja uz starta savā 800 m disciplīnas priekšskrējienā, viņai neizdevās pabeigt distanci, un savās pirmajās olimpiskajās spēlēs viņa palika bez rezultāta. Sasniegts jauns Latvijas rekords 800 m skrējienā![novecojusi saite] LVS Līga Velvere sasniedz jaunu personīgo rekordu 800m Arhivēts 2016. gada 16. jūnijā, Wayback Machine vietnē. LVS Līga Velvere labo Latvijas rekordu 800 metros telpās Arhivēts 2017. gada 16. martā, Wayback Machine vietnē. LVS Velvere ar uzvaru prestižās sacensībās labo Latvijas rekordu 800 metros LSM Skrējēja Velvere uzvar Beļģijā ar jaunu personisko rekordu LSM Līga Velvere uzstāda jaunu personīgo rekordu 800 m — 2:00,85 LVS Vieglatlēti Mūze un Misāns iegūst 2.vietu Somijā, Velverei personiskais rekords Itālijā LSM Olympedia profils (angliski) IAAF profils (angliski) Latvijas vieglatlēta(-es) profils