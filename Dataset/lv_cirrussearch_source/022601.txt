Peters Budajs (slovāku: Peter Budaj; dzimis 1982. gada 18. septembrī) ir bijušais slovāku hokejists, vārtsargs, bijis Slovākijas hokeja izlases dalībnieks. Budajs ir spēlējis Nacionālās hokeja līgas kluba Tampabejas "Lightning" sastāvā. Pēc trim Ontārio hokeja līgā aizvadītām sezonām profesionāļa karjeru Budajs sāka 2002.—03. gada sezonā Amerikas hokeja līgas vienības Hēršijas "Bears" rindās. "Bears" rindās viņš aizvadīja nākamās trīs sezonas, līdz 2005.—06. gada sezonā kļuva par NHL kluba Kolorādo "Avalanche" otro vārtsargu aiz Dāvida Ebišera, komandas rindās laukumā dodoties 34 spēlēs. 2008.—09. gada sezonā Budajs bija "Avalanche" pamatvārtsargs, taču jau nākamajā sezonā komandai pievienojās Kreigs Andersons, 2009.—10. un 2010.—11. gada sezonās atgriežoties pie komandas otrā vārtsarga lomas. 2011. gada vasarā Budajs noslēdza divu gadu līgumu ar Monreālas "Canadiens". Turpmākajās sezonās Budajs bija "Canadiens" otrais vārtsargs aiz Kerija Praisa. 2014. gada vasarā Budajs pievienojās Vinipegas "Jets" rindām, taču īsi pirms sezonas sākuma vārtsargs tika nosūtīts uz AHL vienību Sentdžonsas "IceCaps". 2015. gada vasarā pievienojās Losandželosas "Kings" rindās. 2016.—17. gada sezonā komandas pamatvārtsarga Džonatana Kvika savainojuma dēļ viņš "Kings" sastāvā aizvadīja 53 spēles. 2017. gada februārī tika aizmainīts uz Tampabejas "Lightning". Slovākijas hokeja izlases rindās Budajs spēlējis 2006., 2010. un 2014. gada olimpisko spēļu turnīros, kā arī 2008. un 2010. gada Pasaules čempionātos. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)