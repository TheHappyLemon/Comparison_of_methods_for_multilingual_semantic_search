RT (sākotnēji Russia Today — 'Krievija šodien') ir Krievijas valdības finansēts, starptautiskai sabiedrībai paredzēts televīzijas tīkls, kas radīts 2005. gadā. RT pārraida, izmantojot kabeļtelevīziju, satelīttelevīziju, tiešraidi internetā, kā arī internetā publicē rakstus un videoziņas. RT sastāv no trim televīzijas kanāliem — angļu, arābu un krievu valodā —, dokumentālo filmu kanāla RT Documentary, kas pieejams angļu un krievu valodā, videoziņu medija RUPTLY un interneta mājaslapas, kas pieejama arī franču, spāņu un vācu valodā. Tam ir atsevišķas angļu valodas versijas ASV un Lielbritānijas skatītājiem: RT America un RT UK. RT mājaslapā teikts: "RT piedāvā ziņas skatītājiem, kas jautā vairāk. RT apskata stāstus, ko nepamana galvenie mediji, piedāvā alternatīvu skatījumu uz notiekošo un informē starptautisku auditoriju no Krievijas skatupunkta par galvenajiem pasaules notikumiem." Kopš Krievijas-Ukrainas konflikta, kas saasinājās 2022. gada 24. februārī, Eiropas Savienības un citas valstis aizliedza RT.[nepieciešama atsauce] 2017. gada 6. janvārī ASV Nacionālās izlūkošanas direktora birojs publicēja daļu no kopumā slepena ziņojuma "Krievijas darbību un mērķu nesenajās ASV vēlēšanās izvērtējums". RT tika vainots vienpusējas informācijas izplatīšanā ar mērķi ietekmēt 2016. gada ASV prezidenta vēlēšanas un panākt Donalda Trampa uzvaru.[nepieciešama atsauce] Ziņojumā teikts, ka RT rīkojuši debates starp ASV Zaļās partijas prezidenta amata kandidāti Džilu Stainu un ASV Libertāriešu partijas kandidātu Geriju Džonsonu, "cenšoties parādīt apgalvoto 'demokrātijas trūkumu' Savienotajās Valstīs". Par propagandu uzskatīta arī RT nostāja pret hidraulisko laušanu un šīs dabasgāzes un naftas ieguves metodes ietekmes uz vidi pētīšana. Hidrauliskās laušanas attīstīšanās Savienotajās Valstīs Krievijai radot "bažas par hidrauliskās laušanas un ASV dabasgāzes ieguves ietekmi uz globālo enerģijas tirgu un potenciālajiem izaicinājumiem Gazprom peļņai". «About RT» (angliski). RT. Skatīts: 2017. gada 13. janvārī. «Background to “Assessing Russian Activities and Intentions in Recent US Elections”: The Analytic Process and Cyber Incident Attribution» (angliski). US Office of the Director of National Intelligence. Skatīts: 2017. gada 13. janvārī.