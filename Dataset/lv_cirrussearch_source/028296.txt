Uzbekijas PSR (uzbeku: Ўзбекистон ССР, Oʻzbekiston SSR) bija padomju republika Padomju Savienības Vidusāzijas daļas sastāvā no 1924. līdz 1991. gadam. Līdz 1936. gadam republikas nosaukums bija Uzbekijas SPR. Tās galvaspilsēta bija Buhāra (1924), Samarkanda (1925–1930), vēlāk Taškenta (1930–1991). Papildus tam padomju laikā Taškentu neoficiāli uzskatīja par "Padomju Vidusāzijas" galvaspilsētu, oficiālo PSRS Vidusāzijas ekonomiskā reģiona centru, kā arī par PSRS Turkestānas militāro apriņķi. 1991. gada tās teritorijā izveidoja Uzbekistānas Republiku. Pēc tam, kad Krievijas Turkestānu, kā arī Buhāras emirāta un Hivas hanistes teritorijas ieņēma Sarkanā armija, tika izveidota Turkestānas APSR, Buhāras Tautas Padomju Republika (Buhāras TPR) un Horezmas Tautas Padomju Republika (Horezmas TPR). Horezmas TPR 1923. gada 20. oktobrī pievienoja PSRS kā Horezmas Sociālistisko Padomju Republiku. Savukārt Buhāras TPR 1924. gada 19. septembrī pārdēvēja par Buhāras Sociālistisko Padomju Republiku un arī pievienoja PSRS. Jau 1924. gada 14. oktobrī Turkestānas APSR un Buhāras SPR uzbeku un tadžiku apdzīvotajā teritorijā izveidoja Uzbekijas PSR. Tās galvaspilsēta bija Samarkanda. 1925. gada 15. februārī likvidēja arī Horezmas SPR un tās teritoriju sadalīja starp nesen nodibināto Uzbekijas PSR, Turkmēnijas PSR un KPFSR Karakalpaku autonomo apgabalu. 1929. gadā no Uzbekijas PSR atdalīja Tadžikijas PSR un galvaspilsētu pārcēla uz Taškentu, bet 1932. gadā pievienoja no Kazahu APSR atdalītos Karakalpakijas un Kizilkuma apvidus. Uzbekijas Komunistiskās partijas Centrālās komitejas pirmo sekretāru uzskaitījums «Узбекская Социалистическая Советская Республика». истмат. «Конституция (основной закон) союза советских социалистических республик». Исторический факультет МГУ.