Voldemārs Rolāns (igauņu: Voldemar Roolaan, līdz 1936. gadam Voldemārs Fromanis igauņu: Froman; dzimis 1914. gada 4. janvārī, miris 1991. gada 3. jūnijā) bija Igaunijas cīkstonis, 1938. gada Eiropas čempionāta bronzas medaļas ieguvējs, 16-kārtējs Igaunijas čempions, astoņas reizes grieķu-romiešu cīņā un astoņas — brīvā cīņā.Starptautiskajās sacensībās viņš piedalījās tikai grieķu-romiešu cīņā. Pārstāvēja klubu "Tallinna Sport" vēlāk "Tallinna Spartak" No 1937. līdz 1946. gadam Igaunijas izlases komandas dalībnieks. Voldemārs Rolāns 1924. gadā pabeidza pamatskolu. Ar cīņas sportu sāka nodarboties 1929. gadā sporta klubā "Tallinna Sport". 1932. gadā pirmoreiz izcīnīja Igaunijas čempiona nosaukumu brīvajā cīņā. Pēc tam viņš šo titulu ieguva vēl septiņas reizes (1934, 1936—1940, 1945). Arī grieķu-romiešu cīņā Igaunijas čempiona godā Rolāns bija astoņas reizes (1935—1938, 1940—1942, 1945). Lai gan 1936. gadā viņš kļuva par Igaunijas čempionu abos cīņas veidos, uz 1936. gada vasaras olimpiskām spēlēm tika aizsūtīts Voldemārs Megi. 1937. gadā Rolāns atkal uzvarēja Igaunijas čempionātā brīvajā cīņā 8. janvārī Tartu un grieķu-romiešu cīņā 6.—7. martā Vīlandē. 16.—17. martā Tallinā notika sacīkstes grieķu-romiešu cīņā starp Igaunijas un Somijas valstsvienību A un B izlasēm. Tajās uzvaras izcīnīja abu izlašu vidējā svara cīkstoņi V. Megi (A izlase) un V. Rolāns (B izlase) un konkurence uz vietu valstsvienībā starp viņiem turpinājās. Abi cīkstoņi devās uz Eiropas čempionātu Parīzē un jau pēc tur pieņemtā lēmuma, čempionātā piedalījās Megi. 1938. gadā cīkstoņiem galvenās sacensības bija 1938. gada Eiropas čempionāts cīņas sportā Tallinā. Šoreiz vieglajā svarā Igauniju pārstāvēja Rolāns. Viņš uzvarēja trīs cīņās, zaudēja divas un izcīnīja bronzas medaļu. 1938. gada 14. novembrī Tallinā Igaunijas un Vācijas valstsvienību sacīkstēs grieķu-romiešu cīņā Rolāns guva minimālu uzvaru (2:1) pret Šveikertu, veicinot Igaunijas uzvaru ar 5:2. 1939. gada 20. janvārī Berlīnē notika revanša mačs Vācija—Igaunija, kurā Šveikerts pret Rolānu guva uzvaru jau 28 sekundē. Igauņu cīkstoņi uzskatīja, ka Rolāna pleci pēc metiena nav skāruši grīdu, un iesniedza protestu, bet tiesneši pēc apspriedes to noraidīja. Gada turpinājumā Rolāns valstsvienību sacīkstēs guva uzvaras: 26. janvārī uzvarēja čehu cīkstoni J. Hamplu, 28. februārī — latviešu cīkstoni G. Ozoliņu, marta beigās somu A. Pikusāri. Eiropas čempionātā 25.—28. aprīlī Oslo Rolāns ieguva 4. vietu 11 vīru konkurencē. 1. vietā bija Johansons (Zviedrija), otrā — Šveikerts un trešā — Pikusāri. 14.—15. oktobrī Rīgā risinājās sporta kluba "Rīga ASK" 20 gadu jubilejas sacīkstes grieķu-romiešu cīņā, kurās ņēma dalību arī igauņu cīkstoņi. Vidējā svarā startēja arī Rolāns. Finālcīņā pār viņu G.Ozoliņš guva plecu uzvaru. 1940. gada 2.—3. martā Rolāns uzvarēja vēl brīvās Igaunijas grieķu-romiešu čempionātā, bet gada beigās anektētās Igaunijas brīvās cīņas čempionātā. 1941. gadā viņš uzvarēja visas cīņas Igaunijas cīkstoņu mačos ar Gruzijas, Azerbaidžānas, Maskavas un Latvijas cīkstoņiem. 1945. gada PSRS komandu meistarsacīkstēs franču (grieķu-romiešu) cīņā Igaunija izcīnīja 2. vietu, fināla cīņā zaudējot Maskavai ar 3:4. No igauņu cīkstoņiem uzvarēja Kaubi, Rolāns un Kotkass. 1946. gada PSRS komandu meistarsacīkstēs, kas notika no 21. līdz 24. decembrim Rīgā, Igaunijas cīkstoņi ieguva 3. vietu (1. — Maskava, 2. — KPFSR). Komandas sastāvā bija arī Rolāns, kas pusfinālā zaudēja Maskavas komandas dalībniekam Koberidzem, bet cīņā par trešo vietu uzvarēja Ukrainas komandas cīkstoni Karpinski. 1947. gadā PSRS čempionātā Rolāns pussmagajā svarā palika 5. vietā. «ROOLAAN, VOLDEMAR» (igauņu). ESBL. 2010-12-31. Skatīts: 2020-06-12. Lembit Koik. 100 aastat Eesti raskejõustikku (1888–1988) (igauņu). Tallinn : Eesti Entsüklopeediakirjastus, 1996. 136. lpp. Koik 1996, 321.–323. lpp. Koik 1996, 137. lpp. Koik 1996, 152. lpp. Koik 1996, 143. lpp. Koik 1996, 147. lpp. "Smags vācu cīkstoņu zaudējums Tallinā". Sporta Pasaule (568 (18.11.1938)): 11. lpp. Koik 1996, 162. lpp. Koik 1996, 165.—167. lpp. "7 Igaunijas olimpiskie kandidāti spēkosies Rīgā". Rīts (Nr. 280 (10.10.1939)): 9. lpp. "Ozoliņš uzvar Rolānu". Rīts (Nr. 286 (16.10.1939)): 7. lpp. Koik 1996, 169. lpp. Koik 1996, 168. lpp. Koik 1996, 197.–198. lpp. Koik 1996, 201.–202. lpp. Koik 1996, 203. lpp. FILA profils (angliski) «Ringen - Europameisterschaften (griechisch-römisch - Mittelgewicht)» (vācu). .sport-komplett.de. Arhivēts no oriģināla, laiks: 2019-04-29. Skatīts: 2018-10-16. "Fiziskā kultūra un sports. Sākušās PSRS meistarsacīkstes franču cīņā". Cīņa (Nr. 287 (22.12.1946)): 12. lpp.