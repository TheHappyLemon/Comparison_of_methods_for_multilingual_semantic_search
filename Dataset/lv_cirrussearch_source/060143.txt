Ķeraiņu madara (Galium aparine) ir augu suga rubiju dzimtas madaru ģintī. Savvaļā tā ir izplatījusies gandrīz visur pasaulē. Tās sākotnējās izcelsmes areāli ir galvenokārt Eiropā, tostarp, Latvijā, Rietumāzijā un Ziemeļamerikā. Mūsdienās tā ir sastopama arī Centrālamerikā, Dienvidamerikā, Austrālijā, Jaunzēlandē un Okeānijas salās, un izkaisīti — Āfrikā. Ķeraiņu madara aug dārzos, tīrumos, nezālienēs, ceļmalās un dzelzceļu uzbērumos. Ķeraiņu madara ir viengadīgs 30—110 cm garš lakstaugs ar šķautņainu, guļošu vai kāpelējošu stublāju. Uz stublāja šķautnēm, gar lapas malu un plātnes apakšpusē ir daudz asu, āķveidīgu dzeloņu. Lapas ir izvietotas neīstā mieturī pa 6 vai 8, tās ir lineāri lancetiskas, 2—5 cm garas un 0,3—0,6 cm platas, to galā ir dzeloņsmaile. Lapas ir visplatākās to augšpusē. Ziedi ir zaļganbalti, tie ir izvietoti žuburos pa pāriem stublāja galotnē un lapu žāklēs. Auglis ir 0,3—0,4 cm garš riekstiņš divu riekstiņu skaldauglī, un tas ir blīvi klāts ar gariem, atliektiem, skarbiem sarveida matiņiem. Zied no jūnija līdz oktobrim. «ķeraiņu madara - Galium aparine L. - Augi - Latvijas daba». www.latvijasdaba.lv. Skatīts: 2022-02-09. «Species: Galium aparine». www.fs.fed.us. Skatīts: 2022-02-09. Vikikrātuvē par šo tēmu ir pieejami multivides faili. Skatīt: Ķeraiņu madara. Encyclopædia Britannica raksts (angliski) Encyclopædia of Life raksts (angliski)