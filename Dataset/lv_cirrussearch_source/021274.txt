Endrū Kristians Viginss (angļu: Andrew Christian Wiggins; dzimis 1995. gada 23. februārī) ir Kanādas basketbolists, spēlē vieglā uzbrucēja pozīcijā. 2023. gadā pārstāv Nacionālās basketbola asociācijas (NBA) klubu Goldensteitas "Warriors", kura sastāvā 2022. gadā kļuva par NBA čempionu. NBA drafta pirmais numurs (2014) un sezonas labākais debitants (2015). Kanādas basketbola izlases spēlētājs. 2022. gadā pirmo reizi piedalījās NBA Visu Zvaigžņu spēlē, uzreiz tiekot iebalsots spēles sākuma pieciniekā. Viņa tēvs Mičels Viginss arī ir basketbolists, spēlējis NBA, aizvadījis sešas sezonas trijos klubos. Viņa māte Marita Peina ir bijusi vieglatlēte, sprintere piedalījusies olimpiskajās spēlēs (1984. gada olimpiādē Losandželosā izcīnījusi divas sudraba medaļas stafešu sacensībās). 2013. gadā E. Viginss saņēma vairākus apbalvojumus kā labākais vidusskolu basketbolists (un sportists) ASV. 2013. gadā uzsāka studijas Kanzasas Universitātē, pārstāvot tās basketbola komandu "Jayhawks" NCAA čempionātā. 2014. gada martā spēlētājs paziņoja, ka piedalīsies 2014. gada NBA draftā, kur viņu Klīvlendas "Cavaliers" izraudzījās ar pirmo kārtas numuru. Pirms sezonas sākuma, 2014. gada augustā kopā ar komandas biedru Entoniju Benetu (E. Benets un E. Viginss bija divi pirmie Kanādas basketbolisti, kas izraudzīti kā pirmie NBA draftā, abus izvēloties "Cavaliers") tika aizmainīts uz Minesotas "Timberwolves" plašā trīs komandu maiņas darījumā, kura rezultātā "Cavaliers" ieguva Kevinu Lavu. Debijas sezonas noslēgumā E. Viginss tika atzīts par sezonas labāko debitantu. "Timberwolves" E. Viginss bija viens no komandas līderiem, dodoties sākumsastāvā pilnīgi visās spēlēs, kurās piedalījās sešu sezonu laikā, taču komandas panākumi kopumā bija pieticīgi: tikai vienā no šīm sezonām (2018. gadā) komanda iekļuva izslēgšanas spēlēs. 2020. gada 6. februārī E. Viginss tika aizmainīts uz Goldensteitas "Warriors" pret D'Endželo Raselu, Džeikobu Evansu un Omari Spelmanu. Pirmajā sezonā ar E. Viginsu komanda neiekļuva izslēgšanas spēlēs, toties jau otrajā sezonā, kad pēc traumu izārstēšanas laukumā atgriezās pārējie komandas līderi, rezultāti uzlabojās. 2022. gadā E. Viginss pirmo reizi piedalījās NBA Visu Zvaigžņu spēlē, uzreiz tiekot iebalsots spēles sākuma pieciniekā. Sezonu "Warriors" beidza kā vieni no regulārā čempionāta līderiem Rietumu konferencē un sekmīgi aizvadīja arī izslēgšanas spēles. Sezonas noslēgumā E. Viginss kļuva par NBA čempionu, būdams viens no svarīgākajiem spēlētājiem komandas sastāvā finālsērijā pret Bostonas "Celtics". Pārstāvējis Kanādas jaunatnes izlases. 2010. gadā tika izcīnīta bronzas medaļa Pasaules U-17 čempionātā, 2012. gadā — bronzas medaļa Amerikas U-18 čempionātā. 2015. gadā debitēja Kanādas pieaugušo izlasē, palīdzot tai izcīnīt bronzas medaļas 2015. gada Amerikas čempionātā Mehiko. E. Viginss bija komandas rezultatīvākais spēlētājs, gūstot vidēji 15,1 punktu spēlē. «Timberwolves Acquire Andrew Wiggins, Anthony Bennett and Thaddeus Young in Three-Team Trade». www.nba.com (angļu). Skatīts: 2023-12-02. PR N°51 — Venezuela win 2015 FIBA Americas Championship for first-ever continental title FIBA Vikikrātuvē par šo tēmu ir pieejami multivides faili. Skatīt: Endrū Viginss. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)