Onkoloģija (grieķu: ὄγκος, onkos — ‘pampums, audzējs’, λόγος, logos — ‘jēdziens, mācība’) ir medicīnas nozare, kas pēta audzējus, kā arī to cēloņus, attīstību, ārstēšanas un profilakses iespējas. Onkoloģijas speciālisti tiek saukti par onkologiem. Tiek izšķirta eksperimentālā un klīniskā onkoloģija. Onkoloģijai ir arī vairākas apakšnozares, tai skaitā onkovirusoloģija, kas pēta, kāda nozīme audzēju izcelsmē un ārstēšanā ir vīrusiem. Par patstāvīgu nozari izveidojusies 19. gadsimta beigās—20. gadsimta sākumā. Latvijā onkoloģijas pamatlicējs ir Pauls Stradiņš — 1935. gadā Rīgas pilsētas 2. slimnīcā nodibinājis pirmo onkoloģijas nodaļu. Latvijas padomju enciklopēdija. 7. sējums. Rīga : Galvenā enciklopēdiju redakcija. 315.—316. lpp.