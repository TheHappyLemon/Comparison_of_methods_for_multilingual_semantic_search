Jorma Ollila (Jorma Ollila, dzimis 1950. gada 15. augustā) ir Somijas uzņēmējs. Viņš ir bijis uzņēmuma Outokumpu padomes priekšsēdētājs, Royal Dutch Shell padomes priekšsēdētājs, kā arī Nokia izpilddirektors un padomes priekšsēdētājs. Ir vairāku uzņēmumu padomes loceklis. Jorma Ollila, mācoties Vāsas ģimnāzijā, ieguva Somijas Kultūras fonda stipendiju un Velsā Atlantijas koledžā pabeidza Apvienoto pasaules koledžu programmu, iegūstot starptautisko bakalaura diplomu (IB Diploma Programme). 1976. gadā viņš Helsinku Universitātē ieguva maģistra grādu politoloģijā. 1978. gadā Londonas Ekonomikas skolā ieguva maģistra grādu ekonomikā. 1981. gadā Helsinku Universitātē ieguva inženiera diplomu inženierfizikā. jau studiju laikā Ollila iesaistījās studentu politikā, un 1973. un 1974. gadā darbojās Somijas studentu savienības padomē. Ollila izgāja Rezerves virsnieku skolu (Reserviupseerikoulu), un ir kapteinis rezervē. 1978. gadā Jorma Ollila sāka strādāt Citibank Londonas nodaļā, vēlāk — Helsinkos. 1985. gadā viņš tika pieņemts darbā Somijas uzņēmumā Nokia, lai pārvaldītu starptautiskās finanšu operācijas. 1986. gadā Ollila kļuva par Nokia finanšu direktoru. 1990. gadā viņš iecelts par mobilo telefonu nodaļas vadītāju. 1992. gada janvārī Jorma Ollila kļuva par Nokia izpilddirektoru, nomainot Simo Vuorilehto. Viņa vadībā Nokia kļuva par pasaulē lielāko mobilo telefonu ražotāju. 1999. gada martā Ollila kļuva par Nokia padomes priekšsēdētāju, amatu pildot līdz 2012. gada 3. maijam. 2006. gada maijā viņu izpilddirektora amatā nomainīja Olli Peka Kallasvuo. Jorma Ollila bija Somijas ekonomikas pētījumu institūta priekšsēdētājs. Kopš 2005. gada viņš ir European Round Table of Industrialists priekšsēdētājs. 1996. gadā viņš kļuva par izdevniecības Otava padomes priekšsēdētāja vietnieku. Kopš 1997. gada Ollila ir UPM-Kymmene padomes loceklis. No 2000. līdz 2008. gadam viņš bija Ford Motor Company padomes loceklis. Kopš 2009. gada Jorma Ollila ir Helsinku Universitātes padomes loceklis. 2006. gadā Ollila kļuva par Royal Dutch Shell padomes priekšsēdētāju. 2013. gadā viņš kļuva par Outokumpu padomes priekšsēdētāju. Kopš 2013. gada viņš ir arī Tetra Laval padomes loceklis. 2015. gada maijā Royal Dutch Shell padomes priekšsēdētāja amatā Ollilu nomainīja Čārlzs Holidejs. 2018. gada janvārī Ollilu Outokumpu padomes priekšsēdētāja amatā nomainīja Kari Jordans. «Outokummun hallitus koostuu kahdeksasta jäsenestä, jotka on valittu varsinaisessa vuosikokouksessa huhtikuussa 2014». Arhivēts no oriģināla, laiks: 2014. gada 23. aprīlī. Skatīts: 2014. gada 20. jūnijā. Vikikrātuvē par šo tēmu ir pieejami multivides faili. Skatīt: Jorma Ollila.