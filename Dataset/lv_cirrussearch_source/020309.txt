Agnese Monika Muljoto (indonēziešu: Agnes Monica Muljoto; dzimusi 1986. gada 1. jūlijā) ir indonēziešu dziedātāja un aktrise. Viņas skatuves vārds ir Agnez Mo. Piedalījusies divos Āzijas Dziesmu festivālos Dienvidkorejā. Agnese Monika Muljoto tiek uzskatīta par vienu no visvairāk apbalvotākajām indonēziešu mūziķēm, ir saņēmusi 10 Anugerah Musik Indonesia balvas, kas pielīdzināmas Amerikas Savienotajās Valstīs esošajai Grammy balvai. Izdevusi septiņus albumus indonēziešu un vienu albumu angļu valodā. Agnese Monika dzimusi 1986. gada 1. jūlijā Indonēzijas galvaspilsētā Džakartā. Karjeru sākusi sešu gadu vecumā, kad tika izdots pirmais viņas albums Si Meong. Kā bērnu dziedātāja viņa izdeva vēl divus albumus — Yess! un Bala-Bala. 1999. gadā nu jau kā pusaudze spēlēja lomas ziepju operās Lupus Millenia un Mr. Hologram. Nākamajos gados Agnesei Monikai bija lomas televīzijas seriālos Pernikahan Dini, Ciuman Pertama, Kejar Daku Kau Ku Tangkap un Amanda. Šajā laikā viņa kļuva par visvairāk pelnošo pusaudzi Indonēzijā. 2003. gada 8. oktobrī viņa izdeva pirmo albumu — And the Story Goes — nu jau kā pieaugušo statusā. Albums tika nominēts desmit Anugerah Musik Indonesia (Indonēzijā augstākais apbalvojums mūzikā) kategorijās, no kurām trijās tas tika apbalvots. Līdzās tam Agnese Monika spēlēja galvenās lomas trijos seriālos Cewekku Jutek, Bunga Perawan un Cantik. Nākamais studijas albums Whaddup A.. '?! tika izdots 2005. gada 10. decembrī. Šajā albumā tika iekļautas divas dziesmas angļu valodā. Šis albums bija komerciāli ļoti veiksmīgs. 2006. gadā Agnese Monika saņēma divas Anugerah Musik Indonesia balvas — "labākā popmūzikas izpildītāja" un "labākais R&B produkts". Tika pārdoti vairāk nekā 450 tūkstoši albuma kopiju un tas ieguva trīskārša platīna statusu. 2005. gadā viņa piedalījās Taivānas filmās The Hospital un Romance in the White House un divās indonēziešu ziepju operās Ku Tlah Jatuh Cinta un Pink. 2008. gadā Agnese Monika sāka strādāt pie trešā studijas albuma, kas ar nosaukumu Sacredly Agnezious iznāca 2009. gada 1. aprīlī. Ar šo albumu viņa ieguva trīs Anugerah Musik Indonesia balvas — "labākais popmūzikas albums", "labākā popmūzikas izpildītāja" un "labākais no labākajiem albumiem". 2008. gada oktobrī viņa pirmo reizi piedalījās Āzijas Dziesmu festivālā. Studijas albumi indonēziešu valodā Si Meong (1992) Yess! (1995) Bala-Bala (1996) And the Story Goes (2003) Whaddup A.. '?! (2005) Sacredly Agnezious (2009) Agnes Is My Name (2011) Studijas albumi angļu valodā Agnez Mo (2013) «Mengembangkan Bakat atau Eksploitasi Ekonomi Anak?» [Developing Talents or Exploiting Children?] (indonēziešu). KapanLagi.com. 2004. gada 14. maijs. Skatīts: 2014. gada 30. septembrī. Oficiālā tīmekļa vietne IMDb profils (angliski)