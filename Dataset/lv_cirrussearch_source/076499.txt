Endijs Vorhols (angļu: Andy Warhol, rusīnu: Андрій Варгола; dzimis 1928. gada 6. augustā, miris 1987. gada 22. februārī) bija rusīnu izcelsmes amerikāņu mākslinieks un kinorežisors. Viens no redzamākajiem popārta pārstāvjiem. Endijs Vorhols ir dzimis kā Andrijs Varhola 1928. gada 6. augustā Amerikas Savienotajās Valstīs no Slovākijas austrumiem emigrējušā rusīnu ģimenē. Viņš ģimenē bija trešais, jaunākais bērns. No 1945. līdz 1949. gadam Karnegī tehnoloģiskajā institūtā studēja lietišķo grafiku un dizainu. Pēc studijām apmetās uz dzīvi Ņujorkā. 1950. gadu sākumā viņš mainīja vārdu uz Endijs Vorhols. Pēc veiksmīgas ilustratora karjeras žurnālos Vogue un Harper’s Bazaar, Vorhols kļuva par pazīstamu un pretrunīgi vērtētu mākslinieku. Darbojies ļoti dažādās mākslas tehnikās. Veidojis arī filmas un rakstījis grāmatas. Bija rokgrupas The Velvet Underground pirmais menedžeris. Radījis teicienu "15 slavas minūtes". Endijs Vorhols bija atklāts gejs. Ņujorkas studijā The Factory pulcēja ap sevi raibu bohēmu no dažādiem sabiedrības slāņiem, kura izcēlās ar visai brīviem tikumiem. Citu starpā studijā pulcējās tādi cilvēki kā Viljams Barouzs, Deivids Bovijs, Miks Džegers, Greisa Džonsa, Baiens Džonss, Trūmens Kapote, Džons Keils, Džims Morisons, Niko, Lū Rīds un daudzi citi. 1968. gada 3. jūnijā viņu sašāva radikāla feministe Valērija Solanasa (Valerie Solanas). Šī notikuma sekas Vorhols ik pa laikam juta līdz pat mūža beigām. Endijs Vorhols nomira 1987. gada 22. februārī pulksten 6:32 no rīta, 58 gadu vecumā, no komplikācijām, kas bija radušās pēc žultspūšļa operācijas. 2016. gada septembrī paziņoja, ka Džēreds Leto atveidos Vorholu Maikla De Lukas producētajā biogrāfiskajā filmā "Vorhols", filmas scenāriju sarakstījis Terenss Vinters balstoties uz Viktora Bokrisa grāmatas Warhol: The Biography motīviem. Irēna Bužinska. «AizkustinoŠs koŠĻājamgumijas naivums jeb Endija Vorhola izstāde Rīgā ir klāt!» (latviski). Vizuālo mākslu žurnāls "Studija", 2001. Skatīts: 2014. gada 29. maijā. Father Sam Matarazzo. The Religious Art of Andy Warhol. New York : The Continuum Publishing Company, 1998. 33. lpp. ISBN 0-8264-1112-6. «Jared Leto to play Andy Warhol in biopic». The Guardian. Skatīts: 2016. gada 20. septembris. Vikikrātuvē par šo tēmu ir pieejami multivides faili. Skatīt: Endijs Vorhols. Par Vorholu artcyclopedia.com (angliski)