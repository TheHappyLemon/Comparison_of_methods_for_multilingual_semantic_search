Sloņima (baltkrievu: Слонім, krievu: Слоним) ir pilsēta Baltkrievijas rietumos uz dienvidaustrumiem no Grodņas pie Isas upes ietekas Ščarā. Pie pilsētas - Baltkrievijas armijas kara bāze (11. gvardes mehanizētā brigāde). Uz ziemeļaustrumiem no pilsētas atrodas Krievijas radionavigācijas sistēmas CHAYKA raidītājs. Rakstos pirmoreiz minēta 1252. gadā. Bija cīņu objekts starp Lietuvu un Kijivas Krievzemi, līdz 13. gadsimta beigās iekļāvās Lietuvas dižkunigaitijas valstī, vēlāk līdz Polijas Trešajai dalīšanai Sloņima bija Polijas-Lietuvas kopvalsts (1569-1795) sastāvā. Īpaši Sloņima uzplauka starp 1631. un 1685. gadu, kad tajā notika Lietuvas seima sēdes. 18. gadsimta beigās Sloņima bija kņaza Mihala Kazimeža Ogiņska (Michał Kazimierz Ogiński, 1729-1800) rezidence. Ar Ogiņska gādību pie Sloņimas tika izbūvēts Ogiņska kanāls, kas savienoja Nemunas un Dņepras baseinus. Pēc Polijas dalīšanām Sloņimu iekļāva Krievijas Impērijā (1795-1915), pēc Pirmā pasaules kara - Polijas (1921-1939) sastāvā. Otrā pasaules kara laikā pilsēta ietilpa Baltkrievijas PSR un Ostlandes sastāvā. Pēc kara tā atkal atradās Baltkrievijas PSR (1944-1991). Sloņima ir viena no britu kompānijas "Marks & Spencer" dibinātāja - Mihala Marksa (Michał Marks; 1859, 1863 vai 1864 – 1907) dzimtā pilsēta. Vikikrātuvē par šo tēmu ir pieejami multivides faili. Skatīt: Sloņima. Sloņima vietnē "Baltkrievijas globuss" (krieviski) Q125194897.