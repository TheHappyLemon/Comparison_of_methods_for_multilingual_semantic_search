Smagais ūdens jeb deitērija oksīds (D2O) ir ūdens paveids, kura molekulas parastā ūdeņraža (protija) vietā satur deitēriju. Tāpat kā parastais ūdens, smagais ūdens ir bezkrāsains šķidrums bez smaržas un garšas. Tīrs smagais ūdens nav radioaktīvs. Smago ūdeni dabiskajā ūdenī pirmais atklāja amerikāņu fizikālķīmiķis Harolds Jūrijs 1932. gadā, bet tīrā veidā izdalīja Gilberts Lūiss (Gilbert Newton Lewis) 1933. gadā. Dabā esošajā ūdenī ir vidēji 1 D2O molekula uz 41 miljonu ūdens molekulu. Daudz vairāk (1 molekula uz 3200 H2O molekulām) ir tā sauktā pussmagā ūdens (DHO), kura molekulā ir viens deitērija un viens protija atoms. Smago ūdeni lieto kodolenerģētikā kā siltumnesēju un neitronus bremzējošu materiālu. To lieto arī elementārdaļiņu fizikā neitrīno detektēšanai (modernie neitrīno detektori satur simtiem tonnu smagā ūdens).