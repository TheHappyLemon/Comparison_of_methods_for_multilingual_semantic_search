Ardabīla (persiešu: اردبيل, Ardabīl, izrunā: [ærdæˈbiːl]) vai Erdebila (azerbaidžāņu: اردبيل, Ərdəbil ) ir pilsēta Irānas ziemeļrietumos, Ardabīlas ostāna administratīvais centrs. Nosaukums cēlies no avestas valodas artawila — ‘svēta vieta’. Tradicionāli slavena ar zīdu un paklājiem. Lielākā daļa iedzīvotāju ir azerbaidžāņi. Tiek uzskatīts, ka pilsēta dibināta 5. gadsimtā Sasanīdu valdnieka Peroza I valdīšanas laikā. Dažādos laikos to iekarojušas dažādas varas, bet pilsēta bijusi viens no azerbaidžāņu galvenajiem kultūras centriem. 1220. gadā pilsētu nopostīja mongoļi. 16. gadsimtā pilsēta kļuva par Irānas apvienošanas kustības centru Ismaila I vadībā. 18. gadsimtā — Ardabīlas hanistes centrs. 19. gadsimta sākumā pilsēta bija viens no galvenajiem pretošanās punktiem krievu—persiešu kara laikā — pilsētu ieņēma krievu karaspēks, bet pēc Turkmenčajas miera līguma noslēgšanas to atgrieza Persijai. 1997. gada 28. februāra zemestrīcē pilsētā gāja bojā ap 1000 iedzīvotāju. «Ardebila». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 53. lpp. Vikikrātuvē par šo tēmu ir pieejami multivides faili. Skatīt: Ardabīla. Krievijas Lielās enciklopēdijas raksts (krieviski)