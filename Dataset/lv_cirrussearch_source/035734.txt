Džeka Rasela terjers (angļu: Jack Russell terrier) ir suņu šķirne: dzīvīgs, pašpārliecināts, strādīgs, spēcīgs un gudrs suns, kas tika izveidots Lielbritānijā aptuveni pirms 200 gadiem lapsu medībām, lai neļautu rudajai lapsai paglābties zem zemes un izdzītu to no alas. Lai gan Latvijā šī šķirne zināma jau vismaz trīsdesmit gadus, populāra kļuvusi tieši pēdējos gados. Džeka Rasela terjera izcelšanās saistās ar 19. gadsimtu un mācītāju Džonu, sauktu arī par Džeku, Raselu, kura vārdā šī suņu šķirne ir nodēvēta. Džons Rasels dzimis 1795. gadā. Viņa tēvs bija garīdznieks un fanātisks lapsu mednieks. Savos memuāros Rasels rakstījis, ka 1819. gadā viņš nopircis terjera kuci Trampu, kura kļuva par jaunās šķirnes iedvesmotāju. 1859. gadā Rasels pārcēlās uz Devonu, kas atrodas Anglijas dienvidu daļā. Tur viņš turpināja medīt un audzēt savus suņus. Šajā laikā viņš jau bija izveidojis savu lapsu dzinējsuņu un foksterjeru baru. Viņa neatlaidīgie, gandrīz pilnīgi baltie foksterjeri kļuva leģendāri. Pēc 1859. gadā notikušās suņu izstādes Rasels kļuva par ievērojamu terjeru un dzinējsuņu tiesnesi, bet 1873. gadā viņš piedalījās Kenelkluba (Kenel Club, KC) dibināšanā. Mūsdienās Starptautiskā Kinoloģiskā federācija (Fédération Cynologique Internationale, FIC) ir reģistrējusi divas Rasela terjeru šķirnes — Džeka Rasela terjeru un Pārsona Rasela terjeru -, kuras atšķiras galvenokārt ar suņa augumu. Līdz 20. gadsimta 70. gadiem gludspalvainie foksterjeri bija iecienīti gan izstāžu ringā, gan kā mājas suņi, bet tagad diemžēl KC reģistros viņi ir ierakstīti kā “reti sastopami”. Pēc Rasela nāves (1883) Arturs Hainemens kļuva par suņu galveno atbalstītāju. 1894. gadā viņš izveidoja Devonas un Somersetas āpšu klubu, kas vēlāk, lai saglabātu oriģinālo terjeru tipu, tika pārvērsts par Pārsona Džeka Rasela terjeru klubu (angļu valodā parson — mācītājs). Lai aizsargātu Džeka Rasela terjerus, 20. gadsimta 70.gados izveidoja vairākus suņu klubus. Lielbritānijas Džeka Rasela terjeru klubs, ko nodibināja 1974. gadā, ņemot vērā šķirnes standarta lielo amplitūdu, vēl aizvien aizstāv Džeka Rasela terjera intereses. Amerikas Džeka Rasela terjera klubu izveidoja 1876. gadā. Šis klubs pieņēma Hainemana izstrādāto šķirnes standartu, kurš atbalstīja sākotnējo suņa tipu ar salīdzinoši garākām kājām. Amerikas Džeka Rasela klubs cēla iebildumus pret Amerikas Kenelkluba (American Kennel Club, AKC) apstiprināto šķirnes standartu, jo vēlējās šo suņu šķirni turēt tālāk no izstāžu ringa un atgriezties pie īstā darba suņu šķirnes pirmsākuma. Suņu audzētāju grupa 1985. gadā nodibināja Džeka Rasela terjeru audzētāju biedrību, kuru atbalstīja oriģinālo variantu, tomēr gribēja to darīt AKC paspārnē. 2000. gadā AKC atzina Džeka Rasela terjera šķirni, bet 2003. gadā to pārdēvēja par Pārsona Rasela terjera šķirni, tādā veidā atspoguļojot, ka šī šķirne tika radīta Lielbritānijā. Tajā pašā laikā Amerikas Džeka Rasela terjeru audzētāju biedrību nosauca par Amerikas Pārsona Rasela terjeru biedrību. Starp šo biedrību un Amerikas Pārsonu Rasela terjeru klubu vēl aizvien valda domstarpības. Tas ir ironiski, jo publikas sirdis, kā šķiet, ir iekarojis Džeka Rasela terjera īskājainais tips. Lai saglabātu šos suņus 1996. gadā nodibināja Anglijas rosīgo terjeru klubu, kuru 1999. gadā nomainīja Anglijas Džeka Rasela terjera klubu apvienība. Īskājainie Rasela terjeri tagad ir iekļauti AKC cita veida suņu sarakstā. Plakans, starp ausīm plats galvaskauss, ķīļveida galva, spēcīgi žokļi, lieli zobi. Tumšas mandeļveida acis, V veida ausis glīti noliektas uz priekšu, locījuma vieta neatrodas augstāk par galvas virspusi. Garš kakls, ķermenis mazliet garāks nekā suņa augums skaustā, vidēji dziļš krūškurvis; spēcīga, taisna, lokana mugura, viegli izliekti gurni, muskuļoti krusti. Asti senāk saīsināja; tā sākas mēreni augstu un ir vidēji gara, vēlams — taisna; kad suns ir aktīvs, viņš asti izslien uz augšu. Viņam ir šaurs un lokans krūškurvis, kas ļauj manevrēt pazemes ierobežotajās platībās, atlētiska ķermeņa uzbūve un lieli soļi. Kažoks balts vai pārsvarā balts ar melniem, citrondzelteniem vai dzeltenbrūniem plankumiem. Tas var būt asspalvains vai gluds; tas ir dabiski raupjš, taisns, cieši piegulošs, blīvs, ar biezu pavilnu. Kažoks nosedz arī vēderu un sānu apakšpusi; tas pasargā suni no sliktiem laikapstākļiem. Āda ir bieza un vaļīga. Augums: suņi (ideālā variantā) — 36 cm, kuces (ideālā variantā) — 33 cm Džeka Rasela terjeram piemīt neizsīkstoša enerģija, izturība un pacietība. Terjeri ir uzticīgi un nereti kauslīgi. Džeka Rasela terjers spēj ļoti ātri mācīties, taču viņam piemīt tendence visu darīt pēc sava prāta. Džeka Rasela terjers ir ļoti uzticīgs savam saimniekam. Džeka Rasela terjers labi sadzīvo ar citiem mājdzīvniekiem un mīl rotaļāties ar bērniem. Šim sunim piemīt tieksme dominēt, viņš var izturēties pārdroši pret lielākiem suņiem. Kaut gan šis suns var būt lielisks cilvēka kompanjons, jāņem vēra, ka terjeram piemīt tieksme rakt un riet, viņam vajag bieži izkustēties un izklaidēties. Džeka Rasela terjers - suns pret depresiju T.Pikerela. "Suņa gars". Rīga. Apgāds Zvaigzne ABC, 2014 Ārējais resurss. The Kannel Club. Skatīts:2016.gada 7.oktobrī Ārējais resurss. American Kannel Club. Skatīts:2016.gada 7.oktobrī Sofija Kolinsa "Suņu mīļu rokasgrāmata". Jāņa Rozes apgāds «Ārējais resurss. Suņu šķirne - Džeks Rasels. Skatīts:2016.gada 7.oktobrī». Arhivēts no oriģināla, laiks: 2014. gada 18. maijā. Skatīts: 2016. gada 9. oktobrī.