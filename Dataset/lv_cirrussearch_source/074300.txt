Šis raksts ir par grupu. Par citām jēdziena Franz Ferdinand nozīmēm skatīt nozīmju atdalīšanas lapu. Franz Ferdinand ir britu rokgrupa, kura sāka muzicēt 2002. gadā. Tā sastāv no četriem cilvēkiem Aleksa Kapranosa (balss, ģitāra), Nika Makārtija (ģitāra, taustiņinstrumenti), Boba Hārdija (basģitāra) un Pola Tomsona (bungas). Grupas dalībnieki spēlēja dažādās grupās 1990. gados, piemēram, The Yummy Fur, The Karelia, 10p Invaders un Embryo. Vēlākie Franz Ferdinand dalībnieki Alekss Kapranoss un Pols Tomsons kopā spēlēja grupā "The Yummy Fur" un ar laiku sāka kopā rakstīt dziesmas. Ap to pašu laiku Kapranoss iemācīja savam draugam Bobam Hārdijam spēlēt basģitāru. Kapranoss iepazinās ar otru grupas ģitāristu Niku Makārtiju pēc tam, kad pēdējais atgriezās no džeza basģitāras mācībām Vācijā 2001. gadā. 2003. gadā Franz Ferdinand noslēdza līgumu ar Domino Records. Grupa jau bija ierakstījusi EP singlu un grasījās to izdot bez citu starpniecības, tomēr to tā paša gada decembrī izdeva Domino Records ar nosaukumu "Darts of Pleasure". Grupa pārcēlās uz Zviedriju, lai ierakstītu pirmo albumu. 2004. gada janvārī singls "Take Me Out" sasniedza 3. vietu pārdotāko singlu topā Lielbritānijā. Albums, ar nosaukumu Franz Ferdinand ieguva 3. vietu albumu topā Apvienotajā Karalistē un 12. vietu Austrālijā. Sākumā albums bija diezgan zemu Billboard 200 topā, tomēr pēc Ziemeļamerikas tūres un biežas "Take Me Out" raidīšanas MTV ēterā tas pacēlās līdz 32. vietai un kopā ASV tika pārdots vairāk nekā miljons kopiju. Grupa saņēma vairākas balvas par šo albumu, un tas žurnāla NME skatījumā pat tika atzīts par visu laiku 38. labāko mūzikas albumu. Lielu daļu 2005. gada grupa pavadīja veidojot otro albumu, "You Could Have It So Much Better". Tas tika izdots 3. oktobrī. Sākotnēji tika ieplānots albumu atkal nosaukt par godu grupai, tomēr to beigu beigās noraidīja. Albuma vāks ir veidots pēc līdzības ar 1924. gada Aleksandra Rodčenko veidotu Ļiļas Brikas portretu. Lielbritānijas albumu topā tas ieguva 1. vietu, bet ASV tas bija 8. pārdotākais. Grupa izdeva vairākus singlus, tostarp, iekļaujot dziesmas, kas nebija iekļautas albumā. 2007. gada beigās grupa sāka darbu pie trešā albuma, ar nosaukumu "Tonight: Franz Ferdinand". Tas tiks izdots 2009. gada 26. janvārī. Intervijā avīzei "The Independent" grupa paziņoja, ka albumā būs manāms iespaids no Āfrikas mūzikas. Dziesma ar nosaukumu "Lucid Dreams" bija iekļauta spēles Madden NFL 09 skaņu celiņā. Aptuveni divas nedēļas pirms albuma oficiālās izdošanas tas nejauši tika izdots iTunes un pēc tam izplatījās internetā caur torentiem. Franz Ferdinand (2004) You Could Have It So Much Better (2005) Tonight: Franz Ferdinand (2009) Right Thoughts, Right Words, Right Action (2013) FFS (2015); Franz Ferdinand un Sparks izveidotās supergrupas FFS albums Always Ascending (2018) 1. Franz Ferdinand (2004. gada 9. februāris) 2. You Could Have It So Much Better (2005. gada 3. oktobris) 3. Tonight: Franz Ferdinand (2009. gada 26. janvāris) Oficiālā mājaslapa (angliski) Grupas MySpace lapa (angliski)