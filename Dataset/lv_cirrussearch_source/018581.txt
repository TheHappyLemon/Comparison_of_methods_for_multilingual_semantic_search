Barbara Radzivila (baltkrievu: Барбара Радзівіл; poļu: Barbara Radziwiłłówna) vai Barbara Radvila (lietuviešu: Barbora Radvilaitė, dzimusi 1520. gada 6. decembrī, mirusi 1551. gada 8. maijā) bija Lietuvas dižkunga un Polijas karaļa Sigismunda Augusta sieva, Polijas karaliene (no 1550). Dzimusi vienā no ietekmīgāko Lietuvas dižkunigaitijas augstmaņu Radzivilu ģimenē. Barbaras Radzivilas dzimšanas datums nav precīzi zināms, domājams, ka viņa dzimusi 1520. gada 6. decembrī Viļņā. Bija jaunākais bērns Lietuvas dižkunigaitijas hetmaņa Jura Radzivila (1480—1541) un viņa sievas Barbaras, dzimušas Kolas, ģimenē. Viņas māte bija no Mazpolijas Stulpu dzimtes. Augusi Viļņā, muižā, kas atradās Neres krastā. Labi mācējusi poļu valodu, nav bijusi pārāk dievbijīga, iecietīgi raudzījusies uz reformāciju. 1536. gadā viņas tēvs Rodūnē noslēdza līgumu ar Goštautu ģimeni, pēc kura viņai bija jāapprecas ar Alberta Goštauta dēlu Navahrudakas un Traķu vaivadu Staņislavu Goštautu. Precības notika 1537. gada 17. maijā Geranēnos. 1540. gadā nomira viņas tēvs, bet 1542. gadā pēc īsas slimības pēkšņi nomira arī viņas vīrs. Pēc vīra nāves Barbara ar māti apmetās Geranēnos (netālu no Viļņas, tagad Baltkrievijā). Vēsturnieki domā, ka Sigismunda II Augusta un Barbaras Radzivilas romāns sākās 1543. gadā, valdnieka dēlam apmeklējot Geranēnus. Sigismunda II Augusta sievai Elizabetei 1545. gadā mirstot, Barbaras brālis Nikolajs Radvils Rudais un brālēns Nikolajs Radvils Melnais panāca Sigismunda II Augusta solījumu apprecēties ar Barbaru Radzivilu un 1547. gadā paslepus notika viņu laulības. Pēc laulībām pāris dzīvoja šķirti, līdz 1548. gadā Sigismunds II Augusts, pārņemot Polijas troni, pasludināja par savām laulībām. Barbara Radzivila kronēta 1550. gada 7. maijā. Pēc kronēšanas Barbara smagi saslima. Pēc zinātniskiem pētījumiem, Radzivila varēja sasirgt ar vēzi. Otra Radzivilas nāves versija ir, ka viņu noindēja Sigismunda Augusta māte Bona Sforca. Vikikrātuvē par šo tēmu ir pieejami multivides faili. Skatīt: Barbara Radzivila.