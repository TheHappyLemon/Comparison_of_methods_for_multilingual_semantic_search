Ganerskveinas alveja (Aloe tormentorii) ir alveju ģints suga, kas endēma Maurīcijai Sugu taksonomiski izdala atsevišķā Aloe ģints taksonā Lomatophyllum, kurai pieder aptuveni 18 tuvi radnieciskas Madagaskarā un citās Indijas okeāna rietumu daļas salās sastopamas alvejas. To gaļīgo ogu sēklas ir bez lidspārniņiem, kamēr citu alveju pogaļas izmet sēklas ar lidspārniņiem. Sugas vietējais nosaukums ir mazambron marron. Latīniskais apzīmējums tormentorii ("lielgabals") norāda uz Ganerskveinas salas formu, kur suga sastopama. Tā līdzinās trijstūrainam koka gabalam, kuru ieķīlāja lielgabalā, lai ievadītu šāviņu pareizā trajektorijā. Daudzgadīgs sukulentu augs. Taisnās vai viegli ieliektās lapas ļoti sulīgas, gaļīgas, lancetiskas, novietotas blīvās piezemes rozetēs. Līdzīgi citām alvejām, mazambronas lapu mala dzeloņaina, nereti to klāj sarkanīgs apmalojums. Lai arī alvejas stublājs parasti ir īss, tas laiku pa laikam var sadalīties atvasītēs un vecākiem augiem pat attīstīties par ložņājošu stumbru. Ziedkopu veido garš, konisks ķekars ar daudziem oranži sarkaniem un zaļiem ziediem. Nogatavojušies augļi kalpo par barību Telfēra scinkiem, kuri veicina šīs kritiski apdraudētās alvejas sēklu izplatību. Pirms kolonizācijas Ganerskveinas alveja bija Maurīcijā bieži sastopama suga. Izdzīvojusi nelielajās Raundas un Ganerskveinas saliņās, kur sastopama salīdzinoši sausās vietās. Reintroducēta dabas rezervātā Egretā. The Interantional Plant Names Index: Aloaceae Aloe tormentorii (Marais) World Checklist of Selected Plant Families The Native Plants and Animals of Mauritius. The Mauritian Wildlife Foundation. ISBN 978-999493802-5 Augu ģeogrāfija un daudzveidība. Normunds Priedītis. Zvaigzne. 2008. ISBN 978-9934-0-0829-0