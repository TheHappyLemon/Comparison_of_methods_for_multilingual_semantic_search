"Acis plaši aizvērtas" (angļu: Eyes Wide Shut) ir 1999. gada ASV un Apvienotās Karalistes erotiska psiholoģiskā drāma, kuras režisors, producents un scenārija autors ir Stenlijs Kubriks. Filmā galvenās lomas atveido Toms Krūzs, Nikola Kidmena, Sidnijs Polaks un Marija Ričardsone. Filma balstīta uz 1926. gada Artura Šniclera noveli "Sapņa novele" (Traumnovelle). Filma pārceļ stāstu no 20. gadsimta Vīnes uz 90. gadu Ņujorku. "Acis plaši aizvērtas" ir Kubrika pēdējā filma. Filma ir par seksuāli uzlādētu ārstu Billu Hārfordu (Toms Krūzs), kurš ir šokā, kad uzzin, ka viņa sieva Alise (Nikola Kidmena) pirms gada ir domājusi par dēku ar citu vīrieti. Vēlāk viņš iefiltrējas kādas slepenas organizācijas maskotā orģijā. Filmai pieder Ginesa rekords par garāko nepārtraukto filmas uzņemšanu, to filmēja 400 dienas. 1999. gada 1. martā Kubriks galējo filmas versiju izrādīja Krūzam, Kidmenai un Warner Bros. Sešas dienas vēlāk Kubriks nomira. "Acis plaši aizvērtas" pirmizrādi piedzīvoja 1999. gada 16. jūlijā. Filma saņēma galvenokārt pozitīvas kritiķu atsauksmes. Uzmanību! Turpmākajā tekstā var tikt atklātas nozīmīgas detaļas par filmas saturu! Ārsts Viljams "Bills" Hārfords un viņa sieva Alise dzīvo Ņujorkā kopā ar savu meitu Helēnu. Ziemassvētku ballē, ko rīko pacients Viktors Cīglers, Bills satiekas ar veco medicīnas skolas klasesbiedru Niku Naitingeilu, kurš tagad profesionāli spēlē klavieres. Vecāks ungāru viesis mēģina savaldzināt Alisi, bet divas jaunas modeles mēģina savaldzināt Billu. Vēlāk Viktors izsauc Billu uz savu istabu, kur jauna sieviete Mendija ir pārdozējusi narkotikas. Bills palīdz Mendijai atveseļoties. Nākamajā vakarā, smēķējot marihuānu, Alise un Bills apspriež savus nepiepildītos kārdinājumus. Bills nav greizsirdīgs par citu vīriešu uzmanību Alisei, jo uzskata, ka sievietes ir dabiski uzticīgas. Alise atzīst, ka fantazējusi par jūras spēku virsnieku, kuru satika atvaļinājumā, un apsvēra iespēju pamest Billu un Helēnu. Bills tiek izsaukts uz pacienta māju. Pacienta meita Meriona mēģina savaldzināt Billu, taču viņš pretojas. Pēc aiziešanas no Marionas Bills satiek prostitūtu vārdā Domino. Kad viņam zvana Alise, viņš samaksā Domino par neseksuālu tikšanos un satiek Niku džeza klubā. Niks apraksta maskotu orģiju savrupmājā ārpus Ņujorkas, kurā viņš spēlēs klavieres ar aizsietām acīm. Viņš iedod Billam paroli, lai iekļūtu ballē. Bills dodas uz kostīmu veikalu, kur iznomā kostīmu, lai iederētos orģijā. Bills dodas uz savrupmāju, kur viņš atklāj notiekošu seksuālu rituālu. Kāda sieviete maskā viņu brīdina, ka viņam draud briesmas. Drīz viņš tiek atklāts kā nepiederoša persona un ir spiests novilkt masku. Billam gatavojas piespriest sodu, taču iejaucas sieviete, kas iepriekš viņu brīdināja. Billu atlaiž ar brīdinājumu klusēt, bet sievieti aizved sargi. Atgriežoties mājās, Bills pamodina nemierīgi guļošo Alisi, kura apraksta viņam tikko redzētu erotisku sapni, kurā viņa piedalījās orģijā un nicinoši smējās par savu vīru. Bills klusībā klausās savas sievas stāstu. Mēģinot saprast, kas noticis, Bills dodas uz viesnīcu, kur dzīvo Niks. Viesnīcas darbinieks paziņo, ka Niks ar diviem nepazīstamiem cilvēkiem viesnīcu pametis. Bills dodas atpakaļ uz savrupmāju, kur viņš saņem zīmīti ar brīdinājumu pārtraukt meklējumus. Tajā vakarā Bills mēģina sazvanīt Merionu, bet noliek klausuli, kad atbild viņas līgavainis. Viņš nolemj doties uz Domino dzīvokli, bet tur satiek viņas istabas biedreni Salliju, kura atklāj, ka Domino ir HIV pozitīva. Pēc aiziešanas no dzīvokļa, Bills pamana, ka viņam kāds seko. Ieejot kafejnīcā un lasot avīzi, viņš atklāj, ka bijusī skaistumkaraliene mirusi no pārdozēšanas, un morgā identificē viņu kā Mendiju. Vēlāk Cīglers viņu izsauc un atzīstas, ka ir viens no orģijas viesiem. Viņš atklāj arī, ka otrās paroles nemaz nebija. Cīglers apliecina Billam, ka slepenās biedrības mērķis ir tikai iebiedēt, bet viņi ir spējīgi rīkoties, ja nepieciešams. Bills ir noraizējies par Nika pazušanu un Mendijas nāvi, kuru viņš pareizi identificē kā maskās tērptu orģijas dalībnieci, kura upurēja sevi viņa labā. Cīglers apgalvo, ka Niks ir drošībā un Mendija nomira no nejaušas pārdozēšanas narkotiku atkarības dēļ. Atgriežoties mājās, Bills uz sava spilvena atrod masku, ko viņš bija atstājis savrupmājā. No rīta Bills atklāj Alisei visu, kas ar viņu pēdējās dienās bija noticis. Viņi kopā ar meitu dodas iepirkties Ziemassvētkiem, kur Bills atvainojas Alisei. Alise viņam piedod un atbild, ka viņiem pēc iespējas ātrāk ir jānodarbojas ar seksu. Toms Krūzs — Viljams "Bills" Hārfords Nikola Kidmena — Alise Hārforda Sidnijs Polaks — Viktors Cīglers Tods Fīlds — Niks Naitingeils Marija Ričardsone — Meriona Neitansone Skajs du Monts — Šandors Savošts Rade Šerbedžija — Miličs Tomass Gibsons — Karls Tomass Vinesa Šo — Domino Feja Mastersone — Sallija Alans Kamingss — viesnīcas darbinieks Līlī Sobieski — Miliča meita Leons Vitali — vīrietis sarkanajā apmetnī Džūliena Deivisa — Mendija Medisona Egintone — Helēna Hārforda Ebigeila Guda — noslēpumainā sieviete Darbs pie "Acis plaši aizvērtas" tika uzsākts jau 1968. gadā, kad Kubriks izlasīja Šniclera "Sapņu noveli", meklējot nākamo projektu pēc "2001: Kosmosa odiseja". Kubriku ieinteresēja stāsta adaptācija un viņš, ar žurnālista Džeja Koksa palīdzību, iegādājās tiesības uz to. Nākamajā desmitgadē Kubriks apsvēra "Sapņu noveli" adaptēt kā seksa komēdiju ar Stīvu Mārtinu vai Vudiju Allenu galvenajā lomā. 1980. gados Kubriks galvenajai lomai apsvēra Tomu Henksu, Billu Mariju, Dastinu Hofmanu, Vorenu Bītiju, Albertu Bruksu, Alanu Aldu un Semu Šepardu galvenajai lomai. Kubriks pie projekta atgriezās 1994. gadā, kad nolīga Frederiku Rafaelu kā filmas scenāristu, kā arī mainot stāstu no 20. gadsimta sākuma Vīnes uz 20. gadsimta beigu Ņujorku. Warner Bros. prezidents Terijs Semels lūdza Kubrikam galvenajai lomai iecelt kādu zvaigzni, ko viņš nebija darījis kopš Džeka Nikolsona filmā "Mirdzums". Sākotnēji Kubriks Billa un Alises lomai iecerēja Aleku Boldvinu un Kimu Beisingeri. Krūzs bija Anglijā, jo viņa sieva Kidmena tur filmēja "Lēdijas portrets" (The Portrait of a Lady, 1996) un viņi nolēma apmeklēt Kubriku. Pēc tikšanās Kubriks piešķīra viņiem lomas. Sākotnēji Polaka un Ričardsones lomas bija piešķirtas Hārvijam Keitelam un Dženiferei Džeisonei Lī, bet viņi izstājās no projekta. 2019. gadā tika atklāts, ka noslēpumainās sievietes balsi ierunāja Keita Blanšeta. Filmas filmēšana tika uzsākta 1996. gada novembrī. Kubrika perfekcionisms noveda pie tā, ka scenārija tika pārrakstīts filmēšanas laukumā, un lielāko daļu ainas bija nepieciešams pārfilmēt. Filmēšana ievilkās un tā noslēdzās tikai 1998. gada jūnijā. Ginesa rekordu grāmata atzina "Acis plaši aizvērtas" kā visgarāko nepārtraukto filmēšanas procesu. Ņemot vērā Kubrika bailes no lidošanas, visa filma tika uzņemta Anglijā. Londonas Pinewood Studios studijā tika atveidota Manhatana. Kubrika perfekcionisma dēļ strādniekiem nācās pat doties uz Manhatanu, lai izmērītu ielu platumus un atzīmētu laikrakstu tirdzniecības automātu atrašanās vietas. Filmas oriģinālmūzikas autore ir Džoislina Poka, bet, gluži kā citas Kubrika filmas, "Acis plaši aizvērtas" ir pazīstama ar savu klasiskās mūzikas izmantošanu. Filmas sākumā dzirdama mūzika no Dmitrija Šostakoviča skaņdarba "Valsis Nr.2". Tāpat, filmā ir dzirdama Ģērģa Ligeti, Riharda Vāgnera, Ferenca Lista un Volfganga Amadeja Mocarta mūzika. Daži recenzenti filmu aprakstīja un daļēji reklamēja kā erotisku trilleri, bet citi to apstrīdēja. Papildus stāsta maiņai no Vīnes uz Ņujorku, Kubriks mainīja arī to, ka filma norisinās Ziemassvētku nevis Mardi Gras karnevāla laikā. Filma tiek dēvēta arī par "Ziemassvētku filmu pieaugušajiem". Filmas pirmizrāde ASV notika 1999. gada 16. jūlijā, kur tā kopumā nopelnīja 55,7 miljonus ASV dolāru, kļūstot par otru pelnošāko Kubrika filmu valstī pēc "2001: Kosmosa odiseja". Abas filmas tomēr tiek uzskatītas par finansiāli neveiksmīgām. Filma guva lielākus panākumus ārzemēs un kopumā filma nopelnīja 162,1 miljonu ASV dolāru, kļūstot par pelnošāko Kubrika filmu. Filma saņēma pārsvarā pozitīvas kritiķu atsauksmes. Tīmekļa vietnē Rotten Tomatoes filmai ir 76% vērtējums, bet Metacritic tai vērtējums ir 68 no 100. Vairāk nekā 50 kino kritiķi to atzina par vienu no 1999. gada labākajām filmām. Franču žurnāls Cahiers du Cinéma to iekļāva savā gada 10 labāko filmu sarakstā. Tomēr CinemaScore skatītāju vērtējums skalā no A+ līdz F bija D-. Britu Kinoinstitūts filmu "Acis plaši aizvērtas" ierindoja 19. vietā savā 1990. gadu labāko filmu sarakstā. BBC to nosauca par 61. visu laiku labāko amerikāņu filmu. «Eyes Wide Shut (1999)». Box Office Mojo. Skatīts: 2021. gada 25. augusts. «Longest constant film shoot». Guinness World Records (en-GB). Skatīts: 2021-08-25. Richard Schickel. «Cinema: All Eyes On Them». Time (en-US), 1999-07-05. ISSN 0040-781X. Skatīts: 2024-01-04. «Stanley Kubrick wanted Woody Allen or Bill Murray for Eyes Wide Shut role instead of Tom Cruise, new book reveals». independent.co.uk. 2020-08-11. Skatīts: 2024-01-04. «“This is confidential material. Where did you get it?” Frederic Raphael looks back at Eyes Wide Shut | Sight & Sound». British Film Institute (angļu). 2019-11-22. Skatīts: 2024-01-04. «20 Eye-Opening Facts About Eyes Wide Shut». Mental Floss (en-US). 2019-07-16. Skatīts: 2024-01-04. «Eyes Wide Shut: 20 years on, Stanley Kubrick’s most notorious film is still shrouded in mystery». The Independent (angļu). 2019-09-03. Skatīts: 2024-01-04. «Behind the scenes of Eyes Wide Shut». Entertainment Weekly. 1999-07-23. Arhivēts no oriģināla, laiks: 2013-06-06. Skatīts: 2024-01-04. Hunter Harris. «Cate Blanchett Lent Her ‘Warm and Sensual Voice’ to Eyes Wide Shut». Vulture (angļu), 2019-06-27. Skatīts: 2024-01-04. «Longest constant film shoot». Ginesa rekordu grāmata. Skatīts: 2024-01-04. Jon Ronson. Lost at Sea: The Jon Ronson Mysteries. London : Picador, 2013. ISBN 978-1-4472-6471-2. «13 Juicy Facts About The Making Of Stanley Kubrick's 'Eyes Wide Shut'». HuffPost UK (angļu). 2014-07-18. Skatīts: 2024-01-04. Original Soundtrack - Eyes Wide Shut Album Reviews, Songs & More | AllMusic. Atjaunināts: 2024-01-04 «Eyes Wide Shut». Combustible Celluloid. Skatīts: 2024-01-04. «Eyes Wide Shut Blu-ray Review | High Def Digest». bluray.highdefdigest.com. Skatīts: 2024-01-04. «About Film.Com - The Web Site All AboutFilm!». www.aboutfilm.com. Skatīts: 2024-01-04. «Eyes Wide Shut». Reverse Shot (angļu). Skatīts: 2024-01-04. Alonso Duralde. Have Yourself a Movie Little Christmas. Limelight Editions, 2010. 33. lpp. ISBN 978-0-275-96974-5. «Stanley Kubrick - Box Office». The Numbers. Skatīts: 2024-01-04. Susan King. «Remembering a Difficult Genius». Los Angeles Times (en-US), 2001-06-12. Skatīts: 2024-01-04. «Stanley Kubrick». Box Office Mojo. Skatīts: 2024-01-04. «Eyes Wide Shut - Rotten Tomatoes». www.rottentomatoes.com (angļu). 1999-07-16. Skatīts: 2024-01-04. «Eyes Wide Shut». www.metacritic.com (angļu). Skatīts: 2024-01-04. «'Eyes Wide Shut' DVD Press Release». ign.com. 2000-02-10. Skatīts: 2024-01-04. «Cahiers du Cinema: Top Ten Lists 1951–2009». alumnus.caltech.edu. Arhivēts no oriģināla, laiks: 2012-03-27. Skatīts: 2024-01-04. «90 great films of the 1990s». BFI (angļu). Skatīts: 2024-01-04. «The 100 greatest American films». www.bbc.com. Skatīts: 2024-01-04. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)