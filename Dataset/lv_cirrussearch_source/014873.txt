Rūta Meilutīte (lietuviešu: Rūta Meilutytė; dzimusi 1997. gada 19. martā Kauņā) ir lietuviešu peldētāja, 2012. gada vasaras olimpisko spēļu čempione 100 m brasa distancē. Viņa ir dzīvojusi Anglijā, Plimutā, kur mācījās Plymouth College — vidusskolā, kas īpaši specializējusies jauno peldētāju audzināšanā. 2011. gada Eiropas jaunatnes vasaras olimpisko spēļu festivālā viņa izcīnīja visu trīs kalumu medaļas: zeltu 100 m brasā, sudrabu 50 m brīvajā stilā un bronzu 100 m brīvajā stilā. 2012. gada vasaras olimpiskās spēles bija pirmās lielās starptautiskās sacensības starp pieaugušajiem R. Meilulītes karjerā. Tajās viņa divas reizes laboja valsts rekordu 100 m brasā, pārliecinoši kvalificējoties finālam un pusfinālā uzstādot arī Eiropas rekordu šajā distancē (1:05,21 min). Finālā tikai 15 gadu vecā sportiste guva uzvaru (1:05,47 min), par astoņām sekundes simtdaļām apsteidzot Rebeku Soni no ASV. Šī bija pirmā Lietuvas un Baltijas valstu sportistu izcīnītā olimpiskā medaļa peldēšanā kopš neatkarības atjaunošanas. 100 metru brīvā stila distancē viņa nepārvarēja sacensību pirmo kārtu, ierindojoties 29. vietā. 2013. gada Pasaules čempionātā garajā baseinā viņa izcīnīja zelta medaļu 100 m brasa distancē, pusfinālā arī laboja pasaules rekordu (1:04,35 min). Meilutīte kļuva par pirmo lietuvieti, kas labojusi Pasaules rekordu peldēšanā pēc valsts neatkarības atgūšanas. Meilutītes izcīnītā zelta medaļa bija 500. zelta medaļa Pasaules čempionātā garajā baseinā peldēšanā. 16 gadu un 133 dienu vecumā lietuviete kļuva par jaunāko peldētāju, kas 100 m brasā ir izcīnījusi olimpisko spēļu un Pasaules čempionāta zelta medaļu. Viņa izcīnīja arī sudraba medaļu 50 m brasa distancē. Arī šajā distancē (pusfinālā) lietuviete laboja pasaules rekordu. 2015. gada Pasaules čempionātā izcīnīja sudrabu 100 m brasa distancē. 2016. gada vasaras olimpiskajās spēlēs Riodežaneiro R. Meilutīte 100 m brasa distancē iekļuva finālā, taču ieguva vien 7. vietu. 2019. gada maija sākumā Meilutītei draudēja vismaz viena gada diskvalifikācija par to, ka viņa nebija sasniedzama dopinga pārbaudēs trīs reizes gada laikā (2018. gada aprīlī, 2018. gada augustā un 2019. gada martā). 2019. gada 21. maijā viņa paziņoja par profesionālās sporta karjeras beigām. 2019. gada 21. jūlijā Starptautiskā Peldēšanas federācija oficiāli atstādināja Meilutīti no sacensībām par antidopinga noteikumu pārkāpumu uz diviem gadiem līdz 2021. gada 20. jūlijam. Pēc diskvalifikācijas termiņa beigām viņa tomēr atgriezās peldēšanas sacensībās. 2022. gada Pasaules čempionātā Budapeštā izcīnīja zeltu 50 metros brasā. 100 metru peldējumā brasā viņa izcīnīja bronzas godalgu. 2022. gada Eiropas čempionātā Romā izcīnīja zelta medaļu 50 metru peldējumā brasā. 2022. gada decembrī Pasaules čempionātā īsajā baseinā Melburnā laboja pasaules rekordu 50 metros brasā. 2023. gada Pasaules čempionātā Fukuokā izcīnīja savu trešo zelta medaļu pasaules čempionātos garajā baseinā, uzvarot 100 metru distancē brasā. «Lietuviete Meilutīte 15 gadu vecumā kļūst par olimpisko čempioni». Sportacentrs.com. 2012. gada 30. jūlijā. Skatīts: 2012. gada 30. jūlijā. «Meilutyte lights up Barcelona with world best». Reuters.com. Arhivēts no oriģināla, laiks: 2013. gada 29. jūlijā. Skatīts: 2013. gada 31. jūlijā. Review of Swimming Events[novecojusi saite] «Ruta Meilutyte Facing Potential Doping Suspension for Testing Accessibility Rules». swimmingworldmagazine.com (angļu). 2019. gada 7. maijs. Skatīts: 2023. gada 25. jūlijā. «Rūta Meilutytė ends her professional sports career». lithuaniatribune.com (angļu). 2019. gada 22. maijs. Skatīts: 2023. gada 25. jūlijā. «FINA Doping Panel Decision – Ruta Meilutyte (LTU)». fina.org (angļu). 2019. gada 21. jūlijs. Skatīts: 2023. gada 25. jūlijā. «World Championships: Lithuanian Ruta Meilutyte Wins Gold in the 50m breaststroke 10 Years after Winning Olympic Gold in London». swimmingworldmagazine.com (angļu). 2022. gada 25. jūnijs. Skatīts: 2023. gada 25. jūlijā. «Meilutīte lielajā sportā atgriežas ar uzvaru Eiropas čempionātā». tvnet.lv. 2022. gada 18. augusts. Skatīts: 2023. gada 25. jūlijā. «Three world records fall at FINA short-course world championships». china.org.cn (angļu). 2022. gada 17. decembris. Skatīts: 2023. gada 25. jūlijā. «Meilutīte iegūst zeltu pasaules čempionātā peldēšanā». delfi.lv. 2023. gada 25. jūlijs. Skatīts: 2023. gada 25. jūlijā. Vikikrātuvē par šo tēmu ir pieejami multivides faili. Skatīt: Rūta Meilutīte. Olympedia profils (angliski) Munzüger Sport profils (vāciski) FINA profils (angliski) Swimrankings profils (angliski) SwimSwam profils (angliski)