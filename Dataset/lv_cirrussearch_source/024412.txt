Lūks Robiteils (angļu: Luc Robitaille; dzimis 1966. gada 17. februārī) ir bijušais kanādiešu hokejists, kreisās malas uzbrucējs. Savas karjeras laikā aizvadījis 14 sezonas Nacionālās hokeja līgas klubā Losandželosas "Kings". Spēlējis arī Pitsburgas "Penguins", Ņujorkas "Rangers" un Detroitas "Red Wings", kopā ar "Red Wings" 2002. gadā izcīnot Stenlija kausu. Ar karjeras gaitā gūtajiem 1394 rezultativitātes punktiem Robiteils ir visu laiku rezultatīvākais NHL kreisās malas uzbrucējs. Profesionāļa karjeru Robiteils sāka 1986.—87. gada sezonā NHL vienības Losandželosas "Kings" rindās. Sezonu noslēdzot ar 84 punktiem 79 spēlēs, Kaldera balvas balsojumā viņš apsteidza Ronu Hekstalu. Robiteils ir vienīgais "Kings" hokejists, kurš izcīnījis līgas labākā debitanta titulu. Turpmākajās astoņās sezonās Robiteils atzīmējās ar vismaz 40 vārtu guvumiem katrā. Karjeras rekordu viņš sasniedza 1992.—93. gada sezonā, kad guva 63 vārtus. Ar 1992.—93. gada sezonas gaitā gūtiem 125 punktiem Robiteils uzstādīja jaunu NHL rezultativitātes rekordu starp kreisās malas uzbrucējiem. 1994. gada vasarā Robiteils tika aizmainīts uz Pitsburgas "Penguins", taču jau pēc gada kopā ar Ulfu Samuelsonu Robiteils nokļuva Ņujorkas "Rangers" sastāvā. "Rangers" rindās Robiteils aizvadīja divas sezonas, taču tad tika aizmainīts atpakaļ uz Losandželosas "Kings". 1997.—98. gada sezonā traumas dēļ izlaida virkni spēļu un guva vien 16 vārtus. Turpmākajās trīs sezonas gan uzbrucējs atgriezās savā labākajā formā, gūstot vismaz 36 vārtus katrā no sezonām. 1999. gada janvārī guva 500. vārtus savā NHL karjerā. 2001. gada vasarā Robiteils nepiekrita "Kings" piedāvātajam līgumam, tā vietā noslēdza divu gadu līgumu ar Detroitas "Red Wings" vienību. 2001.—02. gada sezonā Robiteilam beidzot izdevās izcīnīt Stenlija kausu, kad "Red Wings" ar Dominiku Hašeku un Stīvu Aizermenu sastāvā finālsērijā pārspēja Artūra Irbes Karolīnas "Hurricanes". Pēc diviem "Red Wings" sastāvā aizvadītiem gadiem, Lūks atgriezās "Kings" sastāvā. Komandas sastāvā Robiteils aizvadīja divas sezonas, taču tad noslēdza savu profesionālā spēlētāja karjeru. Pēdējo NHL spēli Robiteils aizvadīja 2006. gada 17. aprīlī. "Kings" sastāvā Robiteils aizvadīja kopumā 1079 spēles, kļūstot par otru visu laiku rezultatīvāko komandas spēlētāju aiz Marsela Diona. "Kings" vēlāk iemūžināja Robiteila valkāto 20. numuru. Kanādas hokeja izlases rindās kļuvis par 1994. gada Pasaules čempionu. Eliteprospects profils (angliski) Internet Hockey Database profils (angliski) Hockey-Reference profils (angliski)