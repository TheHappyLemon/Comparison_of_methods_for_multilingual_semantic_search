Andželika Hjūstone (angļu: Anjelica Huston, dzimusi 1951. gada 8. jūlijā) ir amerikāņu aktrise, režisore, producente un bijusī modele. Viņa ir meita režisoram Džonam Hjūstonam un mazmeita aktierim Volteram Hjūstonam. Kinodebiju piedzīvojusi filmā A Walk with Love and Death (1969). Vēlāk pārcēlusies no Londonas un Ņujorku, kur viņa strādāja par modeli visus 70. gadus. Kļuva pazīstama, piedaloties sava tēva režisētajā filmā "Prici ģimenes gods" (Prizzi's Honor, 1985), par ko viņa saņēma Amerikas Kinoakadēmijas balvu kategorijā labākā aktrise otrā plāna lomā. Hjūstone kļuva par trešo no ģimenes pēc vectēva Voltera un tēva Džona, kura ir saņēmusi Kinoakadēmijas balvu. Hjūstone vēl tika nominēta Kinoakadēmijas balvām par filmām Enemies, A Love Story (1989) un The Grifters (1990). Tikusi nominēta BAFTA kino balvām par lomām Vudija Allena filmās "Noziegumi un likumpārkāpumi" (1989) un "Manhatanas slepkavības noslēpums" (1993), kā arī Zelta globusa balvām par lomām filmā "Adamsu ģimene" (1991) un tās turpinājumā "Adamsu ģimenes dārgumi" (1993). Regulāri sadarbojusies ar režisoru Vesu Andersonu, piedaloties viņa filmās "Karaliskie Tenenbaumi" (2001), "Ūdensdzīve ar Stīvu Zisū" (2004), "Ceļojums uz Dardžilingu" (2007) un "Francijas Vēstnesis" (2021). Piedalījusies arī tādās filmās kā "Šis ir "Spinal Tap"" (This Is Spinal Tap, 1984), The Dead (1987), "Raganas" (The Witches, 1990), "Pelnrušķītes stāsts" (Ever After, 1998), Buffalo '66 (1998), "Tēti rīkojas" (Daddy Day Care, 2003), "50/50" (2011) un "Džons Viks 3: Parabellum" (2019). IMDb profils (angliski) Internet Broadway Database profils (angliski) AllMovie profils (angliski)