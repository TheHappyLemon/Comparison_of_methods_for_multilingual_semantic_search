AS "Citadele banka" ir uzņēmumu grupa, kas sniedz finanšu pakalpojumus. Tā ir dibināta 2010. gada 30. jūnijā, nacionalizējot un sadalot Parex banku. 25 % "Citadele banka" akciju īpašnieks ir Eiropas rekonstrukcijas un attīstības banka (EBRD). 22,4 % kapitāldaļu pieder ASV privāta kapitāla uzņēmumam Ripplewood. Pārējie 52,6 % akciju pieder dažādiem investoriem. Bankai ir 44 filiāles Latvijā un 7 citās valstīs — Igaunijā, Vācijā, Zviedrijā. Bankai ir 19 meitas uzņēmumi, kas darbojas dažādos finanšu tirgus sektoros. Tai ir pārstāvniecības Baltijas valstīs, Zviedrijā, Vācijā, Šveicē, Azerbaidžānā, Kazahstānā, Ukrainā, Krievijā un Baltkrievijā. Banka fokusējas uz privātpersonu, mazo un vidējo uzņēmumu apkalpošanu. 2010. gadā Parex bankas aktīvi tika sadalīti divās daļās, un no derīgajiem aktīviem tika izveidots uzņēmums AS "Citadele banka". Faktisko darbību banka sāka 2010. gada 1. augustā. Banku izveidojot, tika pieņemts lēmums banku vēlāk pārdot, lai atgūtu vismaz daļu valsts ieguldījumu bankas glābšanā. Privatizācijas aģentūra ziņoja, ka līdztekus akciju pārdošanas scenārijam tiek analizētas publiskā piedāvājuma iespējas, kā arī iespējas bankas akcijas kotēt biržā. 2014. gada 16. septembrī, noslēdzoties konkursa procedūrai, Latvijas valdība izlēma pārdot sev piederošos 75 % "Citadele banka" akciju uzņēmumam Ripplewood un starptautiskai investoru grupai, ko veidoja 12 investori, no kuriem pazīstamākie bija bijušais ASV Federālo rezervju sistēmas priekšsēdētājs Pols Volkers (Paul Volcker) un bijušais Pasaules bankas prezidents Džeimss Volfensons (James D. Wolfensohn), kā arī hedžfonds Baupost Group. Eiropas Rekonstrukcijas un attīstības banka paturēja savu akciju paketi — 25 % bankas "Citadele" akciju. 2015. gada 20. aprīlī noslēdzās 74,7 miljonu eiro vērtais pārdošanas darījums. 2015. gada 15. oktobrī tika paziņots, ka "Citadele banka" plāno veikt akciju sākotnējo publisko piedāvājumu fondu biržā NASDAQ OMX Riga un Londonas Fondu biržā, bet 11. novembrī sākotnējais publiskais piedāvājums tika atcelts. Banka to pamatoja ar to, ka ir parādījušās alternatīvas finansējuma piesaistei. 2018. gada 29. novembrī tika paziņots, ka "Citadele banka" iegādāsies 12,5 % uzņēmuma Mobilly kapitāldaļu. Mobilly piedāvā mobilos maksājumus par precēm un pakalpojumiem. 20. decembrī Konkurences padome atļāva šo darījumu. 2019. gada 11. decembrī AS "Citadele banka" paziņoja, ka tā iegādāsies Itālijas uzņēmuma UniCredit S.p.A. līzinga operācijas Baltijā: SIA UniCredit Leasing (ar Igaunijas un Lietuvas filiālēm), kā arī tā meitas uzņēmumu SIA UniCredit Insurance Broker (ar Igaunijas filiāli). Darījumu bija paredzēts pabeigt 2020. gada pirmajā ceturksnī, bet noslēdzās 2021. gada 4. janvārī. 2020. gada 10. augustā tika paziņots, ka maksātnespējīgās bankas PNB Banka valsts fondēto pensiju 2. pensiju līmeņa ieguldījumu plānu pārvaldīšanas tiesības ir pārdotas "Citadele banka" meitas uzņēmumam CBL Asset Management. Septembrī "Citadele banka" galvenā biroja ēka Rīgā, Republikas laukumā 2a tika pārdota nekustamā īpašuma ieguldījumu fondam Lords LB Baltic Green Fund (V), turpmāk uzņēmuma darbībai nepieciešamās telpas īrējot. 2021. gada 4. februārī meitas uzņēmuma SIA UniCredit Leasing nosaukums tika mainīts uz SIA Citadele Leasing. 2021. gada 12. martā "Citadele" banka parakstīja līgumu ar likvidējamo ABLV Bank par tai piederošā hipotekārā kredītportfeļa lielākās daļas iegādi 170 miljonu eiro apmērā. Šo darījumu 19. maijā atļāva Finanšu un kapitāla tirgus komisijas padome. 5. jūlijā tika pabeigta darījuma pirmā daļa (hipotekāro kredītu līgumi vairāk nekā 120 miljonu eiro apmērā). 2022. gada 21. janvārī tika paziņots, ka meitas banka Šveicē Kaleido Privatbank tiks pārdota Gibraltārā reģistrētai bankai Trusted Novus Bank Limited. "Citadele" grupas centrālā ēka atrodas vietā, kur agrāk atradās Rīgas citadele. "Citadele" (itāļu: cittadella) burtiskā nozīmē ir neliela pilsēta, varens cietoksnis, galvenais nocietinājums, feodālās pilsētas sirds, kas kalpo arī par administratīvo un kultūras centru. Bankas galvenie pakalpojumu veidi ir norēķinu kontu apkalpošana, maksājumu kartes, noguldījumu produkti privātpersonām un uzņēmumiem, patēriņa kredīti un hipotekārie kredīti, uzņēmumu kreditēšana, garantijas un akreditīvi, izpirkumnoma un faktūrkreditēšana, privātbaņķieru pakalpojumi un Concierge pakalpojumi, dzīvības apdrošināšana, aktīvu pārvaldība, tai skaitā pensiju 2. un 3. līmeņa uzkrājumu pārvaldība un 3. līmeņa slēgtie pensiju fondi uzņēmumiem. Banka agrāk izplatīja American Express kredītkartes Latvijā un Lietuvā. «Latvijas vērtīgākie uzņēmumi». top101.lv. Skatīts: 2021. gada 9. janvārī. «AS „Citadele banka” 2020. gada 3. ceturksnis». Citadele banka. 2020. gada 30. novembrī. Skatīts: 2021. gada 9. janvārī. Bankas Citadele akcijas pārdotas par 74,7 miljoniem eiro Db.lv, 2015. gada 20. aprīlis «Parex bankas restrukturizācija». Privatizācijas aģentūra. Arhivēts no oriģināla, laiks: 2015. gada 10. aprīlī. Skatīts: 2015.04.09. «Privatizācijas aģentūra saņēmusi vairākus investoru piedāvājumus par «Citadeli»». Privatizācijas aģentūra. 2014.05.21. Skatīts: 2015.04.09. «AS "Citadele banka" gada pārskats par 2014. gadu». Citadele. 2015.03.23. Arhivēts no oriģināla, laiks: 2016. gada 5. martā. Skatīts: 2015.04.09. Banka Citadele biržā plāno piesaistīt 115 miljonus eiro; publisko piedāvājumu paredz noslēgt gada beigās Db.lv, Žanete Hāka, 2015. gada 15. oktobris Citadele banka pārceļ IPO uz vēlāku laiku Dienas Bizness, Žanete Hāka, 2015. gada 11. novembris Banka Citadele plāno iegādāties 12,5% Mobilly kapitāldaļu LETA, 2018. gada 29. novembris Citadele papildina līzinga biznesu, iegādājoties UniCredit Leasing Zane Atlāce-Bistere, Dienas Bizness, 11.12.2019 Uzsākts intensīvs PNB bankas aktīvu pārdošanas process Db.lv, 10.08.2020 Pārdota bankas 'Citadele' galvenā biroja ēka DELFI Bizness, 15.09.2020 Citadele iegādāsies hipotekāro kredītu portfeli no likvidējamās ABLV Bank Citadele Group, 2021. gada 12. martā Citadele pārdod meitasbanku Šveicē Db.lv, 21.01.2022 «Citadele». tournet.lv. Skatīts: 2015.04.09. AS "Citadele banka" vietne "Citadele banka" grupas vietne Bankas Citadele pārdošana lsm.lv