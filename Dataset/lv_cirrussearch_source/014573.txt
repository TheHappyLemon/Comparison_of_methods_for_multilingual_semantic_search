Oskars Cibuļskis (dzimis 1988. gada 9. aprīlī Rīgā) ir profesionāls latviešu hokejists, spēlē aizsarga pozīcijā, Latvijas hokeja izlases dalībnieks. Pašlaik (2023) pārstāv Dānijas hokeja līgas klubu Herningas "Blue Fox". O. Cibuļskis ir uzaudzis Ropažos, viņa tēvs Antons Cibuļskis ilgus gadus bija vietējās pašvaldības vadītājs, jaunības gados labā līmenī nodarbojies ar vieglatlētiku, soļošanu, bijis PSRS izlasē. Profesionālā spēlētāja karjeru uzsāka 2004. gadā, kad pievienojās Latvijas hokeja līgas klubam SK Rīga 18. 2005-06 sezonā Cibuļskis spēlēja SK Rīga 20. Tiesa, pāris spēles Cibuļskis aizvadīja arī HK Rīga 2000, kura spēlēja gan Latvijas, gan Baltkrievijas hokeja līgās. 2006.—07. un 2007.—08. gada sezonās Cibuļskis turpināja spēlēt SK Rīgas 20 rindās. 2008.—09. gada sezonu aizvadīja Austrijas hokeja līgas vienībā Zalcburgas "Red Bull", taču tad pievienojās KHL klubam Rīgas "Dinamo". 2009.—10. gada sezonā KHL aizvadīja vien 12 spēles, pārējo sezonu pavadot "Dinamo" fārmklubā Rīgas "Dinamo Juniors". 2010.—11. gada sezonā aizsargs nostiprinājās "Dinamo" sastāvā. 2013.—14. gada sezonā aizvadīja vien 12 spēles, kad guva ceļgala traumu, kas spēlētājam lika izlaist atlikušo sezonas daļu. Rīgas "Dinamo" spēlēja līdz 2017. gadam. Tad pievienojās Čehijas Ekstralīgas klubam Mountfield HK, kurā aizvadīja trīs sezonas. 2020.—2021. gada sezonā pārstāvēja citu Čehijas klubu HC Litvínov. 2021. gadā atrgriezās Rīgas "Dinamo", bet sezonu pabeidza Zviedrijā Brynäs IF sastāvā. 2022.—2023. gada sezonā atkal spēlēja Čehijā, pārstāvot HC Kladno. 2023. gada jūlijā pievienojās Dānijas hokeja līgas klubam Herningas "Blue Fox". Juniora gados piedalījies arī 2005. un 2006. gada Pasaules U-18 junioru čempionātā, kā arī 2007. un 2008. gada Pasaules U-20 junioru čempionātos, 20 spēlēs atzīmējoties ar 4 vārtiem un 9 rezultatīvām piespēlēm. Latvijas izlases sastāvā debitējis 2006. gada 11. oktobrī. Pasaules čempionātā pirmo reizi spēlēja 2011. gadā. Latvijas izlasi pārstāvējis deviņos Pasaules čempionātos un 2022. gada ziemas olimpiskajās spēlēs. 2023. gada Pasaules čempionātā izcīnīja bronzas medaļu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski) Rīgas "Dinamo" profils Arhivēts 2010. gada 20. novembrī, Wayback Machine vietnē. Latvijas Hokeja federācijas profils