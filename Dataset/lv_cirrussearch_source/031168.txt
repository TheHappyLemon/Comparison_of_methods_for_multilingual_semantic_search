Artūrs Zeiss-Inkvarts (vācu: Arthur Seyß-Inquart, dzimis 1892. gada 22. jūlijā, miris 1946. gada 16. oktobrī) bija austriešu izcelsmes vācu Trešā reiha laika politiķis. Dzimis Čehijā, skolas direktora ģimenē. No 1934. gada darbojās Kurta Šušniga Austrijas valdībā. 1938. gada februārī Vācijas draudu rezultātā Šušnigs iecēla Zeisu-Inkvartu par Austrijas iekšlietu ministru. Divas dienas pirms Austrijas anšlusa no 1938. gada 11. marta līdz 13. martam Zeiss-Inkvarts pildīja Austrijas kanclera pienākumus un parakstīja likumu par Austrijas iekļaušanu Vācijā. Otrā pasaules kara laikā kā Hansa Franka vietnieks Zeiss-Inkvarts darbojās Ģenerālgubernatūrā, no 1940. gada maija veica Nīderlandes reihskomisāra pienākumus. Nirnbergas procesā atzīts par vainīgu noziegumos pret cilvēci un sodīts ar nāvi. Vikikrātuvē par šo tēmu ir pieejami multivides faili. Skatīt: Artūrs Zeiss-Inkvarts. Encyclopædia Britannica raksts (angliski) Brockhaus Enzyklopädie raksts (vāciski)