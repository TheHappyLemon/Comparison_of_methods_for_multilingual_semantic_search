Slaidkāju dzimta (Pedetidae) ir viena no grauzēju kārtas (Rodentia) dzimtām, kas apvieno divas mūsdienās dzīvojošas un vairākas aizvēsturiskās sugas. Abas mūsdienās dzīvojošās sugas pieder slaidkāju ģintij (Pedetes). Tās galvenokārt izplatītas Dienvidāfrikas reģionā, bet sastopamas arī Kenijā, Tanzānijā un Ugandā. Aizvēsturiskās sugas, kā liecina atrastās slaidkāju fosilijas, bijušas izplatītas daudz plašākā reģionā, un ziemeļu virzienā areāls sasniedza Turciju un Grieķiju. Mūsdienās dzīvojošie slaidkāji ir liela auguma, īpatnēja izskata grauzēji, kas atgādina gan trusi, gan ķenguru. Tiem ir ļoti garas un spēcīgas pakaļkājas, gara, pūkaina aste un garas ausis. Priekškājas īsas ar asiem nagiem, kas piemēroti zemes rakšanai. Vibrisi jeb taustes mati un skropstas garas. Kažoka matojums ļoti mīksts, krāsa mugurpusē sārti brūna vai pelēka, apakšpusē brūngani balta, kuplā aste ar melnu galu. Abas sugas apmēram vienādi lielas. Ķermeņa garums (bez astes) 27—42 cm, astes garums 30—47 cm, svars līdz 4 kg. Senākās zināmās slaidkāju fosilijas no miocēna sākuma (apmēram 16 milj. gadus vecas) atrastas Namībijā. Šie aizvēsturiskie grauzēji bija apmēram par vienu trešdaļu mazāki nekā mūsdienās dzīvojošie slaidkāji. Lielāka auguma, mūsdienu slaidkājiem līdzīgāki dzīvnieki attīstījās vēlāk — miocēna beigās (Austrumāfrikā). Fosilijas ir atrastas arī Kāpzemē (pliocēna sākums) un Zimbabvē (pleistocēns). Slaidkāju dzimta (Pedetidae) ģints: Slaidkāji (Pedetes) Austrumāfrikas slaidkājis (Pedetes surdaster) Kāpzemes slaidkājis (Pedetes capensis) †Pedetes gracilis †Pedetes hagenstadti †Pedetes laetoliensis ģints: †Megapedetes †Megapedetes aegaeus †Megapedetes gariepensis †Megapedetes pentadactylus †Megapedetes pickfordi ģints: †Oldrichpedetes †Oldrichpedetes brigitteae †Oldrichpedetes fejfari †Oldrichpedetes pickfordi †Oldrichpedetes praecursor ģints: †Parapedetes †Parapedetes namaquensis ģints: †Propedetes †Propedetes efeldensis †Propedetes laetoliensis ģints: †Rusingapedetes †Rusingapedetes tsujikawai Mammal Species of the World: Family Pedetidae M. Pickford and P. Mein (2011). "New Pedetidae (Rodentia: Mammalia) from the Mio-Pliocene of Africa". Estudios Geológicos 67 (2): 455–469. doi:10.3989/egeol.40714.202. «Rodents: Family Pedetidae». Arhivēts no oriģināla, laiks: 2019. gada 13. maijā. Skatīts: 2019. gada 13. maijā. ADW: Pedetidae New Pedetidae (Rodentia: Mammalia) from the Mio-Pliocene of Africa McKenna, M.C. and Bell, S.K. 1997. Classification of Mammals: Above the species level. New York: Columbia University Press, 631 pp. ISBN 978-0-231-11013-6 Encyclopedia: Springhares (Pedetidae) «Namibia's kangaroo». Arhivēts no oriģināla, laiks: 2019. gada 13. maijā. Skatīts: 2019. gada 13. maijā. Britannica: Pedetidae