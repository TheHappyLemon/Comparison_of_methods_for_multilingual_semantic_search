Nene (portugāļu: Nenê; dzimis Maibiners Rodnijs Ilarju (Maybyner Rodney Hilário) 1982. gada 13. septembrī) ir profesionāls brazīļu basketbolists, spēlē spēka uzbrucēja un centra pozīcijā. Pašlaik (2014) pārstāv NBA klubu Vašingtonas "Wizards". Karjeru uzsācis Brazīlijā kluba "Vasco da Gama" sastāvā. 2002. gada NBA draftā viņu Ņujorkas "Knicks" izraudzījās pirmajā kārtā ar kopējo 7. kārtas numuru, taču pēc drafta viņš tika aizmainīts uz Denveras "Nuggets". Debijas sezonā viņš tika iekļauts līgas simboliskajā debitantu pirmajā izlasē. Tāpat 2003. gadā viņš savu vārdu nomainīja uz Nene (no portugāļu: ' ‘mazulis’). Līdz šim viņam individuāli veiksmīgākās ir bijušas 2008.—2009. un 2010.—2011. gada sezona, kad viņš vidēji spēlē guva attiecīgi 14,6 un 14,5 punktus. Nene izlaida gandrīz visu 2005.—2006. gada sezonu (piedalījās tikai vienā spēlē) pēc gūtas traumas. Tāpat izlaida lielu daļu 2007.—2008. gada sezonas, kad izlēma uz laiku pārtraukt spēlēt, lai uzlabotos veselība. 2010.—2011. gada sezonā viņš bija līgas precīzākais metienu no spēles realizētājs (61,5%). 2012. gada martā trīs komandu savstarpēja darījuma rezultātā nonāca Vašingtonas "Wizards". «2010-11 Field Goals Leaders». NBA.com. Arhivēts no oriģināla, laiks: 2011. gada 20. augustā. Skatīts: 2012. gada 23. janvārī. NBA profils (angliski) Basketball Reference profils (angliski)