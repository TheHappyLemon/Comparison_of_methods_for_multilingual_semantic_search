Kingmena rifs (angļu: Kingman Reef) ir lielākoties iegrimis, neapdzīvots tropiskais atols Klusā okeāna centrālajā daļā nedaudz uz ziemeļiem no ekvatora. Kingmena rifs pieder pie Laina salām un ir to galējais ziemeļu punkts. Tuvākā sala ir Palmiras atols 65 km attālumā. Kingmena rifs ir Amerikas Savienoto Valstu neinkorporēta teritorija, ko pārvalda ASV Jūras kara flote no Vašingtonas. Statistiski rifs ietilpst ASV Mazajās Aizjūras Salās. Atols ir slēgts apmeklētājiem. Tā kopējā platība rifa aptvērumā ir 76 km², bet tikai niecīga daļa rifa austrumos paceļas virs jūras līmeņa un sauszemes platība ir mazāka par 0,01 km². Citi, senāk lietotie, Kingmena rifa nosaukumi bija Keldju rifs (Caldew Reef), Marijas sēklis (Maria Shoal) un Kreina sēklis (Crane Shoal). Kingmena rifu 1789. gadā atklāja amerikāņu kapteinis Edmunds Fenings (Edmund Fanning) ar kuģi Betsey. Kapteinis V. E. Kingmens (W. E. Kingmann) rifu aprakstīja 1853. gadā no kuģa Shooting Star. ASV izvirzīja savas pretenzijas uz šo atolu ar nosaukumu Dendžera rifs (Danger Reef) 1856. gadā, pamatojoties uz Gvano salu aktu, lai arī uz rifa nekādu gvano iegulu nebija. Formāli ASV rifu anektēja 1922. gada 10. maijā ar nosaukumu "Kingmena rifs". 20. gadsimta 30. gados Kingmena rifs tika izmantots kā aviokompānijas PanAm lidojošo laivu pusceļa pieturas punkts lidojumos starp Havaju salām un ASV Samoa. Vikikrātuvē par šo tēmu ir pieejami multivides faili. Skatīt: Kingmena rifs. Encyclopædia Britannica raksts (angliski) https://web.archive.org/web/20120511121850/http://janeresture.com/kingman_reef/index.htm