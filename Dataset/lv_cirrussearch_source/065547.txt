Simelue (indonēziešu: Pulau Simeulue, aču: Pulo Simeuluë) ir Indonēzijai piederoša sala Indijas okeānā. Administratīvi ietilpst Ačehas reģionā, kur veido atsevišķu apriņķi. Lielākā apdzīvotā vieta ir Sinabana (28 927 iedzīvotāji) salas dienvidaustrumos. Lielākā daļa iedzīvotāju ir simaluri, kas radniecīgi tālāk dienvidos esošās Niasas salas iedzīvotājiem. Sala izvietojusies Indonēzijas rietumdaļā, 130 km platais Mentavaju šaurums to atdala no Sumatras krasta austrumos. Piekrastē vairākas mazākas saliņas, kas administratīvi pakļautas Simelues apriņķim. Salas reljefs paugurains, valda tropiskais klimats. Ainavā dominē tropiskie lietusmeži. Sala eiropiešiem vēsturiski zināma kā Vepru sala (Hog Island), kur piestāja kuģi, kas meklēja ostas Sumatras rietumkrastā garšvielu iepirkšanai. 2004. gada Indijas okeāna zemestrīces epicentrs atradās tieši pie salas dienvidu krasta 30 km dziļumā un salas rietumu krasts pacēlās par 2 metriem. Lai arī zemestrīces izraisītais cunami nodarīja ievērojamus postījumus, salā gāja bojā tikai seši cilvēki — pēc postošās 1907. gada zemestrīces salas iedzīvotājiem bija izveidojusies tā sauktā smong zinība, kas noteiktu pazīmju gadījumā lika steigšus meklēt augstāku vietu. Notices of the Indian Archipelago & Adjacent Countries Smong: The Tsunami Story Vikikrātuvē par šo tēmu ir pieejami multivides faili. Skatīt: Simelue. Encyclopædia Britannica raksts (angliski)