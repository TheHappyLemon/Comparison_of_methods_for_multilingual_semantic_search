1991. gada barikāžu dalībnieka piemiņas zīme ir Latvijas Republikas valsts apbalvojums, ko regulē 1999. gada likums "Par 1991.gada barikāžu dalībnieka piemiņas zīmi". To piešķir barikāžu aizsardzības dalībniekiem par 1991. gada janvārī un augustā parādīto drošsirdību, pašaizliedzību un iniciatīvu, par ieguldījumu organizatoriskajā un apgādes darbā, kā arī tām personām, kuras morāli un materiāli atbalstīja 1991. gada barikāžu dalībniekus. Piemiņas zīme ir ar ozollapām vainagota vairoga veida medaļa 4 cm diametrā, uz kuras attēlots lauva, kas tur mazāku vairogu ar sakrustotām atslēgām. Virs pamatvairoga ir uzraksts "LR 1991", bet piemiņas zīmes otrajā pusē — uzraksts "Par Latviju" un piemiņas zīmes numurs. Medaļas ir piestiprinātas uz sarkanbaltsarkanas 30 mm platas lentes. Apbalvojuma komplektā ietilpst arī ikdienā nēsājamā piemiņas zīmes mazā nozīmīte (20 mm diametrā), kas vizuāli atgādina lielo medaļu. Ar piemiņas zīmi apbalvotajām personām tiek izsniegta apliecība, kuru parakstījis Latvijas Republikas Saeimas priekšsēdētājs un 1991.gada barikāžu dalībnieku piemiņas zīmes valdes locekļi un kura apstiprināta ar valdes zīmogu. Piemiņas zīmi piešķīra 1991.gada barikāžu dalībnieku piemiņas zīmes valde, kuras sastāvā ir Saeimas priekšsēdētājs un Saeimas priekšsēdētāja aicināti četri valdes locekļi. Valdes priekšsēdētājs un valdes locekļi savus pienākumus pilda sabiedriskā kārtā, nesaņemot par to atalgojumu. Ierosinājumu par apbalvošanu ar piemiņas zīmi valdei varēja iesniegt jebkura persona, sniedzot to nopelnu aprakstu, par kuriem tiek ierosināts apbalvot. 1996. gada 20. janvārī "1991.gada barikāžu dalībnieku atklātais sabiedriskais fonds" sāka piešķirt 1991.gada barikāžu dalībnieka piemiņas zīmes. 1999. gada 29. aprīlī LR Saeima pieņēma likumu "Par 1991.gada barikāžu dalībnieka piemiņas zīmi", kas regulēja par 1991.gada barikāžu dalībnieka piemiņas zīmju piešķiršanu un noteica, ka tā ir Latvijas Republikas valsts apbalvojums. Valdes lēmumi par piemiņas zīmes piešķiršanu tiek publicēti LR oficiālajā laikrakstā "Latvijas Vēstnesis". Medaļu nēsā svētkos un svinīgos gadījumos pie attiecīga apģērba un ja to prasa pasākuma protokols. Piemiņas zīme nēsājama aiz augstākiem Latvijas Republikas apbalvojumiem, ja personai šādi apbalvojumi piešķirti. Ikdienā atsevišķos gadījumos nēsā piemiņas zīmes mazo nozīmīti. Pēc 1991.gada barikāžu dalībnieku biedrības valdes priekšsēdētāja Renāra Zaļā uzskata, daudzus sarakstus ar Barikāžu aizstāvju vārdiem iznīcināja 1991. gada Augusta puča dienās, jo pastāvēja draudi, ka PSRS varas noturēšanās gadījumā pret šiem cilvēkiem varētu īstenot represijas. Līdz 2008. gada 31.decembrim Latvijas pašvaldības, bijušie Latvijas Tautas frontes vadītāji un aktīvisti, barikāžu aizstāvēšanu atbalstošie organizāciju vadītāji un privātpersonas varēja iesniegt pieteikumus barikāžu dalībnieku apbalvošanai ar «1991.gada barikāžu dalībnieku piemiņas zīmēm». Tā ir vienīgais Latvijas valsts apbalvojums, kuru piešķir arī pēc nāves un nodod glabāšanai tuviniekiem. Pavisam ar piemiņas zīmi ir apbalvoti 31119 barikāžu dalībnieki. Valsts apbalvojumu likums 2004. gada 24. martā «1991.gada barikāžu dalībnieka piemiņas zīme». Arhivēts no oriģināla, laiks: 2011. gada 12. maijā. Skatīts: 2011. gada 23. aprīlī. 1991.gada barikāžu dalībnieku biedrības aicinājums laikrakstā "Diena" 2008. gada 1. decembrī 1991. gada barikāžu dalībnieka piemiņas zīme 1991.gada barikāžu dalībnieka piemiņas zīme - Latvijas Republikas Saeimas mājas lapa