Zagrebas "Medveščak" (KHL Medveščak) ir hokeja klubs, kas bāzēts Zagrebā, Horvātijā un pašlaik spēlē EBEL līgā. Komanda tika dibināta 1961. gadā, uzsākot spēlēt Dienvidslāvijas hokeja līgā. 1971. gadā tika uzbūvēta Dom Sportova ledus halle. "Medveščak" bija vidusmēra komanda, tā arī ne reizi neizcīnot Dienvidslāvijas čempiones titulu. 1980. gadu vidū komanda nokļuva finansiālās grūtībās un 1985. gadā teju zaudēja vietu līgā. 1986. gadā komanda ieguva jaunus īpašniekus, kas pārveidoja klubu, piesaistot tam virkni spēcīgu spēlētāju, tostarp agrāko PSRS izlases uzbrucēju Vjačeslavu Aņisinu. Tādējādi komanda no 1989. līdz 1991. gadam trīsreiz kļuva par līgas čempioni. Izjūkot Dienvidslāvijai un komandai zaudējot jauniegūtos īpašniekus, "Medveščak" kļuva par amatieru komandu, kas spēlēja Horvātijas līgā. Komanda izcīnīja virkni līgas čempiones titulu, līdz 2007. gadā, meklējot spēcīgāku līgu, pievienojās Slovēnijas hokeja līgai, taču divus gadus vēlāk sāka spēlēt Austrijas hokeja līgā. 2013. gada 29. aprīlī KHL vadība paziņoja, ka nākamsezon līgā startēs arī Zagrebas klubs. KHL komanda gan aizvadīja tikai četras sezonas, pēc tam atgriežoties EBEL dalībnieču pulkā. Visvairāk gūto vārtu sezonā: Džonatans Čīčū, 19 (2013.—14.) Visvairāk rezultatīvo piespēļu sezonā: Frensiss Parē, 26 (2016.—17.) Visvairāk gūto punktu sezonā: Paskāls Peletjē, 39 (2014.—15.) Visvairāk soda minūšu sezonā: Aleksandrs Boldučs, 120 (2016.—17.) Visvairāk gūto punktu sezonā, starp aizsargiem: Marks Katičs, 26 (2016.—17.) Kluba oficiālā mājaslapa