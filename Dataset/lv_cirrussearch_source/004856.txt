Cekulsīļi jeb cekulainie sīļi (Cyanocorax) ir zvirbuļveidīgo (Passeriformes) kārtas viena no vārnu dzimtas (Corvidae) ģintīm, kas apvieno 17 mūsdienās dzīvojošas sugas. Cekulsīļi ir izplatīti visā Centrālamerikā un Dienvidamerikas ziemeļos, bet divas sugas sastopamas arī ASV dienvidos. Tie galvenokārt dzīvo zemienēs, izņemot inku sīli (Cyanocorax yncas), kas ir tipisks kalnu iemītnieks. Ģints zinātniskais nosaukums Cyano cēlies no grieķu valodas vārda — κυανοξ (kuanos), kas latviski nozīmē tumši zils, bet vārds corax (korax) nozīmē krauklis. Cekulsīļi ir liela auguma putni, salīdzinot ar citiem Centrālamerikas putniem, izņemot oropendolas (Psarocolius) un dažas kotingu (Cotingidae) sugas. Tie ir masīvāki par mazajiem sīļiem (Cyanolyca), kas arī dzīvo Centrālamerikā. Lielākajai daļai cekulsīļu ir cekuls. Reizēm cekuls ir pavisam necils, bet vislielākais un izteiskmīgākais cekuls ir sprogainā cekula sīlim (Cyanocorax cristatellus). Visus cekulsīļus nosacīti var iedalīt 2 lielās grupās: liela auguma cekulsīļos un mazākos cekulsīļos. Lielākie cekulsīļi parasti ir ar tumšām acīm un gandrīz vienkrāsaini, bet mazākajiem acis ir gaišas un apspalvojums daudzkrāsaināks. Visi cekulsīļi ir droši, ziņkārīgi un skaļi putni, tie parasti veido nelielus ģimenes barus, līdz 6—8 putniem. Cekulsīļu ģints (Cyanocorax) Azūrzilais sīlis (Cyanocorax caeruleus) Baltastes sīlis (Cyanocorax mystacalis) Baltgalvas sīlis (Cyanocorax cyanopogon) Cekulainais sīlis (Cyanocorax dickeyi) Inku sīlis (Cyanocorax yncas) Jukatanas sīlis (Cyanocorax yucatanicus) Kajennas sīlis (Cyanocorax cayanus) Melnkrūšu sīlis (Cyanocorax affinis) Purpura sīlis (Cyanocorax cyanomelas) Sanblasas sīlis (Cyanocorax sanblasianus) Samta cekula sīlis (Cyanocorax chrysops) Sprogainā cekula sīlis (Cyanocorax cristatellus) Spurainā cekula sīlis (Cyanocorax melanocyaneus) Violetais sīlis (Cyanocorax violaceus) Zaļais sīlis (Cyanocorax luxuosus) Zilgalvas sīlis (Cyanocorax heilprini) Zilmuguras sīlis (Cyanocorax beecheii) World Bird List: Crows, mudnesters & birds-of-paradise, 2020 Holloway, Joel Ellis (2003). Dictionary of Birds of the United States: Scientific and Common Names. Timber Press. p. 79. ISBN 978-0-88192-600-2. Field Guide to the Songbirds of South America: The Passerines