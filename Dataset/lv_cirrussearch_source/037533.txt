Vampīrzivtiņa (Danionella dracula) ir sīciņa zebrzivju dzimtas (Danionidae) saldūdens zivs, kas sastopama Mjanmas ziemeļdaļā. Vampīrzivtiņa tika atklāta 2007. gadā, un tās vienīgā zināmā savvaļas dzīvotne joprojām ir neliela tērcīte starp Mogaunu un Tanai, Mjičinas reģionā. Savu nosaukumu vampīrzivtiņa ieguvusi, pateicoties tās neparastajiem "ilkņiem" — tēviņam augšžoklī ir divi nelieli izaugumi, kas atgādina klasiskā filmu tēla — vampīra — asos ilkņus. Novērots, ka tēviņi šos ilkņus izmanto savstarpējās cīņās. Vampīrzivtiņa ir ļoti maza, un lielākie īpatņi sasniedz 17 mm. Tā ir gandrīz pilnībā caurspīdīga, izņemot acis. Cauri miesai var redzēt mugurkaulu un iekšējos orgānus, tai nav zvīņu, nav taustekļu un nav sānu līnijas. Ķermenis slaids, galva un acis proporcionāli lielas. Lieliem tēviņiem lielāko daļu ķermeņa augšpusē aizņem proporcionāli milzīgais augšžoklis. Kopumā zivtiņa atgādina citu lielāku zivju kāpurus, un tās vienkāršais skelets sastāv no skrimšļiem. Vampīrzivtiņas priekšteči zaudēja īstos zobus pirms apmēram 50 milj. gadiem, bet augšžokļa kaulainie izaugumi, kas atgādina ilkņus, attīstījās pirms 30 milj. gadiem. Šai sugai raksturīgs dzimumu dimorfisms — mātītei, salīdzinot ar tēviņu, nav tik izteikti ilkņi, tai ir arī lielāks vēders, tās nav tik slaidas kā tēviņi. Vampīrzivtiņas barošanās ieradumi savvaļā nav zināmi, bet nebrīvē, akvārijā, tā barojas ar garneļu kāpuriem, nelielām nematodēm un akvārija zivtiņu sauso barību. Vamīrzivtiņa sasniedz dzimumbriedumu pirms tās ķermenis ir pilnībā attīstījies. Zinātnieki uzskata, ka tas ir tādēļ, ka jaunākie tēviņi ir seksuāli aktīvāki un veiksmīgāki kā partneri. FIshBase: Danionella dracula Britz, Conway & Rüber, 2009 Seriously Fish: Danionella dracula Spectacular morphological novelty in a miniature cyprinid fish, Danionella dracula n. sp. BBC News: 'Dracula' fish shows baby teeth Roberts, Tyson R. (1986). "Danionella translucida, a new genus and species of cyprinid fish from Burma, one of the smallest living vertebrates". Environmental Biology of Fishes. 16 (4): 231–241. doi:10.1007/BF00842977 Āzijā atklāta zivs-vampīrs un plikpaurains putns Kādā Birmas upē atrasta zivs-vampīrs[novecojusi saite] ARKive: Dracula minnow (Danionella dracula) IUCN: Danionella dracula