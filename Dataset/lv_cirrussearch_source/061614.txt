Nikolajs Patruševs (krievu: Никола́й Плато́нович Па́трушев; 1951) ir Krievijas valsts un drošības dienestu darbinieks, Krievijas Federācijas Drošības padomes sekretārs, armijas ģenerālis. Bijušais Krievijas federālā drošības dienesta direktors (1999—2008). Dzimis 1951. gada 11. jūlijā Ļeņingradā PSRS kara flotes virsnieka ģimenē. 1974. gadā Nikolajs Patruševs absolvēja Ļeņingradas Kuģu būves institūtu un sāka strādāt par inženieri institūta projektēšanas birojā, bet jau 1975. gadā viņš sāka darboties PSRS Valsts drošības komitejā, bija VDK Ļeņingradas kontrabandas apkarošanas nodaļas vadītājs. Pēc PSRS sabrukuma Nikolajs Patruševs bija Karēlijas Republikas drošības ministrs (1992—1994), tad Federālā pretizlūkošanas dienesta Iekšējās drošības dienesta vadītājs Maskavā (1994—1998). 1998. gada maijā viņu iecēla par Krievijas Federācijas prezidenta Borisa Jeļcina administrācijas Galvenās kontroles pārvaldes priekšnieku, tā paša gada augustā par Krievijas Federācijas prezidenta administrācijas vadītāja vietnieku. 1998. gada oktobrī viņu iecēla par Krievijas Federālā drošības dienesta (FSB) direktora Vladimira Putina vietnieku un Ekonomiskās drošības departamenta vadītāju, 1999. gada aprīlī par FSB direktora Putina 1. vietnieku. Kad 1999. gada 9. augustā Putins kļuva par Krievijas Federācijas valdības vadītāju, viņš Patruševu iecēla savā vietā par FSB direktoru un no 2001. gada janvāra Patruševs vadīja Pretterorisma operāciju štābu Ziemeļkaukāzā. 2008. gada 9. maijā jaunais Krievijas Federācijas prezidents Dmitrijs Medvedevs Patruševu atbrīvoja no FSB direktora amata un 12. maijā iecēla par Krievijas Federācijas Drošības padomes sekretāru. Vikikrātuvē par šo tēmu ir pieejami multivides faili. Skatīt: Nikolajs Patruševs. Krievijas Lielās enciklopēdijas raksts (krieviski)