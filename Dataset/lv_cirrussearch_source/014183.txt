Nails Jakupovs (krievu: Наиль Раилович Якупов, tatāru: Nail Rail ulı Yakupov; dzimis 1993. gada 6. oktobrī) ir tatāru izcelsmes krievu hokejists. Pašlaik (2020) Jakupovs spēlē KHL kluba Omskas "Avangard" sastāvā. Uzaudzis Ņižņekamskā, turpat Jakupovs uzsāka arī savas hokejista gaitas. 2009.—10. sezonā uzbrucējs spēlēja MHL līgas kluba Ņižņekamskas "Reaktor" sastāvā. 2010. gada vasarā Jakupovs pārcēlās uz Ziemeļameriku, kur nākamās divas sezonas aizvadīja Ontārio hokeja līgas kluba Sarnijas "Sting" sastāvā, abās sezonas esot viens no visas līgas rezultatīvākajiem spēlētājiem. 2012. gada NHL draftā Jakupovu ar kopējo pirmo numuru izvēlējās Edmontonas "Oilers". 2012.—13. gada NHL lokauta laikā uzbrucējs spēlēja KHL klubā Ņižņekamskas "Ņeftehimik", taču sākoties NHL sezonai debitēja "Oilers" sastāvā. Turpmākajās sezonās bija starp rezultativākajiem komandas spēlētājiem. īsi pirms 2016.—17. gada sezonas sākuma tika aizmainīts uz Sentluisas "Blues". 2017. gada vasarā noslēdza viena gada līgumu ar Kolorādo "Avalanche", taču gadu vēlāk atgriezās Eiropā, pievienojoties Sanktpēterburgas SKA. Pēc divām SKA sastāvā aizvadītām sezonām, 2020. gada maijā Jakupovs tika aizmainīts uz Podoļskas "Vitjaz", taču jau mēnesi vēlāk nonāca Habarovskas "Amur" paspārnē. Oktobrī hokejists tika aizmainīts jau uz Omskas "Avangard" rindām. Krievijas izlases rindās spēlējis 2012. un 2013. gada Pasaules čempionātā junioriem, tajos izcīnot attiecīgi sudraba un bronzas medaļas. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)