Cepamais pulveris ir ķīmisks mīklas irdinātājs, kas sastāv no skābu un sārmainu vielu, kā arī inertas vielas pulverveida maisījuma — parasti no vienādās daļās sajauktas dzeramās sodas, citronskābes un cietes vai miltiem. Bieži cepamajam pulverim pievienotas citas vielas, piemēram, difosfāti. Sodai un citronskābei savstarpēji reaģējot, mīklā rodas ogļskābās gāzes burbulīši. Inerto vielu pievieno, lai tā uzsūktu mitrumu un aktīvās vielas nesāktu reaģēt priekšlaicīgi. Cepamais pulveris, tāpat kā raugs, liek mīklai izcelties, taču darbojas ātrāk kā raugs, tāpēc to izmanto mīklās, kas nav pietiekami elastīgas, lai ilgstoši sevī noturētu gāzi, kā arī gadījumos, kad nav vēlama rauga radītā garša. Gadījumos, kad mīkla ir ļoti skāba, cepamajā pulverī esošās skābes var neizreaģēt, radot nepatīkamu piegaršu, tāpēc šādos gadījumos pievieno papildu daudzumu sodas. Cepamo pulveri var aizstāt, pievienojot dzeramajai sodai kādu skābi saturošu produktu, piemēram, kefīru, jogurtu, rūgušpienu, etiķi vai citronu sulu. Atšķirībā no cepamā pulvera, šādā maisījumā reakcija notiek ātrāk, tāpēc mīkla ātri jāizcep, turklāt, pievienojot par daudz sodas, arī šajā gadījumā var rasties nepatīkama piegarša. Tāpat daudzos gadījumos cepamo pulveri var aizstāt ar briežraga sāli. Difosfāti Vai cepot ar sodu tāds pats efekts kā ar cepamo pulveri