"Panika pie Nokarenās klints" (angļu: Picnic at Hanging Rock) ir 1975. gada Austrālijas mistērijas filma, kuras režisors ir Pīters Vīrs. Filmā galvenās lomas atveido Reičela Robertsa, Dominiks Gvards, Helēna Morsa un Džeki Vīvere. Filma ir balstīta uz Džoanas Lindsijas 1967. gada romānu ar tādu pašu nosaukumu. Filma stāsta par četru skolnieču un viņu skolotājas pazušanu 1900. gada Valentīndienā pie Hanging Rock klints Austrālijā. Filmas "Panika pie Nokarenās klints" pirmizrāde notika 1975. gada 8. augustā. Filma bija gan kritiski, gan komerciāli veiksmīga un radīja starptautisku uzmanību "Austrālijas jaunā viļņa" kustībai. Kritiķi īpaši slavēja filmas vizuālo stilu un mūziku. Vairāku kritiķu vērtējumā tā ir atzīta par vienu no visu laiku labākajām Austrālijas filmām. Tīmekļa vietnē Rotten Tomatoes filmai ir 91% vērtējums. Uzmanību! Turpmākajā tekstā var tikt atklātas nozīmīgas detaļas par filmas saturu! 1900. gadā, Valentīna dienā Epljardas privātās meiteņu skolā tiek organizēts pikniks pie Hanging Rock klints. Skolniece Miranda kopā ar draudzenēm Merionu, Irmu un Edīti ar skolotājas atļauju dodas uz klinti, lai to izpētītu tuvāk. Netālu no virsotnes, šķietami kāda nezināma spēka ietekmē, visas četras meitenes aizmieg. Arī piknika vietā visi ir aizmiguši, izņemot matemātikas skolotāju, kura pēta ģeometrijas mācību grāmatu un klinti. Meitenes pamostas un visas, izņemot Edīti, būdamas transa stāvoklī, dodas tālāk. To piedzīvojot, Edīte kliedzot skrien atpakaļ uz piknika vietu. Atgriežoties atpakaļ skolā, tiek konstatēts, ka pazudusi ir arī matemātikas skolotāja Makkovas jaunkundze. Par meiteņu pazušanu ir īpaši satriekta skolniece Sāra, kurai ar Mirandu bija īpaša saikne. Policija uzsāk meiteņu meklēšanu, bet neatrod nekādas pēdas. Edīte atklāj, ka, skrienot atpakaļ uz piknika vietu, viņa redzēja uz otru pusi skrienam matemātikas skolotāju, kā arī savādu, sarkanu mākoni. Jauns anglis Maikls kļūst apsēsts ar mistēriju un kopā ar savu draugu Albertu dodas uz klinti meitenes meklēt. Neko neatrodot, Maikls nolemj tur palikt pa nakti un turpināt meklēšanu nākamajā dienā. Līdzīgi kā meitenes, Maikls sabrūk un redz vīziju, kā viņas ieiet klints spraugā, kurā viņš ievelk arī sevi. Atgriežas Alberts, kurš atrod Maiklu gandrīz katatoniskā stāvoklī. Maikls nodod Albertam gabalu no mežģīnes. Alberts atgriežas klintī un atrod vēl dzīvu Irmu, kura no notiekošā neko neatceras. Skolas direktore Epljardas kundze paziņo Sārai, ka viņas klātbūtne skolā ir apdraudēta, jo viņas aizbildnis nav ne veicis maksājumus, ne sazinājies. Šī iemsala un Mirandas zaudējuma dēļ Sāra kļūst aizvien nomāktāka, un viņa kalponei atklāj, ka pirms viņa ar aizbildņa palīdzību ieradās skolā, viņa kopā ar brāli dzīvoja bērnu namā, kur piedzīvoja vardarbību. Viņa arī vienai no skolotājām atklāj, ka Miranda zināja, ka viņa pazudīs uz visiem laikiem. Epljardas kundze paziņo Sārai, ka viņa tiks atgriezta bērnu namā. Nākamajā dienā Alberts pastāsta Maiklam, ka viņš redzēja sapni ar savu pazudušo māsu, atklājot, ka tā ir Sāra, kas viņu apciemo. Tikmēr Epljardas kundze paziņo, ka Sāra ir devusies atpakaļ uz bērnu namu. Nākamajā rītā skolas dārznieks nelielā siltumnīcā atrod Sāras līķi, kas acīmredzami tur ir iekritis no skolas jumta. Viņš ieiet Epljardas kundzes kabinetā, lai viņu informētu, bet redz viņu sēru kleitā ar sapakotām mantām, nereaģējot skatoties uz priekšu. Filmas beigās, rādot ainas no piknika, policijas seržanta balss paziņo, ka Epljardas līķis vēlāk tika atrasts pie klints, acīmredzot nokrītot no tās, un ka Mirandas, Merionas un Makkrovas meklēšana bez rezultātiem turpinājās vairākus gadus, viņu pazušanai paliekot par noslēpumu. «Panika pie Nokarenās klints». filmas.oho.lv. Skatīts: 24.07.2023. Roger Ebert. «Picnic at Hanging Rock movie review (1975) | Roger Ebert». https://www.rogerebert.com/ (angļu). Skatīts: 2023-07-24. «Cinema Papers' 100 Best Films of Australian Cinema». IMDb. Skatīts: 2023-07-24. Dov Kornits. «The Castle voted Top Australian Film #YouMustSee by Adelaide Film Festival». FilmInk (en-AU), 2018-08-31. Skatīts: 2023-07-24. Windsor, Violet (1996-11). "Cinema 100: Films for Education Managers and Administrators" (en). Management in Education 10 (5): 21–23. doi:10.1177/089202069601000509. ISSN 0892-0206. «Picnic at Hanging Rock - Rotten Tomatoes». www.rottentomatoes.com (angļu). 2009-07-21. Skatīts: 2023-07-24. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Box Office Mojo profils (angliski) Rotten Tomatoes profils (angliski)