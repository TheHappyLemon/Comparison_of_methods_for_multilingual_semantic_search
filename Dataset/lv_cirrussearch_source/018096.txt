Dienvidamerikas kaķi, Dienvidamerikas kaķu ģints (Leopardus) ir viena no kaķu dzimtas (Felidae) ģintīm, kas pieder kaķu apakšdzimtai (Felinae). Dienvidamerikas kaķu ģintī ietilpst 9 neliela auguma, plankumainu kaķu sugas, kuras visas mājo Dienvidamerikā un Centrālamerikā. Dažu sugu izplatības areāls sasniedz ASV dienvidu reģionus. Šī kaķu ģints ir vecākā kaķu grupa Amerikā, tad tai seko lūši un pumas. Dienvidamerikas kaķi Dienvidamerikā sāka dzīvot pirms 12—10 miljoniem gadu. Šajā ģintī ir divas attīstības līnijas, kur vienā grupā ietilpst ocelots, plankumainais kaķis un Andu kaķis, bet otrā grupā ir visas pārējās ģints sugas. Pēdējos gados, balstoties uz DNS analīzēm, ir veiktas izmaiņas kaķu apakšdzimtas (Felinae) ģintīs. Kādreiz Dienvidamerikas kaķu grupa tika sistematizēta kā kaķu ģints (Felis) apakšģints. Ģinti mūsdienās papildina arī jaunas sugas — pantanālas kaķis (Leopardus braccatus) un pampu kaķis (Leopardus pajeros), kas kādreiz tika uzskatītas par kolokolo (Leopardus colocolo) pasugām. Visas Dienvidamerikas kaķu sugas ir samērā neliela auguma un tām visām ir plankumains kažoks, kas atgādina leoparda matojumu. Lielākais ģintī ir ocelots (Leopardus pardalis), kura ķermeņa garums, galvu ieskaitot, var sasniegt 101 cm, bet svars 18,6 kg. Mazākais ģintī ir kodkods (Leopardus guigna), kas ir arī mazākais kaķis visā Amerikā. Mazāko indivīdu ķermeņa garums ir 37 cm, svars 1,5 kg. Toties plankumainais kaķis (Leopardus wiedii) piemērojies vislabāk dzīvei kokos no visiem kaķiem Amerikā. Lai arī lielākā daļa Dienvidamerikas kaķu ir mājas kaķa augumā, tie ir mežonīgi un agresīvi dzīvnieki. Dienvidamerikas kaķu ģints (Leopardus) Andu kaķis (Leopardus jacobitus) Kodkods (Leopardus guigna) Kolokolo (Leopardus colocolo) Ocelots (Leopardus pardalis) Pampu kaķis (Leopardus pajeros) Pantanālas kaķis (Leopardus braccatus) Plankumainais kaķis (Leopardus wiedii) Tīģerkaķis (Leopardus tigrinus) Žofruā kaķis (Leopardus geoffroyi) Johnson, W.E. et. al. (1998). "Tracking the evolution of the elusive Andean mountain cat (Oreailurus jacobitus) from mitochondrial DNA" «ARKive: Ocelot (Leopardus pardalis)». Arhivēts no oriģināla, laiks: 2012. gada 30. decembrī. Skatīts: 2013. gada 27. februārī. Chilean cat or Kodkod (leopardus guigna) «ARKive: Guigna (Leopardus guigna)». Arhivēts no oriģināla, laiks: 2013. gada 14. martā. Skatīts: 2013. gada 27. februārī. Reid, Fiona A. (2009). A Field Guide to the Mammals of Central America and Southeast Mexico (2 ed.). Oxford University Press. p. 277. ISBN 978-0-19-534323-6. Leopardus Leopardus Genus[novecojusi saite]