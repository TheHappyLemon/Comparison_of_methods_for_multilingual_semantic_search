"Klusa nakts, svēta nakts" (vācu: Stille Nacht, heilige Nacht) ir Ziemassvētku dziesma, ko 1818. gadā sacerēja ērģelnieks un skolotājs Francs Ksavers Grūbers (Franz Xaver Gruber) Josefa Mora (Joseph Mohr) pāris gadus iepriekš sarakstītajiem vārdiem. "Klusa nakts, svēta nakts" ir vispopulārākā Ziemassvētku dziesma, un ir tikusi tulkota apmēram 140 valodās, tostarp Dignājas mācītāja Kārļa Jūlija Veiriha (Carl Julius Weyrich) tulkojumā arī latviski. 2011. gadā UNESCO to iekļāva nemateriālā kultūras mantojuma sarakstā. Dziesmu pirmoreiz izpildīja 1818. gada 25. decembrī baznīciņā Oberndorfā pie Zalcburgas, Austrijā. To Mora ģitāras pavadījumā dziedāja Grūbers un baznīcas koris. Vēlāk dziesmas notis, ļoti iespējams, līdzi paņēma baznīcas ērģeļu labotājs Karls Maurahers, kas tās izplatīja citiem saviem klientiem, tostarp Blāziusam Vimmeram. Vimmers "Klusa nakts, svēta nakts" iekļāva 1819. gadā izdotajā baznīcas dziesmu grāmatā, no kurienes to apguva Tiroles profesionālie ģimenes ansambļi, kas dziesmu sāka izpildīt visā Eiropā. Dziesmas oriģinālais rokraksts nav saglabājies. Senākais saglabājies dziesmas rokraksts ir datēts ar 1820. gadu, tāpat tas ir vienīgais Mora rakstītais rokraksts. Eduards Liniņš. «25. decembris. Oberndorfas baznīciņā pirmoreiz izskan „Klusa nakts, svēta nakts”». Šī diena vēsturē. Latvijas Radio 1 Latvijas Sabiedriskais medijs, 2018. gada 25. decembris. Skatīts: 2019. gada 17. februārī. Nora Micpapa. «"Klusa nakts, svēta nakts" — vispopulārākā Ziemassvētku dziesma». Ziemassvētku dziesmu kalendārs. Latvijas Radio 2. Latvijas Sabiedriskais medijs, 2018. gada 24. decembris. Skatīts: 2019. gada 17. februārī.