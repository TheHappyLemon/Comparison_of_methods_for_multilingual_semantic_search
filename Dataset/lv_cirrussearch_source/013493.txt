Džeimss Edvards Hārdens (angļu: James Edward Harden, Jr.; dzimis 1989. gada 26. augustā) ir amerikāņu basketbolists, spēlē uzbrūkošā aizsarga pozīcijā. 2024. gadā pārstāv Nacionālās basketbola asociācijas (NBA) klubu Losandželosas "Clippers". ASV basketbola izlases dalībnieks. Desmit reizes piedalījies NBA Visu Zvaigžņu spēlē, bijis NBA sezonas labākais spēlētājs 2018. gadā, kā arī trīs reizes bijis sezonas rezultatīvākais spēlētājs. Laikā no 2007. līdz 2009. gadam mācījās Arizonas Štata Universitātē, kuras basketbola komandas sastāvā spēlēja NCAA čempionātā (kopā ar latviešu basketbolistu Rihardu Kuksiku, ar kuru kopš tā laika ir draudzīgās attiecībās). 2009. gadā tika atzīts par Pac-10 gada labāko spēlētāju. 2009. gada NBA draftā viņu izraudzījās Oklahomasitijas "Thunder" ar kopējo trešo numuru pirmajā kārtā. Viņš kļuva par pirmo šī kluba drafta izvēli kā "Thunder" (iepriekš klubs bija pazīstams kā Sietlas "SuperSonics"). Individuāli veiksmīgākā sezona Oklahomasitijas kluba sastāvā NBA viņam bija 2011.—2012. gada sezona‎, kad regulārajā sezonā vidēji spēlē guva 16,8 punktus un atdeva 3,7 rezultatīvas piespēles. Līdz ar to viņš bija rezultatīvākais rezervists līgā un pēc sezonas tika atzīts par līgas labāko rezervistu. Pirms 2012.—2013. gada sezonas sākuma Dž. Hārdens un "Thunder" nespēja vienoties par jaunu līgumu un spēlētājs tika aizmainīts uz Hjūstonas "Rockets" kopā ar Dekvanu Kuku, Koulu Oldriču un Lazaru Heivardu, darījumā pret Kevinu Mārtinu, Džeremiju Lembu un vairākām nākotnes drafta izvēlēm. Uzreiz pēc maiņas Dž. Hārdens vienojās ar jauno klubu par ilgtermiņa līgumu uz piecām sezonām, kurās spēlētājs saņems 80 miljonus dolāru. Ja "Thunder" sastāvā Dž. Hārdens spēlēja pārsvarā kā rezervists, mainot Raselu Vestbruku un atpaliekot rezultativitātē gan no R. Vestbruka, gan Kevina Duranta, tad "Rockets" sastāvā viņš uzreiz kļuva par komandas līderi. Kā "Rockets" spēlētājs Dž. Hārdens tika iekļauts savas pirmās Zvaigžņu spēles sastāvā kā vienīgais debitants Rietumu konferences komandā. 2013. gada 20. februārī principiālā uzvarā (122—119) pret savu bijušo komandu "Thunder" Dž. Hārdens uzstādīja savu karjeras rezultativitātes rekordu, gūstot 46 punktus. Sezonā vidēji Dž. Hārdens guva 25,9 punktus spēlē. Pirms 2013.—2014. gada NBA sezonas "Rockets" sastāvu papildināja viens no līgas vadošajiem centriem Dvaits Hauards, kas ļāva komandai nostiprināties starp līderiem Rietumu konferencē. Pēc iegūtās ceturtās vietas regulārajā čempionātā, play-off pirmajā kārtā stājās pretī Portlendas "Trail Blazers", kam "Rockets" piekāpās. Sezonā vidēji Dž. Hārdens guva 26,8 punktus spēlē un tika iekļauts NBA simboliskajā pirmajā izlasē. 2014.—2015. gada sezonā Dž. Hārdens nostiprinājās NBA rezultatīvāko spēlētāju saraksta augšgalā, ar viņu konkurēt spēja vienīgi Rasels Vestbruks no "Thunder". Karjeras rezultativitātes rekordu viņš uzstādīja 1. aprīļa spēlē pret Sakramento "Kings", kurā iemeta 51 punktu un kļuva par pirmo spēlētāju "Rockets" vēsturē, kas divās spēlēs vienā sezonā guvis vairāk par 50 punktiem. 2019. gada 23. janvārī uzvarētā spēlē pret Ņujorkas "Knicks" (114—110) Dž. Hārdens iemeta 61 punktu, uzlabojot savu karjeras rezultativitātes rekordu. 2021. gada janvārī plašā četru komandu maiņas darījumā Dž. Hārdens nonāca Bruklinas "Nets" sastāvā, pievienojoties tur jau esošajām zvaigznēm Kevinam Durantam un Kairijam Ērvingam, savukārts Latvijas basketbolists Rodions Kurucs, kurš arī tika iekļauts šajā maiņas darījumā, nonāca "Rockets". 2022. gada februārī Dž. Hārdens kopā ar Polu Milsepu tika aizmainīts uz Filadelfijas "76ers" pret Benu Simonsu, Setu Kariju, Andrē Dramondu un divām nākotnes drafta izvēlēm. Attiecības starp klubu un spēlētāju pasliktinājās, un viņš pieprasīja maiņu, kas īstenojās 2023. gada oktobra beigās, kad viņš tika aizmainīts uz Losandželosas "Clippers" pret Nikolā Batēnu, Markusu Morisu, Robertu Kovintonu, K.J. Mārtinu un vairākām nākotnes drafta izvēlēm (kopā ar Dž. Hārdenu uz Losandželosu devās arī P.J. Takers un Filips Petruševs). ASV izlases sastāvā Dž. Hārdens tika iekļauts pirms 2012. gada vasaras olimpiskajām spēlēm Londonā, kur izcīnīja zelta medaļas. Uzvaru kopā ar ASV izlasi izcīnīja arī 2014. gada Pasaules kausā. Harden scores 46, Rockets rally past Thunder Arhivēts 2013. gada 24. februārī, Wayback Machine vietnē., NBA.com «Reports: Sixers trade James Harden to LA Clippers». NBA.com (angļu). Skatīts: 2023-11-01. «Sāgas beigas: 76ers aizmaina Hārdenu uz Clippers». Sportacentrs.com (latviešu). 2023-10-31. Skatīts: 2023-11-10. «ASV pēdējā ceturtdaļā ieslēdz aizsardzību un uzvar spāņus». Sportacentrs.com. 2012. gada 12. augustā. Skatīts: 2012. gada 12. augustā. «Kevin Durant, U.S. pull through in final as Spain can't rain on parade». ESPN.go.com. 2012. gada 12. augustā. Skatīts: 2012. gada 12. augustā. Vikikrātuvē par šo tēmu ir pieejami multivides faili. Skatīt: Džeimss Hārdens. Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)