Šaha notācija (latīņu: notatio — 'apzīmējums, pieraksts') ir nosacītu apzīmējumu sistēma atsevišķu šaha gājienu, visas partijas vai konkrētas pozīcijas pierakstīšanai. Zināmi vairāki šaha notācijas veidi: algebriskā, aprakstošā, ciparu un Udemana kods. Latvijā, tāpat kā vairums valstu, lieto algebrisko apzīmējumu sistēmu. Algebriskā notācijā katrai figūrai ir savs apzīmējums. Dažādās valodās figūru apzīmējumi atšķiras, jo parasti apzīmējumam tiek izvēlēts kāds no figūras nosaukuma pirmajiem burtiem. Mūsdienu šaha literatūrā figūru apzīmēšanai plaši lieto to grafiskos simbolus. Lauciņa apzīmējums sastāv no vertikāles un horizontāles apzīmējuma. Vertikāles apzīmē sākot no dāmas flanga ar latīņu burtiem a līdz h, horizontāles numurē sākot no balto puses ar cipariem no 1 līdz 8. Gājiena pieraksts sastāv no šādiem komponentiem (to rakstības secībā): Figūras, kas izdara gājienu, apzīmējums (K — karalis, D — dāma, T — tornis, L — laidnis, Z — zirdziņš, bandinieka apzīmējumu gājiena pierakstā parasti nelieto). Lauciņa apzīmējums, no kura izdarīts gājiens. Klusa gājiena simbols (--) vai sišanas simbols (x). Lauciņa apzīmējums, uz kuru izdarīts gājiens. Ja bandinieks pārvēršas figūrā, gājiena pierakstam pievieno tās apzīmējumu. Jā gājiens ir rokāde, tās apzīmējums uz īso pusi ir 0-0, bet uz garo 0-0-0. Piesakot šahu gājiena apzīmējumam pievieno plus zīmi (+). Piesakot matu — (#) vai (++). Ja bandinieks izdara sitienu garāmejot, gājiena apzīmējumam pievieno burtus (e.p.). Saīsinātā pierakstā izlaiž lauciņa apzīmējumu no kura izdarīts gājiens. Ja šāds gājiena pieraksts nav viennozīmīgs, pievieno vienu no izejas lauciņa koordinātām, piemēram, Tad1 vai Z1d2. Bandinieka sitienu pieraksta sekojoši cxd4. Pierakstot partiju gājienus numurē. Pēc gājiena numura raksta balto gājienu, pēc tam ar atstarpi melno gājienu. Tad nākamo gājiena numuru utt. Ja partijas pieraksts jāturpina sākot ar melno gājienu, tad pēc gājiena numura balto gājiena vietā liek daudzpunktu. 1. e2-e4 e7-e5 2. Zg1-f3 d7-d6 3. Lf1-c4 Lc8-g4 4. Zb1-c3 g7-g6 5. Zf3xe5 Lg4xd1 6. Lc4xf7+ Ke8-e7 7. Zc3-d5# 1. e4 e5 2. Zf3 d6 3. Lc4 Lg4 4. Zc3 g6 5. Zxe5 Lxd1 6. Lxf7+ Ke7 7. Zd5# Izmantojot algebrisko notāciju var pierakstīt arī konkrētu pozīciju. Piemēram, blakus esošās etīdes sākuma pozīcijas pieraksts: Baltie: Ka6, Lh4, Zb8, bb. c2, d2 (5); Melnie: Kd5, bb. a3, d4 (3). 1.Zc6! Kxc6 2.Lf6 Kd5 3.d3! a2 4.c4+! Kc5 (Ja 4. ... dxc3 e.p., tad 5. Lxc3 un baltie uzvar.) 5.Kb7! a1D 6.Le7# Aprakstošo notāciju lieto angļu un spāņu valodās runājošajās valstīs. Tā ir sarežģītāka par algebrisko notāciju. Tajā vertikāles apzīmē nevis ar latīņu alfabēta burtiem, bet gan ar to figūru nosaukuma pirmajiem burtiem, kas uz tām atrodas sākuma stāvoklī. Torņa , zirdziņa un laidņa vertikāles apzīmējumam pievieno vēl vienu burtu, kas konkretizē kādā (dāmas vai karaļa) spārnā atrodas šī vertikāle. Angļu versijā konkretizējošais burts (Q — dāmas spārns, K — karaļa spārns) tiek pievienots pirms figūras apzīmējuma, bet spāņu versijā (attiecīgi D un R) pēc figūras apzīmējuma. Horizontāles apzīmē ar cipariem no 1 līdz 8, bet atšķirībā no algebriskās notācijas, kur horizontāles numurē no balto puses, aprakstošā notācijā gan baltie un gan melnie numerāciju izdara katrs no savas puses. Šaha galdiņa lauciņa apzīmējums sastāv vertikāles un horizontāles apzīmējuma, angļu versijā pirmo raksta vertikāles apzīmējumu, bet spāņu — horizontāles apzīmējumu. Gājiena (bez sišanas) pieraksts sastāv no figūras apzīmējuma, domu zīmes un gājiena mērķa lauciņa apzīmējuma. Spāņu versijā domu zīmi izlaiž. Sitiena apzīmējums sastāv no sitošās figūras apzīmējuma, sišanas zīmes (x) un nosistās figūras apzīmējuma. Piemēram, angļu versijā QxR, spāņu DxT (dāma sit torni). Rokādi apzīmē tāpat kā algebriskā notācijā: 0-0 (īsā), 0-0-0 (garā). Ja bandinieks sasniedzis pēdējo horizontāli un pārvēršas figūrā, gājiena pierakstam pievieno šīs figūras apzīmējumu. Piemēram, P-KR8(Q) vai P-KR8/Q (angļu versija). Ciparu notācija ir šaha gājiena un partijas pieraksta veids izmantojot ciparus. To lieto starptautiskās korespondencšaha sacensībās. Ciparu notācija ir obligāta ICCF rīkotajos pasta turnīros. Ciparu notācijā katru šaha galdiņa lauciņu apzīmē ar divzīmju ciparu. Gājienu pieraksta kā četrzīmju ciparu: pirmie divu cipari apzīmē lauciņu no kura figūra izdara gājienu, nākamie divi lauciņu uz kuru pārvietojas figūra. Figūru apzīmējumus un citas zīmes (mats, šahs u. c.) nelieto. Rokādi pieraksta kā karaļa gājienu: balto īsā rokāde -5171, garā rokāde — 5131, melno īsā rokāde — 5878, garā — 5838. Bandinieka pārvēršanos sasniedzot pēdējo horizontāli apzīmē pievienojot gājienam vienu ciparu, kas apzīmē figūru kurā pārvērsties bandinieks: 1 -dāma, 2 — tornis, 3 — laidnis, 4 — zirgs. Udemana kodu lietoja gājienu noraidīšanai sacensībās pa telegrāfu un radio. Agrāk sišanas apzīmējuma " x " vietā lietoja zīmi " : " un to vēl bieži var sastapt agrāk izdotās grāmatās. Saīsinājums no "en passant" (starptautiski pieņemts šī gājiena nosaukums). Jaunie FIDE noteikumi, kas ir spēka no 2014. gada 1. jūlija, atļauj saīsinātā pierakstā sitiena zīmi izlaist, piemēram, Zxe5 vietā rakstīt Ze5. Шахматы: Энциклопедический словарь. Гл. ред. А.Е. Карпов, 1990, 274.lpp., 621 lpp. ISBN 5-85 270-005-3 Шахматы: Энциклопедический словарь. Гл. ред. А.Е. Карпов, 1990, 447.lpp., 621 lpp. ISBN 5-85 270-005-3