Nikolass «Nikijs» Patriks Heidens (angļu: Nicholas "Nicky" Patrick Hayden; 1981. gada 30. jūlijs — 2017. gada 22. maijs) bija profesionāls amerikāņu šosejas motobraucējs. Viņš no 2003. līdz 2016. gadam piedalījās MotoGP pasaules čempionātā, 2006. gadā izcīnīja čempiona titulu, pārstāvot Repsol Honda komandu. Karjeras sākumā un beigās piedalījās dažādās Superbike sacensībās, 2002. gadā kļuva par AMA Superbike čempionu, vēlāk uzvarēja vienā Superbike pasaules čempionāta posmā. Viņa brāļi Tommijs un Rodžers Lī arī ir profesionāli šosejas motobraucēji. Savas profesionālās karjeras sākumā Heidens piedalījās sporta motociklu sacensībās. 1999. gadā viņš uzvarēja Amerikas Motociklistu asociācijas (AMA) Supersport čempionātā braucot ar Honda motociklu. 2001. gadā viņš aizvadīja savu pirmo pilno sezonu AMA Superbike čempionātā un nonāca 40 punktu attālumā līdz čempiona titulam, paliekot trešajā vietā kopvērtējumā. 2002. gadā Heidens kļuva par visu laiku jaunāko AMA Superbike čempionu. Tāpat viņš togad piedalījās vienā Superbike pasaules čempionāta posmā. 2003. gadā Heidens uzsāka dalību prestižajā MotoGP čempionātā, pārstāvot vienu no spēcīgākajām čempionāta komandām — Repsol Honda. Viņa komandas biedrs pirmajā sezonā bija tobrīdējais pasaules čempions Valentino Rosi. Savā pirmajā sezonā viņš ierindojās piektajā vietā kopvērtējumā un ieguva gada debitanta balvu. 2005. gadā Heidenam izdevās izcīnīt pirmo uzvaru savā karjerā — viņš to izdarīja ASV Grand Prix izcīņā Laguna Seca trasē. 2006. gadā Heidens cīnījās par čempiona titulu ar savu kādreizējo komandas biedru Rosi. Viņš izvirzījās čempionāta vadībā pēc sezonas trešā posma un palika pirmajā vietā kopvērtējumā lielāko daļu sezonas. Heidens izcīnīja titulu sezonas pēdējā sacīkstē Circuit Ricardo Tormo Valensijā pēc tam, kad Rosi piedzīvoja avāriju. 2007. gadā viņam neizdevās aizstāvēt savu titulu un sezonas kopvērtējumā viņš ierindojās 8. vietā. Pēc vēl vienas neveiksmīgas sezonas 2008. gadā Heidena attiecības ar Repsol Honda komandu tika sabojātas un viņš paziņoja par savu pievienošanos Ducati komandai. Heidens savā pirmajā sezonā Ducati nespēja cīnīties par uzvarām, kamēr viņa komandas biedrs Keisijs Stouners līdz sezonas vidum cīnījās par titulu. Turpmākajās sezonās Heidenam neizdevās atgriezties kādreizējās virsotnēs kā savu, tā komandas neveiksmju dēļ. 2013. gada beigās viņš paziņoja, ka pievienosies privātai komandai — Aspar Racing Team — kura izmanto Honda motociklus. Šajā komandā Heidens aizvadīja divas sezonas, līdz paziņoja par savu aiziešanu no MotoGP. 2016. gadā Heidens uzsāka dalību Superbike pasaules čempionātā un pievienojās Ten Kate Racing. Viņš izcīnīja vienu uzvaru Malaizijas posmā un čempionāta kopvērtējumā ierindojās piektajā vietā. Viņš piedalījās divos MotoGP posmos kā aizvietotājs: Aragonas Grand Prix aizvietojot Estrella Galicia 0,0 Marc VDS braucēju Džeku Milleru un Austrālijas Grand Prix aizvietojot savu kādreizējo Repsol Honda komandas biedru Dani Pedrosu. 2017. gadā viņš turpināja pārstāvēt Red Bull Honda World Superbike Team (agrāko Ten Kate Racing). 2017. gada 17. maijā Heidens netālu no Rimini brauca ar divriteni, kur viņu notrieca automašīna. Trieciena rezultātā divritena rāmis tika salauzts uz pusēm, automašīnas vējstikls tika sabojāts un jumts — ielocīts. Heidens tika nogādāts Rimini slimnīcā ar smagām galvas un krūškurvja traumām, kā arī lauztu augšstilba kaulu, lauztu iegurni un vairākiem plīsušiem skriemeļiem. Viņš vēlāk tika pārvietots uz Mauricio Bufalini slimnīcu Čezēnā, kur viņam tika konstatēta smaga galvas smadzeņu trauma. Heidens 22. maijā nomira no gūtajām traumām. «American Superbike rider Nicky Hayden hit by car while cycling (angliski)». USA Today. 2017. gada 17. maijā. Skatīts: 2017. gada 21. maijā. «Hayden succumbs to injuries after cycling accident (angliski)». Motorsport. 2017. gada 22. maijā. Skatīts: 2017. gada 22. maijā. Vikikrātuvē par šo tēmu ir pieejami multivides faili. Skatīt: Nikijs Heidens. Munzüger Sport profils (vāciski) MotoGP profils (angliski) WorldSBK.com profils (angliski) Oficiālā mājaslapa (angliski)