"22.11.1963" (angļu: 11/22/63) ir amerikāņu rakstnieka Stīvena Kinga romāns par vīrieti, kurš ceļo laikā, lai apturētu atentātu pret Džonu Kenediju 1963. gadā. Šis ir Stīvena Kinga 49. romāns un 42., kas izdots zem viņa paša vārda. Tas tika izdots 2011. gada 8. novembrī. Romāns 16 nedēļas bija pirmajā vietā The New York Times Bestsellers sarakstā. Latviešu valodā 2015. gadā to izdevis apgāds Zvaigzne ABC. 2016. gadā romānu ekranizēja astoņu sēriju seriālā ar nosaukumu 11.22.63. Džeiks Epings ir nesen šķīries angļu valodas skolotājs Meinas štatā ASV, kurš piepelnās, apmācot arī pieaugušos. Kādu dienu viņš uzdod rakstīt sacerējumu par dienu, kas mainījusi viņu dzīves. Viens no studentiem, sētnieks vārdā Harijs Danings, atklāj notikumu, kurā viņa tēvs alkoholiķis ar āmuru nogalināja viņa māti, brāļus un māsu, ievainojot arī pašu Hariju. Stāsts emocionāli ietekmē Džeiku un abi kļūst par draugiem, kad Harijs absolvē klasi. Divus gadus vēlāk, 2011. gada jūnijā, Džeiks saņem zvanu no Ala, krodziņa, kurā bieži mēdz pusdienot, īpašnieka un saņem lūgumu ierasties pie viņa nākamajā dienā. Kad Džeiks ierodas, viņš ir šokēts, cik pēkšņi Als ir novecojis. Als paskaidro, ka mirst un tās ir ceļošanas laikā sekas. Portāls, kurš ved uz 1958. gadu un par kura eksistenci Džeiks sākotnēji šaubās, atrodas krodziņa pieliekamajā, taču Ala iedrošināts, dodas iekšā un nonāk pagātnē, kur satiek vīru ar dzelteno karti un pavada stundu, pirms atgriežas. Pēc atgriešanās Als izstāsta pamatnovērojumus, kā portāls darbojas: Katrs ceļojums portālā noved 1958. gada 9. septembrī 11:58 pusdienlaikā. Vienalga, cik ilgi cilvēks paliek pagātnē, 2011. gadā pēc atgriešanās būs pagājušas 2 minūtes. Pagātnes notikumi var tikt mainīti, taču katra jauna atgriešanās portālā atcels izmaiņas. Pagātne ir nepiekāpīga izmaiņām un liek šķēršļus, ja kāds to vēlas mainīt. Als atklāj, ka pēc portāla atklāšanas izdomājis plānu, kā novērst atentātu pret Džonu Kenediju, cerot, ka tas mainīs vēsturi uz labo pusi, nosaucot lietas, kas varētu būt nenotikušas, ja Kenedijs izdzīvotu. Viņš pavadīja četrus gadus pagātnē, lai dotos uz Dalasu un izsekotu Lī Hārviju Osvaldu un pārliecinātos, ka Osvalds bija slepkava un darbojās viens. Strauji progresējošā slimība neļauj Alam paspēt pabeigt iecerēto misiju, tādēļ tā tiek nodota Džeikam Epingam. Eksperimentējot Džeiks dodas uz Deriju 1958. gadā, lai glābtu Harija ģimeni, kuru halovīna naktī nogalinās Frenks Danings. Džeiks izglābj visus, izņemot vienu brāli un atgriežas 2011. gadā, cerot, ka būs uzlabojis Harija dzīvi, bet atklāj, ka izmaiņas nogalinājušas Hariju Vjetnamas karā. Neilgi pēc tam Als veic pašnāvību un Džeikam neatstāj izvēli, kā rīkoties. Bez ilgas sagatavošanās Džeiks dodas atpakaļ portālā un atklāj, ka vīrs ar dzelteno karti ir pārgriezis sev rīkli un tagad dzeltenā karte ir melna. Nepievēršot uzmanību, viņš dodas uz Deriju, kur nogalina Frenku Daningu, pirms viņš pastrādā slepkavības. Džeiks paveic vēl vienu Ala uzdoto darbu, paglābjot mazu meiteni no nejaušas mednieka lodes, un dodas vispirms uz Floridu, tad uz Džodiju Teksasā, lai sekotu Osvalda darbībām. Džeiks satiek skolas direktoru Dīku Simonsu, viņa draudzeni Mimi un tiek iekārtots darbā kā rezerves skolotājs. Pieņēmis viltus vārdu Džordžs Ambersons, Džeiks pavada piecdesmito gadu beigas un sešdesmito gadu sākumu Dalasā, kur saprot, ka vēsture harmonizējas — tiek sastapti cilvēki ar līdzīgu vārdu, līdzīgi notikumi. Skolā Džeiks sastop bibliotekāri Seidiju Danhilu, abi uzsāk attiecības. Attiecības kļūst saspīlētas, kad Seidija sāk aizdomāties par Džeika zināšanām un miglaino pagātni. Džeiks izglābj Seidiju no zāļu pārdozēšanas un vēlāk no bijušā vīra uzbrukuma, kā arī pēc veiksmīga Kubas raķešu krīzes iznākuma paredzēšanas pasaka, ka ir no nākotnes. Pirms tam Džeiks aktīvi izseko Lī, īrējot mājas Osvaldu ģimenes tuvumā un sāk domāt, vai Lī vienīgais draugs Dalasā Džordžs de Morenšilds nevarētu būt iesaistīts atentātā, tādēļ vilcinās nogalināt Hārviju Lī Osvaldu. Viņš domā, ka de Morenšilds varētu būt no CIP, bet tajā pašā laikā varētu iedrošināt Lī nogalināt ģenerāli Vokeru un vēlāk Kenediju. Džeiks nolemj nogaidīt, līdz Lī veiks uzbrukumu ģenerālim, taču dažādu pagātnes harmonizāciju dēļ plānotais neizdodas. Neskatoties uz Džeika zināšanām, 22. novembra dienā viņš steidzas uz Teksasas grāmatu krātuvi, no kuras Lī izdarīs šāvienus uz prezidenta konvoju. Pēdējā brīdī Džeiks paspēj novērst Osvaldu no slepkavības veikšanas, bet Osvalds pagriežas un šauj uz Džeiku, kurš paspēj pieliekties, taču lode trāpa Seidijai, kura mirst notikuma vietā. Šāvienu troksnis piesaista policijas uzmanību, un tie no ielas nogalina Hārviju Lī Osvaldu. Džeiks kļūst par nacionālo varoni un saņem pateicības no Kenedija un viņa kundzes. Sarūgtināts par Seidijas nāvi, Džeiks nolemj doties atpakaļ uz 2011. gadu un atkal uz 1958., lai vēlreiz izglābtu Kenediju un arī Seidiju. FIB palīdz Džeikam aizmukt no cilvēku acīm un pamest Dalasu naktī. Atgriežoties Jaunanglijā, Džeiks uzzina, ka Losandželosu skārusi milzīga zemestrīce, kas varētu būt viņa izdarītā sekas. Kad Džeiks nonāk pie portāla, viņš sastop jaunu dzeltenās kartes vīru vārdā Zaks Langs, kuram tagad karte ir zaļā krāsā. Zaks paskaidro, ka ceļošana caur portālu nemaina pagātni, taču izveido dažādas "laika stīgas", kas ir spējīgas saraut realitāti. Džeiks trešo reizi atgriežas 2011. gadā un atrod pilsētas drupas un nelaimīgus cilvēkus, galvenokārt radiācijas un biežo zemestrīču dēļ. Džeiks sastop kādu pazīstamu cilvēku ratiņkrēslā, izrādās, ka tas ir Harijs Danings, kura dzīvību Džeiks izglāba pirms ilga laika. Harijs pastāsta, kāda tagad ir bijusi jaunā vēsture, ko izveidojis Džeiks. Džeiks ātri vien atgriežas 1958. gadā un sastop Zaku, kurš iesaka Džeikam tagad uzreiz atgriezties 2011. gadā, jo visas iepriekšējās pārmaiņas ir atceltas. Neskatoties uz to, Džeiks plāno atgriezties pie Seidijas, taču saprot, ka tā varētu būt kļūda un, nemainot būtiskas lietas pagātnē, atgriežas tagadnes 2011. gadā. Džeiks internetā atrod, ka Seidija ir pārdzīvojusi bijušā vīra uzbrukumu un ir 80 gadus veca dāma. Džeiks atgriežas Džodijā, lai satiktu Seidiju, kura, protams, neatceras Džeiku, taču izjūt dežavū un abi dodas dejā. «11/22/63» (angļu). Skatīts: 2018. gada 14. augustā. «Stephen King's '11/22/63' will be adapted as a Hulu miniseries» (angļu). 2014. gada 23. septembrī. Skatīts: 2018. gada 14. augustā.