Juris Dalbiņš (dzimis 1954. gada 1. janvārī Dobelē) ir latviešu pedagogs, virsnieks un politiķis. Viņš ir bijis Latvijas Nacionālo bruņoto spēku komandieris, pēc tam pievērsies politikai. Bijis vairāku Saeimu deputāts no Tautas partijas. J. Dalbiņš ir dzimis Dobelē, bet vēlāk dzīvojis Rencēnos, beidzis Valmieras Viestura vidusskolu, bet 1979. gadā Latvijas Valsts fiziskās kultūras institūtu. Pēc augstskolas nosūtīts darbā uz Īslīci, kur strādāja pamatskolā par skolotāju un dzīvo joprojām. 1991. gadā iesaistījies Zemessardzē, bijis Bauskas 53. bataljona štāba priekšnieks. 1994. gadā iecelts par Latvijas Nacionālo bruņoto spēku komandieri pulkveža D. Turlā vietā. J. Dalbiņš vadīja bruņotos spēkus līdz 1998. gadam, kad bija spiests atkāpies no komandiera amata pēc saņemtās kritikas par līdzdalību leģionāru piemiņas pasākumā 16. martā. J. Dalbiņš politikā iesaistījās 1998. gadā, kā viens no Andra Šķēles veidotās Tautas partijas dibinātājiem. No tās tika ievēlēts 7. Saeimā, kur bija arī Iekšlietu ministrijas parlamentārais sekretārs. 2001. gadā ievēlēts Rīgas domē, tāpēc Saeimas deputāta mandātu zaudēja. J. Dalbiņš ir bijis arī 8. Saeimas un 9. Saeimas deputāts, kur tāpat nodarbojies ar aizsardzības un iekšlietu jautājumiem. 2009. gadā kandidēja Eiropas Parlamenta vēlēšanās, bet netika ievēlēts. Kandidēja 10. Saeimas vēlēšanās no apvienības "Par Labu Latviju", arī netika ievēlēts.