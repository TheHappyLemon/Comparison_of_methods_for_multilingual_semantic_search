Zaļā krāsa jeb vienkārši zaļš ir krāsa, kura ir redzamās gaismas daļa un tās viļņa garums ir aptuveni no 520 līdz 570 nm. Zinātnē tā ir viena no trim gaismas pamatkrāsām, savukārt tēlotājā mākslā, piemēram, gleznošanā, tā nav pamatkrāsa; tur tā tiek iegūta, sajaucot dzelteno un zilo krāsu. Vārds zaļš ir radies no indoeiropiešu vārda ghel, kas nozīmē "spīdēt" jeb "mirdzēt". Krāsas apzīmēšanas ziņā vārds senāk nav bijis tik viennozīmīgs kā mūsdienu valodā. Vēsturiski vārds zaļš ir apzīmējis gan brūnu, gan sārtidzeltenu, gan gaišsarkanu, gan arī pelēku krāsu. Indoeiropiešu valodās mijas vārdu "zaļš" un "dzeltens" nozīmes. Zaļās krāsas uztveri izraisa acs vidējo viļņu jutības vālītes, kuru acī ir visvairāk no visām vālītēm (vēl ir garo viļņu un īso viļņu vālītes). Zaļās krāsas avots izstaro redzamās gaismas elektromagnētiskos viļņus (EMV), kuru viļņu garums ir aptuveni no 520 līdz 570 nm. Zaļā krāsa ir viena no trim sarkanzaļzilā krāsu modeļa (RGB) krāsām. Sajaucot zaļo krāsu kopā ar zilo un sarkano krāsu, var iegūt jebkuru citu spektra krāsu un tās toni. Šo principu izmanto tehnoloģijās, piemēram, lai veidotu krāsainus attēlus datora monitorā vai televīzijā. Grāmatu un citu materiālu iespiešanā izmanto ciānfuksīndzeltenmelno krāsu modeli — ciāna (zili zaļo), fuksīna (zili sarkano), dzelteno un melno krāsu. Tur zaļā krāsa tiek iegūta, sajaucot ciāna krāsu ar dzelteno krāsu. Savukārt tēlotājā mākslā zaļā krāsa tradicionāli rodas, kad sajauc zilo un dzelteno krāsu. Daudzu tautu folklorā un literatūrā zaļā krāsa tradicionāli simbolizē dabu un tajā ietvertās īpašības un simbolus. Senajā Ēģiptē zaļā krāsa bija atdzimšanas un nemirstības simbols, piemēram, pēcnāves un pazemes dievs Ozīriss tiek attēlots ar zaļu ādu. Zaļā krāsa tiek piesaukta arī, lai apzīmētu jaunību un pieredzes trūkumu, piemēram, nepieredzējušus cilvēkus mēdz dēvēt par zaļknābjiem. Amerikas Savienotajās Valstīs valūta — ASV dolāri — tiek dēvēti par "zaļajiem", šis apzīmējums ir izplatījies arī citās pasaules malās. Savukārt politikā par zaļajiem sauc tās politiskās partijas, kas iestājas par tīru, sakārtotu un aizsargātu vidi. Arī tos, kas iestājas pret dažādiem valdības lēmumiem, kas varētu negatīvi ietekmēt dabu, sauc par zaļajiem. Viena no slavenākajām šādām organizācijām ir Greenpeace ("Zaļais miers"). Zaļš ir islāma svētā krāsa, bet kristietībā — Trīsvienības krāsa. «Acs brīnumainās spējas - krāsu redze» (latviski). Interneta Žurnāls "Acu Ārsts". Arhivēts no oriģināla, laiks: 2016-03-05. Skatīts: 2012-04-20.