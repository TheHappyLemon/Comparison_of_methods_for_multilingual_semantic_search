Sautvelas minsters (angļu: Southwell Minster) jeb Vsv. Jaunavas Marijas katedrāles un draudzes baznīca (angļu: Cathedral and Parish Church of the Blessed Virgin Mary) ir starp 1108. un 1300. gadu celts anglikāņu minsters un katedrāle, kas atrodas Anglijas centrālajā daļā, Sautvelas mazpilsētā, Notingemšīrā. 1884. gadā dibinātās Sautvelas un Notengemas diecēzes galvenā baznīca. Katedrāle celta romāņu stilā, tomēr visslavenākā tās daļa ir 13. gadsimta kapituls ar augu motīviem interjerā. Pirmo baznīcu šeit 627. gadā esot uzcēlis pirmais Jorkas arhibīskaps Paulīns (Paulinus of York, miris 644.). 956. gadā Anglijas karalis Edvigs (940 – 959) šeit piešķīra zemi Jorkas arhibīskpa pils un baznīcas celtniecībai. 1108. gadā normaņi sāka jaunas baznīcas celtniecību no angloskašu baznīcas atstājot tikai grīdu un timpānu. Ap 1150. gadu baznīca pamatā bija pabeigta. 1288. gadā sāka celt dekoratīvās gotikas stila kapitulu. Angļu reformācijas laikā baznīca cieta relatīvi maz. Anglijas pilsoņu kara laikā Sautvelā skotu prezbiteriāņu spēkiem kapitulēja Čārlzs I. Cīņu laikā cieta minsters, bet blakus esošā arhibīskapa pils gandrīz pilnībā tika iznīcināta. 1711. gadā baznīcā iespēra zibens un izcēlās ugunsgrēks. 1720. gadā bojājumi tika novērsti, izbūvējot plakanus griestus. 1805. gadā tika nojauktas baznīcas smailes, kas tika atjaunotas no 1879. līdz 1881. gadam, kad baznīcu restaurēja pēc Īvena Kristiana (Ewan Christian, 1814 – 1895) projekta. Kaut arī bija plāni par minstera iecelšanu par katdrāli jau 1540. gadā, tas notika tikai 1884. gadā. Oficiālā tīmekļa vietne Vikikrātuvē par šo tēmu ir pieejami multivides faili. Skatīt: Sautvelas minsters. Encyclopædia Britannica raksts (angliski)