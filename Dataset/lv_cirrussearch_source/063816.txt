Niedru auzene (latīņu: Festuca arundinacea) ir mainīga izskata augu suga graudzāļu dzimtā, kuras ietvaros nodala vismaz 3 pasugas. Savvaļā tā ir sastopama Eirāzijā un dažviet Āfrikā. Latvijā nereti vai reti sastopama visā valsts teritorijā, taču izplatība samazinās virzienā no valsts rietumu uz austrumu daļu. Dažāda lieluma grupas aug ūdenstilpju krastos, ceļmalās un mitrās pļavās. Niedru auzene ir daudzgadīgs, 70—150 cm garš lakstaugs. Augam ir ložņājoši sakneņi, un tas veido skraju ceru. Stiebrs ir stāvs, 15—35 cm garš — tas lielās un vienpusējās skaras svara dēļ parasti noliecas. Arī masīvā skara pašā galā ir nolīkusi. Lapas maksts ir vaļēja, mēlīte īsa un strupa. Pie lapas maksts pārejas plātnē ir skropstveida matiņi. Lapas ir raupjas, līdz 70 cm garas un 0,4—1 cm platas, nolīkstošas. Vārpiņas 1—1,5 cm garas un plakanas. Vārpiņā ir 3—6 ziedi. Vārpiņas plēksnes un zieda plēksnes ir lancetiskas. Ārējā zieda plēksne ar īsu smaili, bez akota. Auglis ir no zieda plēksnes neizbirstošs grauds. Zied no jūnija beigām līdz augustam. «niedru auzene - Festuca arundinacea Schreb. - Augi - Latvijas daba». www.latvijasdaba.lv. Skatīts: 2022-10-04.