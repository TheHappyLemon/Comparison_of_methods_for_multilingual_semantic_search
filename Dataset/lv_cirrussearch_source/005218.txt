Haralds Vasiļjevs (dzimis 1952. gada 11. februārī Rīgā) ir bijušais latviešu hokejists, uzbrucējs, pēc sportista karjeras beigām — treneris. No 1999. līdz 2001. gadam, kā arī 2016. gadā bijis Latvijas hokeja izlases galvenais treneris. Pašlaik (2017) ir Latvijas čempionāta komandas HK Zemgale galvenais treneris. Haralda dēls Herberts Vasiļjevs ir bijušais Latvijas izlases hokejists, ilggadējs Latvijas izlases spēlētājs, kurš savulaik spēlējis arī Nacionālajā hokeja līgā, kurš savas pēdējās spēles valstsvienības sastāvā aizvadīja 2014. gada pasaules čempionātā. No 1968. līdz 1983. gadam Haralds spēlēja Rīgas "Dinamo" rindās, desmit no sezonām aizvadot PSRS hokeja līgas augstākajā divīzijā. No 1990. līdz 1992. gadam Haralds bija Dortmundes hokeja kluba spēlējošais treneris. Pēc trenera izglītības iegūšanas, no 1985. līdz 1990. gadam, kad Haralds pārcēlās uz Vāciju, viņš bija Rīgas "RASMS" ("Dinamo" fārmkluba) galvenais treneris. Nākamās divas sezonas viņš bija spēlējošais treneris Dortmundē. Ar Dortmundes klubu Vasiļjevs strādāja līdz pat 1994. gadam, taču tad devās uz Krēfeldi, kuras sistēmā līdz pat 2004. gadam ieņēma dažādus posteņus, divus periodus strādājot arī par DEL līgas kluba Krēfeldes "Pinguine" galveno treneri. No 1999. līdz 2001. gadam Vasiļjevs bija arī Latvijas hokeja izlases treneris. Izlases stūri viņš pārņēma no Leonīda Beresņeva. 2016. gadā Vasiļjevs atkal pārņēma izlases vadīšanu no L. Beresņeva, taču rudenī par jauno izlases galveno treneri tika apstiprināts Bobs Hārtlijs. Eliteprospects profils (angliski)