Dorels Lorenss Raits (angļu: Dorell Lawrence Wright; dzimis 1985. gada 2. decembrī Losandželosā, Kalifornijas štatā, ASV) ir profesionāls amerikāņu basketbolists, spēlē vieglā uzbrucēja pozīcijā. Pašlaik (2014) pārstāv NBA klubu Portlendas "Trail Blazers". Maiami "Heat" D. Raitu 2004. gada NBA draftā izraudzījās pirmajā kārtā ar kopējo 19. numuru. Viņš nokļuva NBA pēc mācībām vidusskolā (South Kent Prep Konektikutas štatā), izlaižot studijas augstskolā un spēlēšanu NCAA, lai gan sākotnēji bija plānojis studēt Depolas universitātē (DePaul University). Maiami "Heat" sastāvā D. Raits pirmajās divās sezonās spēlēja maz, tomēr jau 2006. gadā kļuva par NBA čempionu. Nākamajās sezonās spēlētāja loma komandā pieauga un pirms 2008.—2009. gada NBA sezonas klubs pagarināja līgumu ar uzbrucēju. Pirms 2010.—2011. gada sezonas viņš pievienojās Goldensteitas "Warriors". "Warriors" sastāvā D. Raits kļuva par nozīmīgu pamatsastāva spēlētāju, ejot laukumā starta pieciniekā visās pirmajās 50 spēlēs un tajās gūstot vidēji divreiz vairāk punktu spēlē, kā iepriekšējās sezonās Maiami. Šie rādītāji ļauj uzskatīt D. Raitu par vienu no visvairāk progresējušajiem spēlētājiem NBA 2010.—2011. gada sezonā. 2010. gada 20. decembrī viņš aizvadīja rezultatīvāko spēli karjerā, gūstot 32 punktus un 11 atlēkušās bumbas pret Atlantas "Hawks". Kā trīspunktu metnieku speciālists D. Raits piedalījās 2011. gada NBA Zvaigžņu spēles trīspunktu metienu konkursā. 2012. gada jūlijā tika aizmainīts uz Filadelfijas "76ers". "76ers" sastāvā aizvadīja vienu sezonu, pēc kuras pievienojās Portlendas "Trail Blazers". Josh Smith, Al Horford lead Hawks past cold-shooting Warriors ESPN NBA profils (angliski) Basketball Reference profils (angliski)