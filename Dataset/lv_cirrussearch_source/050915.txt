Rolando Marans (itāļu: Rolando Maran; dzimis 1963. gada 14. jūlijā Trento) ir itāliešu futbola treneris un bijušais futbolists. Kopš 2023. gada Marans ir Itālijas B sērijas komandas Brescia galvenais treneris. Spēlētāja karjeru sāka Benacense Riva komandā. Vēlāk deviņus gadus aizvadīja Veronas "Chievo", palīdzot komandai no C2 sērijas nokļūt līdz B sērijai. Pārstāvējis arī Valdagno, Carrarese un Fano komandas. Pēc spēlētāja karjeras beigām kļuva par treneri Chievo kluba sistēmā. Vēlāk strādāja ar jauniešiem klubos Brescia un Cittadella. 2002. gadā kļuva par Cittadella galveno treneri, klubam spēlējot C1 sērijā. 2005. gadā sāka vadīt Brescia galveno komandu B sērijā. Karjeras turpinājumā strādāja ar vairākiem B sērijas klubiem — Bari, Triestina, Vicenza un Varese. Ar Varese kvalificējās pārspēlēm par iekļūšanu A sērijā, taču izšķirošajā kārtā komanda piekāpās Dženovas "Sampdoria". 2012. gada jūnijā tika iecelts par A sērijas kluba Catania galveno treneri. Jau pirmajā sezonā ar šo klubu sasniedza astoto vietu A sērijā. Nākamās sezonas sākums nebija tik sekmīgs, un, komandai atrodoties izkrišanas zonā, 2013. gada oktobrī Marans tika atbrīvots no amata. 2014. gada janvārī atgriezās Catania galvenā trenera postenī, taču nostrādāja tikai līdz aprīlim un atkal amatu atstāja. 2014. gada oktobrī kļuva par Chievo galveno treneri. Labāko rezultātu sasniedza 2015.—2016. gada A sērijas sezonā, iegūstot 9.vietu. 2018. gada aprīlī tika atbrīvots no amata. 2018. gada 7. jūnijā tika iecelts par Cagliari galveno treneri. Pirmajās 12 spēlēs izcīnīja septiņas uzvaras, taču turpinājums nebija tik sekmīgs un Marans tika atbrīvots no amata 2020. gada martā pēc 12 spēļu sērijas bez uzvarām A sērijā. 2020. gada augustā kļuva par Genoa galveno treneri. Tā paša gada 21. decembrī pēc nesekmīga sezonas sākuma klubs atbrīvoja viņu no amata. «Official: Chievo sack Maran». football-italia.net (angļu). 2018. gada 29. aprīlī. Skatīts: 2019. gada 10. novembrī. «Benvenuto Mister». cagliaricalcio.com (itāļu). 2018. gada 7. jūlijā. Arhivēts no oriģināla, laiks: 2019. gada 10. augustā. Skatīts: 2019. gada 10. novembrī. «Genoa, scelto il nuovo tecnico. Maran ha firmato per due anni». tuttomercatoweb.com (itāļu). Skatīts: 2020. gada 20. septembrī. «Official: Genoa sack Maran». football-italia.net (angļu). Skatīts: 2021. gada 5. janvārī. Vikikrātuvē par šo tēmu ir pieejami multivides faili. Skatīt: Rolando Marans. WorldFootball profils (angliski) Transfermarkt spēlētāja profils (angliski) Transfermarkt trenera profils (angliski)