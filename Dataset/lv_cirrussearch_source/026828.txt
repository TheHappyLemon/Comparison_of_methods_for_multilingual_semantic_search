Seržs Sargsjans (armēņu: Սերժ Ազատի Սարգսյան, Serž Azati Sargsyan, dzimis 1954. gada 30. jūnijā) ir armēņu politiskais un militārais darbinieks, bijušais Armēnijas prezidents un bijušais premjerministrs. Dzimis Stepanakertā, tagadējās Kalnu Karabahas teritorijā. No 1972. līdz 1974. gadam dienējis Padomju armijā, pēc tam no 1975. līdz 1979. gadam strādājis par atslēdznieku elektrotehnikas fabrikā. 1979. gadā kā filologs absolvējis Erevānas universitāti. Pēc tam līdz 1989. gadam darbojies komunistiskajā partijā, ieņemot dažādus amatus Kalnu Karabahas autonomā apgabala komitejā. No 1989. līdz 1993. gadam Kalnu Karabahas Aizsardzības komitejas vadītājs, paralēli ievēlēts Armēnijas Augstākajā padomē. Piedalījies vairāku kauju organizēšanā Kalnu Karabahas kara laikā, tiek uzskatīts par vienu no armēņu bruņoto spēku izveidotājiem. No 1993. līdz 1995. gadam Armēnijas aizsardzības ministrs. Vēlāk ieņēmis arī citus vadošos amatus Armēnijā, tajā skaitā bijis iekšlietu, atkārtoti aizsardzības ministrs, kā arī premjers no 2007. līdz 2008. gadam. 2008. gada februāra vēlēšanās ievēlēts par Armēnijas prezidentu, 2013. gadā ievēlēts uz otro termiņu. 2018. gada 17. aprīlī Sargsjans no jauna ievēlēts par premjerministru, bet pēc plašiem tautas protestiem Erevānas ielās bija spiests atkāpties no amata 23. aprīlī. Būdams Armēnijas prezidenta amatā, Sargsjans 2011. gadā apmeklējis Latviju oficiālā valsts vizītē. «Kā pareizi rakstīt Armēnijas prezidenta uzvārdu Sargsyan latviešu valodā?» (PDF). Latviešu valodas aģentūra. 2011. Skatīts: 2017. gada 10. maijā. Atbilstoši atveides norādījumiem (Salmiņa, V. Armēņu īpašvārdu atveide latviešu valodā. Rīga: LU Latviešu valodas institūts, 2009, 166. lpp.) 2008. gadā ievēlētā Armēnijas prezidenta vārds latviski rakstāms: Seržs Sargsjans. «Serzh Sargsyan: Armenian PM resigns after days of protests». BBC News. Oficiālā mājaslapa armēņu valodā Serža Sargsjana biogrāfija (angliski)