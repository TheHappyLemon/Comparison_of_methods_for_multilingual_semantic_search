Džesika Jislova (čehu: Jessica Jislová; dzimusi 1994. gada 28. jūlijā Jablonecā pie Nisas) ir čehu biatloniste. Pirmās starptautiskās sacensības Dž. Jislovas karjerā bija 2011. gada Pasaules čempionāts jauniešiem Nove Mesto Morāvijā. Labāko individuālo rezultātu tajā sasniedza sprintā, ieņemot 16. vietu. Arī nākamajās sezonās regulāri startēja jauniešu un junioru sacensībās. Labākais rezultāts bija 4. vieta iedzīšanā 2012. gada Pasaules čempionātā jauniešiem Kontiolahti. Pasaules kausa sacensībās debitēja 2014. gada 3. janvārī Oberhofā ar 79. vietu sprintā. Nākamajā Pasaules kausa posmā Rūpoldingā pirmo reizi tika iekļauta Čehijas stafetes komandas sastāvā, kas izcīnīja 6. vietu. Nākamajā sezonā startēja IBU kausā un junioru sacensībās. 2015. gada Eiropas čempionātā Otepē izcīnīja 4. vietu 12,5 km individuālajā distancē juniorēm. 2015.—2016. gada sezonā viņa regulāri startēja IBU kausa izcīņā un kopvērtējumā sasniedza 19.vietu. 2016. gadā viņa atkal piedalījās Pasaules kausa sacensībās un Kenmorā ieguva savus pirmos Pasaules kausa punktus, ieņemot 34. vietu sprintā. Tajā pašā gadā viņa pirmo reizi startēja Pasaules čempionātā pieaugušajiem, kas notika Holmenkollenē. Individuāli piedalījās sprintā un iedzīšanā un ieņēma attiecīgi 41. un 48. vietu. Jislova tika iekļauta stafetes komandas sastāvā un izcīnīja 6. vietu. 2016.—2017. gada sezonā pirmo reizi kāpa uz goda pjedestāla, Pasaules kausa posmā Phjončhanā sasniedzot trešo vietu stafetē kopā ar Evu Puskarčīkovu, Luciji Harvātovu un Gabrielu Koukalovu. 2017. gada Pasaules čempionātā startēja tikai stafetē un ieņēma 4. vietu. 2017.—2018. gada sezonā Jislova jau regulāri startēja Pasaules kausa posmos. Piedalījās arī 2018. gada ziemas olimpiskajās spēlēs Phjončhanā, kur gan sprintā, gan iedzīšanā ieņēma 23. vietu, bet stafetē bija 12. vietā. 2020. gada Pasaules čempionātā vēlreiz stafetē izcīnīja 4. vietu. 2021. gada decembrī Pasaules kausa posmā Ansī, sašaujot visus mērķus, izcīnīja 5. vietu, kas ir līdz šim viņas labākais rezultāts Pasaules kausā. 2022. gada ziemas olimpiskajās spēlēs Pekinā labāko rezultātu sasniedza 15 km individuālajā distancē, kur ieņēma 27. vietu. Startēja arī abās stafetēs — sieviešu stafetē ieņēma 8. vietu, bet jauktajā stafetē bija 12. vietā. 2021.—2022. gada sezonā Pasaules kausa kopvērtējumā sasniedza savu labāko rezultātu un ieņēma 17. vietu. 2023. gada Pasaules čempionātā Jislova nevarēja piedalīties veselības problēmu dēļ. «Comeback Mass Start win for Elvira Oeberg». biathlonworld.com (angļu). 2021. gada 19. decembris. Skatīts: 2024. gada 10. janvārī. «Jessica Jislová přijde o MS. „Základ je se z toho nezbláznit.“». biatlon.cz (čehu). 2023. gada 9. februāris. Skatīts: 2024. gada 10. janvārī. Vikikrātuvē par šo tēmu ir pieejami multivides faili. Skatīt: Džesika Jislova. Olympedia profils (angliski) The Sport.org profils (angliski) IBU profils (angliski) biathlon.com.ua profils (ukrainiski)