Šis raksts ir par 2011. gada filmu. Par programmas kodu skatīt rakstu Pirmkods. "Pirmkods" (angļu: Source Code) ir režisora Dankana Džonsa (Duncan Jones) 2011. gadā uzņemtais fantastikas trilleris. Filmas pirmizrāde notika 2011. gada 11. martā South by Southwest kinofestivālā Teksasā, no 2011. gada 1. aprīļa tā tika demonstrēta ASV kinoteātros. ASV Armijas pilots, kapteinis Kolters Stīvenss, kura pēdējās atmiņas ir par misiju Afganistānā, pēkšņi atjēdzas cita cilvēka — kāda skolotāja Šona Fentresa ķermenī. Kolters atrodas piepilsētas vilcienā, kas brauc uz Čikāgu, viņam pretim sēž jauna sieviete, kuru sauc par Kristīnu. Pirms Kolters pagūst saprast, kas notiek, vilcienu iznīcina sprādziens. Stīvenss pamostas vāji apgaismotā kapsulā, no monitora viņu uzrunā Kolīna Gudvina, jauna sieviete militārā uniformā. Viņa dara Stīvensam zināmu, ka tas atrodas "Pirmkodā" — programmā, kas ļauj iemiesoties cita cilvēka ķermenī tā dzīves pēdējās astoņās minūtēs. Tai pašā dienā Čikāgas piepilsētas vilcienā bija eksplodējusi bumba, iznīcinot vilcienu. Stīvensa uzdevums ir atrast bumbu un uzzināt, kas to izgatavojis, pirms kaut kur Čikāgā eksplodē vēl viena bumba — šoreiz netīrā, nogalinot miljoniem cilvēku. Stīvenss tiek nosūtīts atpakaļ uz vilcienu, kur ventilācijas lūkā virs tualetes viņš atrod bumbu, kas tiek aktivizēta ar mobilā telefona signālu. Bumba atkal eksplodē, un Stīvenss atgriežas kapsulā. Izpētot organizācijas nosaukuma saīsinājumu, kura burtus viņš bija pamanījis uz Gudvinas uniformas, Stīvenss atklāj, ka ticis pasludināts par karā bojā gājušu, un viņa ķermenis nonācis militāristu rokās. Stīvenss uzzina, ka ar "Pirmkoda" programmas radītāju doktoru Ratledžu un kapteini Gudvinu viņš kopā ir jau divus mēnešus, kopš paziņots par viņa bojāeju karadarbībā Afganistānā. Viņš atrodas komas stāvoklī, no viņa ķermeņa palikusi pāri tikai neliela daļa, kam pievienoti nervu sensori. Doktors Ratledžs izmantojis viņa ķermeņa atliekas "Pirmkoda" realizēšanai. Nekāda kapsula neeksistē, tas ir veids, kā Stīvensa smadzenes attēlo reālo vidi. Viņš lūdz Ratledžam atslēgt dzīvības uzturēšanas sistēmu, kad misija būs izpildīta. Ratledžs tam piekrīt. Stīvenss ir vienīgais kareivis, kurš spējis izturēt šādu misiju, pateicoties savām psihiskajām spējām. Stīvenss vairākas reizes atgriežas pagātnē, kur vilciena slēptuvē atrod ieroci un beidzot atklāj, ka terorists ir amerikāņu ekstrēmists Dereks Frosts. Par to viņš paziņo Gudvinai un stājas pretim Frostam, pirms tas pagūst aktivizēt otru bumbu. Militāristi, kurus Gudvina informē, sagūsta Frostu un izglābj Čikāgu. Taču vilciens joprojām ir iznīcināts un Kristīna — mirusi. Gudvina un Ratledžs viņam mēģina iestāstīt, ka "Pirmkods" ir tikai imitācija, tādēļ Stīvenss nevarot izmainīt pagātni un izglābt Kristīnu. Stīvensam ir aizdomas, ka Gudvina viņam melo par divus mēnešus ilgušu apmācību "Pirmkodā" pēc viņa misijas Afganistānā. Izliekoties par savu draugu, Stīvenss/Fentress pa telefonu piezvana savam tēvam, kuram nav zināms, kā un kur gājis bojā viņa dēls. Viņš izstāsta tēvam, kā gājis bojā un cik ļoti viņu mīlējis. Izmantojot informāciju no iepriekšējā ceļojuma uz pagātni, Stīvenss neitralizē bumbu un sagūsta Frostu, neļaujot tam uzspridzināt vilcienu. Rit pēdējā no astoņām Stīvensam atvēlētajām minūtēm. Pēdējās sekundēs Stīvenss skūpsta Kristīnu, taču laiks rit tālāk un viņa dzīve turpinās. Šajā paralēlajā realitātē Frosts turpat vilcienā tiek arestēts, un pasažieri ir izglābti. Izrādās, ka tad, kad Gudvina tika izslēgusi Stīvensa smadzeņu dzīvības uzturēšanas sistēmu, viņa saprāts palika Šona Fentresa ķermenī. Guvis otru iespēju — laimīgu dzīvi kopā ar Kristīnu, Stīvenss alternatīvajā realitātē ir ārēji pārvērties par Fentresu, saglabājot savu saprātu. Ratledžs agrāk tika apgalvojis, ka "Pirmkoda" aktivizēšana var radīt jaunas laika līnijas, pateicoties kvantu fizikai, un ka jaunajās pasaulēs Stīvensa darbību dēļ būs radušies jauni Kolteri Stīvensi. Šai citā realitātē Gudvina, kas vēl neko nezina par Stīvensu, saņem no tā E-pastu ar lūgumu palīdzēt viņam šai pasaulē. Viņa saprot, ka "Pirmkods" var ne tikai notikumus atjaunot, bet arī ietekmēt tos. Džeiks Jillenhols — Kolters Stīvenss/Šons Fentress Mišela Monagana — Kristīna Vorena (Christina Warren) Vera Fārmiga — kapteine Kolīna Gudvina (Colleen Goodwin) Džefrijs Raits — doktors Ratlledžs (Dr. Rutledge) Maikls Ardens — Dereks Frosts (Derek Frost) un citi aktieri. Filmēšana sākās 2010. gada 1. martā Monreālā, tā beidzās 29. aprīli. Dažas ainas tika filmētas Čikāgā, Tūkstošgades parkā (Millennium Park). 2010. gada jūlijā tika radīti filmas vizuālie efekti. Sākotnēji režisors Dankans Džonss bija plānojis, ka mūziku filmai varētu radīt komponists Klints Mansels, tā būtu viņu otrā sadarbība. Taču vēlāk par filmas komponistu kļuva Kriss Beikons (Chris Bacon). "Pirmkods" saņēma ļoti pozitīvas atsauksmes. Interneta vietne Rotten Tomatoes ziņoja, ka 91 procents kritiķu devuši filmai pozitīvu novērtējumu. Balstoties uz 221 vērtējumu, vietne novērtēja filmu ar 7,5 ballēm no iespējamām 10. Kritiķi salīdzināja filmu ar 1993. gadā uzņemto "Murkšķa dienu" un Agatas Kristi detektīvromānu "Austrumu ekspresis". Source Code (2011) - Box Office Mojo «Source Code (2011)». Box Office Mojo. Skatīts: 2012. gada 14. maijs. New Clip From Source Code (angliski) Исходный код (2011) — Release dates «Source Code Filming Completes Today». ManMadeMovies.co.uk. 2010-04-29. Arhivēts no oriģināla, laiks: 2012-08-09. Skatīts: 2010-11-22. «Exclusive: Duncan Jones on MOON, Source Code & Judge Dredd». 2010-07-28. Arhivēts no oriģināla, laiks: 2012-08-09. Skatīts: 2010-11-22. Empire: Clint Mansell Drops Source Code(angliski) Source Code — Rotten Tomatoes «'Source Code': A 'Groundhog Day' With Scientific Mumbo-Jumbo». TheWrap.com. Arhivēts no oriģināla, laiks: 2012-08-09. Skatīts: 2011. gada 31. marts. «'Source code' is a disaster 'groundhog day' with twists». SignOnSanDiego.com. Arhivēts no oriģināla, laiks: 2012-08-09. Skatīts: 2011. gada 31. marts. «Peter Travers: 'Source Code' is Confusing But Exciting». RollingStone.com. Arhivēts no oriģināla, laiks: 2012-08-09. Skatīts: 2011. gada 31. marts. Tom Charity. «'Source Code' a smart, original sci-fi thriller». CNN, 2011. gada 1. aprīlis. Arhivēts no oriģināla, laiks: 2012-08-09. Skatīts: 2011-04-01. Oficiālā tīmekļa vietne (angliski) IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)