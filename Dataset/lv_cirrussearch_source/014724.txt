Antons Babčuks (krievu: Антон Бабчук; dzimis 1984. gada 6. maijā) ir bijušais ukraiņu izcelsmes Krievijas hokejists, aizsargs. Karjeras laikā aizvadījis 289 spēles Nacionālajā hokeja līgā, 2006. gadā kopā ar Karolīnas "Hurricanes" izcīnot Stenlija kausu. Profesionāļa karjeru Babčuks uzsāka 2002.—03. gada sezonā, kad debitēja Krievijas Superlīgas kluba Kazaņas "Ak Bars" sastāvā. Tiesa, tajā pašā sezona hokejists pārcēlās uz citu līgas klubu — Sanktpēterburgas SKA. Jau 2002. gada vasarā hokejists pārcēlās uz Ziemeļameriku, nākamo sezonu aizvadot AHL kluba Norfolkas "Admirals" sastāvā, bet piecas spēles aizvadot arī NHL kluba Čikāgas "Blackhawks" rindās. 2005.—06. gada sezonā aizsargs aizvadīja 17 spēles "Blackhawks" sastāvā, pirms tika aizmainīts uz Karolīnas "Hurricanes" vienību, sezonas izskaņā kopā ar komandu izcīnot Stenlija kausu. 2006.—07. gada sezonas otrajā pusē Babčuks zaudēja vietu "Hurricanes" pamatsastāvā, jo pēc traumas laukumā atgriezās Františeks Kaberle, Antonam pēc ilgāka laika nonākot AHL. Hokejists ilgstoši nevēlējās uz AHL doties, kā rezultātā viņa līgums tika lauzts. 2007.—08. gada sezonu hokejists aizvadīja Omskas "Avangard" sastāvā, taču 2008. gada vasarā uz vienu sezonu noslēdza līgumu ar Karolīnas "Hurricanes" vienību. 2009.—10. gada sezonu hokejists atkal aizvadīja "Avangard" sastāvā, taču tad atgriezās "Hurricanes" rindās. 2010.—11. gada sezonas gaitā hokejists tika aizmainīts uz Kalgari "Flames" vienību, 2011. gada vasarā Babčukam pagarinot līgumu ar "Flames" uz nākamajiem diviem gadiem. 2013. gada vasarā Babčuks atgriezās Eiropā, pievienojoties KHL klubam Ufas "Salavat Julajev". Gadu vēlāk viņš pārcēlās jau uz Ņižņijnovgorodas "Torpedo" rindām, sezonas gaitā tiekot aizmainīts uz Mitišču "Atlant". Pēc sezonas beigām noslēdza profesionāļa karjeru. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)