Makenzija grīslis (latīņu: Carex mackenziei) ir grīšļu dzimtas suga. Savvaļā tai Eiropas ziemeļu reģionos ir šaura areāla. Latvijā tā ir sastopama ļoti reti, tikai Rīgas līča centrālās daļas piekrastē un posmā no Kuivižiem līdz Igaunijas robežai. Ierakstīts Latvijas Sarkanajā grāmatā 1. kategorijā. Makenzija grīslis ir daudzgadīgs, 10-40 cm garš lakstaugs, kurš pieder vienādvārpu grīšļu grupai, jo tā vīrišķie ziedi atrodas vārpiņu apakšdaļā. Augs ir dzeltenzaļš. Stublāji ir izvietoti skrajā cerā, tie ir strupi trīsšķautņaini, pastīvi. Lapas ir mīkstas, 10-30 cm garas un 0,2-0,4 cm platas, aptuveni stublāja garumā vai īsākas. Augam ir 4—6 vārpiņas, tās ir iegarenas, stublāja galotnē attālu cita no citas. Pie ziedkopas pamata ir īsa, īlenveidīga seglapa vai seglapas vispār nav. Vārpiņu garums ir 0,7-1,3 cm. Segplēksne ir aptuveni pūslīša garumā, brūna, mala gaišāka. Augļa pūslītis ir pelēkzaļš, olveidīgs, tā dzīslas ir neskaidras, galā pēkšņi sašaurināts īsā knābītī. Zied maija beigās un jūnija sākumā. «Makenzija grīslis - Carex mackenziei V.I.Krecz. - Augi - Latvijas daba». www.latvijasdaba.lv. Skatīts: 2022-04-21.