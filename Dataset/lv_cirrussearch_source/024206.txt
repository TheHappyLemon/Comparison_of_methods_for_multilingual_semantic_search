Raiens Makdonehs (angļu: Ryan McDonagh; dzimis 1989. gada 13. jūnijā) ir amerikāņu hokejists, aizsargs. Pašlaik (2023) Makdonehs pārstāv Nacionālās hokeja līgas kluba Našvilas "Predators" rindas. Pēc trim NCAA čempionāta Viskonsinas universitātes komandā aizvadītām sezonām profesionāļa karjeru Makdonehs sāka 2010.—11. gada sezonā. Sezonu viņš sāka Amerikas hokeja līgas klubā Konektikutas "Whale", taču 2011. gada 3. janvārī tika izsaukts uz NHL, atlikušo sezonas daļu aizvadot Ņujorkas "Rangers" rindās. 2012.—13. gada NHL sezonas lokauta laikā spēlēja KHL klubā Astanas "Baris", taču tad atgriezās "Rangers" rindās. Pēc sezonas beigām pagarināja līgumu ar klubu uz nākamajiem sešiem gadiem. 2013.—14. gada sezonā, pēc Raiena Kalahena aizmainīšanas, Makdonehs kļuva par "Rangers" kapteini. 2013.—14. gada sezonā kopā ar "Rangers" sasniedza Stenlija kausa finālu, tajā gan piekāpjoties Losandželosas "Kings" hokejistiem. 2018. gada februārī Makdonehs tika aizmainīts uz Tampabejas "Lightning". 2020. un 2021. gados, kopā ar "Lightning" izcīnīja Stenlija kausu. 2022. gada 3. jūlijā maiņas darījuma rezultātā nonāca NHL komandas Našvilas "Predators" rindās. ASV hokeja izlases rindās spēlējis 2014. gada olimpisko spēļu turnīrā, kā arī 2011. gada Pasaules čempionātā. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski) https://nhl.nbcsports.com/2020/09/28/lightning-win-stanley-cup-by-smothering-stars-in-game-6/ https://www.nhl.com/news/predators-acquire-ryan-mcdonagh-in-trade-with-lightning/c-334800300