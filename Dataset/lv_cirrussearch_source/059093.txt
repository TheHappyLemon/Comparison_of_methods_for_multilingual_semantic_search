Vendija Holdenere (vācu: Wendy Holdener; dzimusi 1993. gada 12. maijā) ir Šveices kalnu slēpotāja, 2018. gada ziemas olimpisko spēļu čempione komandu sacensībās, piecu olimpisko medaļu ieguvēja un trīskārtēja pasaules čempione. Pasaules kausa (PK) sacensībās V. Holdenere debitēja 2010. gada oktobrī. Pirmo reizi vietu uz goda pjedestāla PK posmos izcīnīja 2013. gada 10. martā Ofteršvangā, Vācijā, ieņemot otro vietu slalomā. Piedalījās 2014. gada ziemas olimpiskajās spēlēs Sočos, kur startēja slalomā un milzu slalomā, taču abās disciplīnās nefinišēja pirmajā braucienā. 2016. gada 23. februārī paralēlā slaloma pilsētas sacensībās Stokholmā izcīnīja savu pirmo uzvaru PK posmos. 2015.—2016. gada Pasaules kausa sezonā izcīnīja uzvaru kombinācijas kopvērtējumā un trešo vietu slaloma vērtējumā. 2017. gada Pasaules čempionātā Sanktmoricā kļuva par pasaules čempioni kombinācijā un ieguva sudraba medaļu slalomā. 2018. gada ziemas olimpiskajās spēlēs Phjončhanā izcīnīja trīs medaļas — zeltu komandu sacensībās, sudrabu slalomā un bronzu kombinācijā. Starēja arī milzu slalomā, kur ieņēma 9. vietu. 2017.—2018. gada Pasaules kausa sezonā izcīnīja savu otro disciplīnu titulu, uzvarot kombinācijas kopvērtējumā, bet absolūtajā kopvērtējumā ieņēma otro vietu. 2019. gada Pasaules čempionātā ieguva divas zelta medaļas, uzvarot kombinācijā un komandu sacensībās. 2022. gada ziemas olimpiskajās spēlēs Pekinā V. Holdenere izcīnīja divas medaļas: sudrabu nobraucienā un bronzu slalomā. 2022. gada 27. novembrī Kilingtonā izcīnīja savu pirmo uzvaru Pasaules kausa posmos slalomā, dalot pirmo vietu ar zviedru kalnu slēpotāju Annu Svennu-Lāšoni. Līdz tam viņa 30 reizes bija kāpusi uz goda pjedestāla Pasaules kausa posmos slalomā, bet ne reizi nebija izdevies uzvarēt. Tā paša gada decembrī Pasaules kausa sacensībās Itālijā izcīnīja arī savu otro uzvaru slalomā. 2023. gada Pasaules čempionātā Meribelā izcīnīja divas sudraba medaļas — kombinācijā un paralēlajās sacensībās. «Entfesselte Holdener fährt auf das Podest». srf.ch (vācu). 2013. gada 10. marts. Skatīts: 2021. gada 19. novembrī. «Wendy Holdener notches maiden World Cup triumph». eurosport.com (angļu). 2016. gada 23. februāris. Skatīts: 2021. gada 19. novembrī. «Holdener and Swenn Larsson record remarkable joint debut wins in Killington». fis-ski.com (angļu). 2022. gada 27. novembris. Skatīts: 2023. gada 21. februārī. «Wendy Holdener takes Sestriere slalom ahead of Mikaela Shiffrin for second straight World Cup win». olympics.com (angļu). 2022. gada 11. decembris. Skatīts: 2023. gada 21. februārī. Vikikrātuvē par šo tēmu ir pieejami multivides faili. Skatīt: Vendija Holdenere. Oficiālā tīmekļa vietne (vāciski) (angliski) Olympedia profils (angliski) The Sport.org profils (angliski) Munzüger Sport profils (vāciski) FIS profils (kalnu slēpošana) (angliski)