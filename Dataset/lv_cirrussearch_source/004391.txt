Progress M-07M (Прогресс М-07М) bija Krievijas automātisks kravas kosmosa kuģis kravu nogādāšanai uz Starptautisko kosmisko staciju (SKS). To palaida 2010. gada 10. septembrī. Kopējā kravas masa starta brīdī bija 2515 kg. Īpašajās tvertnēs ietilpa degviela pašam kuģim (870 kg) un stacijas dzinējsistēmai (250 kg), skābeklis (49 kg), ūdens (210 kg). Hermētiskajā kravas telpā (pavisam 1136 kg) atradās iekārtas stacijas apkalpošanai un zinātniskajiem pētījumiem, pārtikas preces, apģērbs, higiēnas, medicīnas preces, tai skaitā 389 kg amerikāņu segmentam. Starts sākotnēji bija plānots 2010. gada 28. aprīlī, bet par divām dienām pārcēla nelabvēlīgu laika apstākļu (liela vēja) dēļ. Progress M-07M startēja no Baikonuras kosmodroma 10.09.2010. 10:22:57 UTC ar nesējraķeti Sojuz-U. Saslēgšanās ar SKS notika 12. septembrī 11:57:57 UTC pie Zvezda moduļa automātiskā režīmā. 15. septembrī tika iedarbināti Progress M-07M dzinēji, lai paaugstinātu SKS orbītu. Manevrs tika veikts ar astoņiem orientācijas dzinējiem, tas sakās 09:04 UTC un ilga 526 sekundes. Rezultātā stacijas kompleksa orbītas augstums tika palielināts vidēji par 2 km. 20. oktobrī tika veikts vēl viens stacijas orbītas paaugstināšanas manevrs. Kosmosa kuģa dzinēji tika iedarbināti 19:41 UTC un nostrādāja 229 sekundes. Rezultātā orbītas vidējais augstums tika pacelts par 900 m un bija 353 km. 26. oktobrī ar Progress M-07M dzinēju palīdzību tika veikts steidzams neplānots orbītas korekcijas manevrs, lai izvairītos no nenoskaidrotas izcelsmes kosmiskā atkrituma. Manevrs sākās 10:25 UTC un ilga 180 sekundes, kura rezultātā orbīta tika paaugstināta par aptuveni 700 m. 25. novembrī 05:03 UTC notika stacijas orbītas paaugstināšanas manevrs, kas ilga 458 sekundes. Tas tika veikts, lai radītu optimālus apstākļus kosmosa kuģa Sojuz TMA-20 sagaidīšanai decembrī. 22. decembrī notika orbītas korekcija. Progress M-07M dzinēji tika ieslēgti 16:28 UTC un darbojās 1270,7 sekundes. Manevra laikā tika izlietoti 336 kg degvielas no Zarja bākām. 13. janvārī tika veikts 2011. gada pirmais stacijas orbītas korekcijas manevrs. Tas sākās 09:00 UTC un ilga 672,5 sekundes. Vēl vienu orbītas pacelšanas manevru veica 9. februārī. 2011. gada 20. februārī 13:11:47 UTC Progress M-07M atvienojās no stacijas. 16:12:00 ieslēdzās dzinējs bremzēšanas manevram, kas ilga 161 sekundi. Pēc tam kuģis nogāja no orbītas un sadega Zemes atmosfērā. Nesadegušās daļas 16:58:23 UTC nokrita Klusā okeāna dienvidu daļā aptuveni 42° 25' D un 139° 39' R. Прогресс М-07М Центр Управления космическими полетам (krieviski) ПЕРЕЧЕНЬ ГРУЗОВ, ДОСТАВЛЯЕМЫХ КОРАБЛЁМ "ПРОГРЕСС М-07М" Arhivēts 2010. gada 15. septembrī, Wayback Machine vietnē. (krieviski) Для этого использовали двигатели космического грузовика «Прогресс» Dmitrijs Gončaruks, 2010-09-15 ЦУП скорректировал орбиту МКС для стыковки с «Прогрессом» ВЗГЛЯД, 2010-10-21 МКС увернулась от космического мусора newsru.com, 2010-10-26 Progress M-07M lapa SKS Lidojumu vadības centrā Arhivēts 2010. gada 15. septembrī, Wayback Machine vietnē. (krieviski)