Miroslavs Šatans (slovāku: Miroslav Šatan; dzimis 1974. gada 22. oktobrī) ir bijušais slovāku hokejists, malējais uzbrucējs, ilggadējs Slovākijas hokeja izlases dalībnieks. Karjeras laikā Šatans aizvadīja 1050 spēles Nacionālās hokeja līgas klubos Edmontonas "Oilers", Bufalo "Sabres", Ņujorkas "Islanders", Pitsburgas "Penguins" un Bostonas "Bruins". Tajās viņš atzīmējies ar 735 rezultativitātes punktiem. 2009. gadā "Penguins" sastāvā izcīnījis arī Stenlija kausu. Slovākijas izlases rindās četros olimpisko spēļu turnīros, kā arī 12 Pasaules čempionātos, 2002. gadā izcīnot čempiona titulu, kā arī izcīnot medaļas vēl trīs turnīros. Savu profesionālā spēlētāja karjeru Šatans uzsāka 1992. gadā, kad pievienojās Čehoslovākijas līgas klubam Trenčīnas "Dukla". Pēc sezonas noslēguma 1993. gada NHL draftā Šatanu izvēlējās Edmontonas "Oilers" vienība. Trenčīnā viņš aizvadīja arī 1993.—94. sezonu, taču 1994. gada vasarā Miroslavs pārcēlās uz Ziemeļameriku, kur pievienojās "Oilers" sistēmai. 1994.—95. sezonas NHL lokauta dēļ savu debiju NHL Šatans piedzīvoja vien 1995.—96. sezonā. 1996.—97. sezonas gaitā Miroslavs tika aizmainīts uz Bufalo "Sabres" vienību. Bufalo kluba rindās Miroslavs aizvadīja nākamās septiņas sezonas, līdz 2004.—05. sezonas NHL lokauta laikā atgriezās Slovākijā, aizvadot sezonu Bratislavas "Slovan" rindās. 2005. gada 3. augustā Šatans noslēdza līgumu ar Ņujorkas "Islanders" vienību. "Islanders" rindās Miroslavs aizvadīja trīs sezonas. 2008. gada vasarā viņš pievienojās Pitsburgas "Penguins" rindām, 2008.—09. sezonā kopā ar komandu izcīnot Stenlija kausu. Pēc sezonas beigām Šatans palika bez kluba un jaunu līgumu noslēdza vien sezonas vidū, pievienojoties Bostonas "Bruins" rindām. Pēc 2009.—10. sezonas Miroslavs atgriezās Eiropā, pievienojoties "Slovan" sastāvam, taču sezonas gaitā viņš pārcēlās uz KHL klubu Maskavas "Dinamo". 2011. gada vasarā Šatans atgriezās Bratislavā, nākamajā sezonā kopā ar klubu izcīnot Slovākijas čempiona titulu. "Slovan" sastāvā Šatans aizvadīja arī 2012.—13. un 2013.—14. gada sezonas, kuras klubs aizvadīja jau KHL. Slovākijas izlases rindās spēlējis 12 Pasaules čempionātos, kā arī četros olimpisko spēļu turnīros. 2002. gadā Šatans kopā ar izlasi kļuva par Pasaules čempionu hokejā. 2000. un 2002. gadā Miroslavs bija arī turnīra rezultatīvākais spēlētājs. 1994. gada Olimpisko spēļu turnīrā bija tā labākais vārtu guvējs. Vikikrātuvē par šo tēmu ir pieejami multivides faili. Skatīt: Miroslavs Šatans. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)