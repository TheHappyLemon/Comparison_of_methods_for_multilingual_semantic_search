Klejs Aleksandrs Tompsons (angļu: Klay Alexander Thompson; dzimis 1990. gada 8. februārī) ir amerikāņu basketbolists, spēlē uzbrūkošā aizsarga pozīcijā, ASV basketbola izlases dalībnieks. 2023. gadā pārstāv Nacionālās basketbola asociācijas (NBA) klubu Goldensteitas "Warriors", kurā aizvadījis visu profesionāļa karjeru. "Warriors" sastāvā kļuvis par četrkārtējo NBA čempionu, 5 reizes piedalījies NBA Visu zvaigžņu spēlē. Olimpiskās un pasaules čempionāta zelta medaļas ieguvējs ar ASV izlasi. Arī viņa tēvs Maikls Tompsons (Mychal Thompson, dzimis Bahamu Salās) ir bijis basketbolists, spēlējis NBA. Tāpat basketbolists ir K. Tompsona vecākais brālis Maikls Tompsons, savukārt jaunākais brālis Trejs Tompsons ir profesionāls beisbola spēlētājs. Studējis Vašingtonas štata Universitātē, kuras basketbola komandu pārstāvēja NCAA. 2011. gadā viņu Goldensteitas "Warriors" izraudzījās drafta 1. kārtā ar kopējo 11. kārtas numuru. Debijas sezonā iekļauts simboliskajā debitantu pirmajā izlasē. 2014. gadā kopā ar komandas biedru Stefenu Kariju uzstādīja NBA rekordu, kopā iemetot 484 trīspunktu metienus vienā sezonā. Šos rezultatīvos spēlētājus kopīgi dēvē par Splash Brothers. 2015. un 2016. gadā iekļuvis līgas simboliskajā trešajā izlasē, piecas reizes spēlējis NBA Visu zvaigžņu spēlē. 2015. gadā "Warriors" sastāvā kļuva par NBA čempionu, kas bija pirmais komandas izcīnītais čempiontituls kopš 1975. gada. Vēl divus čempiontitulus izcīnīja 2017. un 2018. gadā. 2016. gada 5. decembrī uzvarētā spēlē pret Indianas "Pacers" (142—106) K. Tompsons uzstādīja savu rezultativitātes rekordu, iemetot 60 punktus tikai 29 minūtēs, kļūstot arī par pirmo spēlētāju NBA vēsturē, kas guvis tādu punktu daudzumu tik īsā spēles laikā. 2019. gada NBA finālsērijas 6. spēlē K. Tompsons guva smagu ceļgala krusteniskās saites traumu, kuras dēļ izlaida sekojošo sezonu. Atgūstoties no šīs traumas viņš guva citu — Ahilleja cīpslas traumu, kā rezultātā bija spiests izlaist vēl vienu sezonu. Pēc 31 mēneša pārtraukuma NBA laukomos viņš atgriezās tikai 2022. gada janvārī. 2021.—2022. gada NBA sezonas noslēgumā K. Tompsons kopā ar "Warriors" iekļuva NBA finālā, Rietumu konferences finālsērijā pārspējot Dalasas "Mavericks". Finālsērijas pirmajā spēlē viņš pacēlās uz otro vietu NBA izslēgšanas spēlēs iemesto trīspunktu metienu skaita ziņā, atpaliekot tikai no komandas biedra S. Karija. Sezonas noslēgumā "Warriors" sastāvā K. Tompsons kļuva par NBA čempionu, izcīnot savu ceturto titulu. ASV izlases sastāvā uzvarējis 2014. gada FIBA Pasaules kausā un 2016. gada vasaras olimpiskajās spēlēs. «Mavericks vs. Warriors - Game Recap - May 26, 2022». ESPN (angļu). Skatīts: 2022-06-03. Vikikrātuvē par šo tēmu ir pieejami multivides faili. Skatīt: Klejs Tompsons. Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)