Džozefs Voltons Lousijs III (angļu: Joseph Walton Losey III, dzimis 1909. gada 14. janvārī, miris 1984. gada 22. jūnijā) bija amerikāņu kino un teātra režisors, producents un scenārists. Savu karjeru 1930. gados sācis kā teātra režisors Brodvejā. Savu pirmo filmu, politisko alegoriju The Boy with Green Hair, režisējis 1947. gadā. 1951. gadā iznāca Lousija režisētā filma "M", kas ir rīmeiks Friča Langa tāda paša nosaukuma filmai. Savu politisko uzskatu dēļ, makartisma laikā viņu iekļāva Holivudas melnajā sarakstā. 1953. gadā Lousijs pārcēlās dzīvot uz Londonu. Savu pirmo režisēto britu filmu, film noir krimināltrilleri The Sleeping Tiger (1954), veidojis ar pseidonīmu Viktors Hanberijs, jo arī filmas galvenās lomas atveidotāji baidījās tikt iekļauti Holivudas melnajā sarakstā. 1960. gados Lousijs uzsāka sadarbību ar scenāristu Haroldu Pinteru. Lousijs bija režisors trīs filmām, kurām scenārija autors bija Pinters: The Servant (1963), Accident (1967) un The Go-Between (1971). The Servant saņēma trīs BAFTA kino balvas, Accident saņēma Grand Prix Spécial du Jury balvu 1967. gada Kannu kinofestivālā, savukārt The Go-Between saņēma 1971. gadā saņēma Zelta palmas zaru. Tāpatās bijis režisors spiegu komēdijai Modesty Blaise (1966). 1970. gadā iznāca Lousija režisētā spraiga sižeta filma Figures in a Landscape ar Robertu Šovu un Malkolmu Makdauelu galvenajās lomās. Režisējis arī biogrāfisko filmu Galileo (1975). Vienu no savām atpazīstamākajām filmām, mistisko drāmu "Misters Kleins" (Monsieur Klein, 1976), uzņēmis franču valodā un ar Alēnu Delonu galvenajā lomā. Savas karjeras beigu posmā filmējis filmas Don Giovanni (1979), La Truite (1982) un Steaming (1985). Colin Gardner. Joseph Losey. Manchester University Press, 2004-09-04. ISBN 978-0-7190-6783-9. Vikikrātuvē par šo tēmu ir pieejami multivides faili. Skatīt: Džozefs Lousijs. IMDb profils (angliski) Internet Broadway Database profils (angliski) AllMovie profils (angliski) Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)