Peldošā glīvene (latīņu: Potamogeton natans) ir mainīga izskata glīveņu dzimtas suga. Tā ir plaši sastopama Ziemeļamerikā un Eirāzijā. Latvijā tā ir visbiežāk sastopamā glīveņu suga; tā veido lielas audzes stāvošos un lēni tekošos ūdeņos. Peldošā glīvene ir daudzgadīgs lakstaugs, kurš kopā ar peldošo stublāju var pat sasniegt 2 m garumu (atkarībā no augšanas dziļuma vietas). Augam ir puscilindriskas iegrimušās lapas (iegrimušās lapas ātri atmirst) un olveidīgas līdz garenas (5—12 cm garas un 3—6 cm platas) peldošas lapas. Lapas ir spīdīgas, ādainas, ar gludu malu, sirdsveidīgu pamatu un strupu vai īsi smailu galu. Lapas kātainas, kāta garums bieži pārsniedz plātnes garumu. Ziedu vārpa ir blīva, cilindriska (3—6 cm gara), ar daudziem ziediem. Vārpas kāts ir resns. Auglis — izliekts riekstiņš ar strupu šķautni un īsu, taisnu knābi. Augs zied jūnijā un jūlijā. «peldošā glīvene - Potamogeton natans L. - Augi - Latvijas daba». www.latvijasdaba.lv. Skatīts: 2022-08-04. Vikikrātuvē par šo tēmu ir pieejami multivides faili. Skatīt: Peldošā glīvene. Encyclopædia of Life raksts (angliski)