Kerola Lombarda (angļu: Carole Lombard; dzimusi 1908. gada 6. oktobrī, mirusi 1942. gada 16. janvārī) bija amerikāņu aktrise. Pazīstama ar lomām ekscentriskajās komēdijās 1930. gados. Filmējusies tādās filmās kā My Man Godfrey (1936), Nothing Sacred (1937), Made for Each Other (1939), To Be or Not to Be (1942). Par lomu filmā My Man Godfrey tika nomināta Amerikas Kinoakadēmijas balbai kā labākā aktrise. 1930. gadu beigās bija augstāk apmaksātā aktrise Holivudā ar 500 tūkstošiem ASV dolāru lieliem ieņēmumiem (šī summa vairākas reizes pārsniedza ASV prezidenta atalgojumu). Jau ilgi pēc nāves, 1960. gadā Lombardai piešķīra zvaigzni Holivudas Slavas alejā. 1999. gadā Amerikas Kinoinstitūta sarakstā AFI 100 gadi... 100 zvaigznes Lombarda tika ierindota 23. vietā starp visu laiku izcilākajām sieviešu kārtas zvaigznēm. 1931. gadā Lombarda apprecējās ar aktieri Viljamu Pauelu, bet 1933. gadā izšķīras. 1939. gadā pēc viņa apprecējās ar aktieri Klārku Geiblu. Abi viens otrā bija atraduši savu īsto mīlestību, bet 1942. gada 16. janvārī Lombarda gāja bojā aviokatastrofā. Viņa bija devusies līdzekļu vākšanas braucienā uz savu dzimto Indiānas štatu, savācot 2 miljonu dolārus par kara laika obligācijām. Viņu braucienā pavadīja viņas māte un MGM studijas pārstāvis Oto Vinklers. Lombarda gribēja atpakaļceļā doties ar lidmašīnu, lai ātrāk atgrieztos mājās, bet viņas māte un Vinklers baidījās lidot un gribēja braukt ar vilcienu. Lombarda piedāvāja pieņemt lēmumu, metot monētu, un liktenīgā izvēle krita uz atgriešanos ar lidmašīnu. Lidmašīna ietriecās kalnā un visi 22 pasažieri un apkalpes locekļi gāja bojā. «America's Greatest Legends». Amerikas Kinoinstitūts. Arhivēts no oriģināla, laiks: 2011. gada 16. jūlijā. Skatīts: 2013. gada 24. jūlijā. «Carole Lombard: Lovable Madcap». Classic Hollywood Bios. Vikikrātuvē par šo tēmu ir pieejami multivides faili. Skatīt: Kerola Lombarda. Encyclopædia Britannica raksts (angliski) Brockhaus Enzyklopädie raksts (vāciski) IMDb profils (angliski) AllMovie profils (angliski)