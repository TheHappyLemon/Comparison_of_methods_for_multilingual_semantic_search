Puskuitalas (Limosa) ir sloku dzimtas (Scolopacidae) tārtiņveidīgo putnu ģints, kas apvieno 4 mūsdienās dzīvojošas sugas. Zinātniskais nosaukums Limosa atvasināts no latīņu valodas (limus) un latviski nozīmē "dubļains" vai "dubļi". Visas puskuitalu sugas ir gājputni, kas ligzdo ziemeļu reģionos, bet ziemo dienvidos. Ziemošanai tiek izvēlētas vietas, kas bagātas ar barību, pulcējoties lieliem puskuitalu bariem. Divas no četrām sugām ir Vecās pasaules putnu sugas, bet divas Jaunās pasaules. Puskuitalas, atkarībā no sugas, ligzdo Eiropā, Sibīrijā, Krievijas Tālajos Austrumos, Mandžūrijā un Ziemeļamerikā, ziemo Āfrikā, Āzijas tropu joslā, Taivānā, Jaungvinējā, Austrālijā un Dienvidamerikā. Latvijā sastopamas 2 puskuitalu sugas: melnā puskuitala (Limosa limosa) un sarkanā puskuitala (Limosa lapponica). Puskuitalas ir liela auguma bridējputni ar garu knābi un garām kājām. Garais knābis piemērots barības (ūdens tārpi un moluski) meklēšanai dūņās un dubļos, tos iztaustot un pārmeklējot. No kuitalām puskuitalas var atšķirt pēc to taisnajiem vai nedaudz uz augšu atliektiem knābjiem, bet no dūņslokām pēc to garākajām kājām. Ziemas periodā apspalvojums visām sugām ir pelēcīgs, bet vasarā, ligzdošanas sezonā, trīs sugām apspalvojums kļūst sarkanīgs. Visām puskuitalām mātītes ir lielākas nekā tēviņi. Puskuitalu ģints (Limosa) Lielā puskuitala (Limosa fedoa) Melnā puskuitala (Limosa limosa) Melnspārnu puskuitala (Limosa haemastica) Sarkanā puskuitala (Limosa lapponica) IOC World Bird List: Sandpipers, snipes, courser, 2020 Jobling, James A (2010). The Helm Dictionary of Scientific Bird Names. London: Christopher Helm. ISBN 978-1-4081-2501-4. Our Beautiful World: Godwits, Limosa Bruce M. Beehler,Thane K. Pratt "Birds of New Guinea: Distribution, Taxonomy, and Systematics[novecojusi saite]" «Latvijas daba: Sloku dzimta». Arhivēts no oriģināla, laiks: 2016. gada 1. jūlijā. Skatīts: 2016. gada 16. augustā. Genus Limosa Beauty of Birds: Godwits Xeno-Canto: Genus Limosa