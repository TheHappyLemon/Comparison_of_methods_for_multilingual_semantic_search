Nikolajs Štelbaums (krievu: Николай Штельбаумс; dzimis 1933. gadā Užavas pagastā, miris 2008. gadā Omskā) bija latviešu ātrslidotājs, sporta treneris. Pasaules rekordists 10 000 m distancē, PSRS čempions ātrslidošanā (1959). PSRS komandas sastāvā piedalījās 1960. gada ziemas olimpiskajās spēlēs Skvoveli (Squaw Valley), Kalifornijā, ASV. Dzimis 1933. gada 13. oktobrī Užavas pagasta "Dižķeižu" saimnieka Nikolaja Štelbauma ģimenē. Mācījās Užavas septiņgadīgajā skolā, 1949. gada deportāciju laikā 15 gadīgo Nikolaju kopā ar ģimeni izsūtīja uz Omskas apgabala Marjanovkas rajonu Sibīrijā. Tur viņš 1951. gadā sāka mācības Omskas autotransporta tehnikumā un nodarbojās ar slēpošanu un riteņbraukšanu. 1952. gadā uzvarēja PSRS tehnikuma audzēkņu čempionātā slēpošanā, ieguva 2. vietu riteņbraukšanas sacensībās trekā Krievijas PFSR spartakiādē. 1953. gadā sāka nodarboties ar ātrslidošanu trenera Borisa Cibina, vēlāk Aleksandra Golovčenko vadībā. No 1957. gada studēja Omskas Valsts fiziskās kultūras institūtā, 1959. gadā uzvarēja PSRS čempionātā 10 000 m distancē un 1959. gada daudzcīņā sasniedza labāko rezultātu pasaulē. Arī 10 000 m distancē divas reizes pārsniedza pasaules rekordu (1959. gadā 16:31,4; 1960. gadā 16:18,3). 1960. gadā piedalījās 10 000 m ātrslidošanas sacensībās ziemas olimpiskajās spēlēs Skvoveli (ASV), taču tika diskvalificēts. Pēc tam ilgus gadus strādāja Omskā par treneri un Valsts fiziskās kultūras institūta pasniedzēju. Precējies ar sporta vingrošanas treneri Veru Štelbaumu, arī viņa meita Jeļena Ārājs (Елена Арайс) kļuva par sporta vingrošanas treneri. Miris 2008. gada 3. aprīlī Omskā, apglabāts Novojužnajas kapsētā (Ново-Южноe кладбищe). Štelbaums Nikolajs Nikolaja d., dz. 1933 Arhivēts 2016. gada 4. martā, Wayback Machine vietnē. 1949. g. izsūtīto iedzīvotāju saraksts pa apriņķiem Nikolajs Štelbaums Arhivēts 2016. gada 4. martā, Wayback Machine vietnē. Latvijas Olimpiskā komiteja Штельбаумс Николай Николаевич (1933-2008) Arhivēts 2014. gada 23. februārī, Wayback Machine vietnē. Спортивный некрополь (krieviski) Olympedia profils (angliski) LOK profils Николай Штельбаумс - омский конькобежец Raksts par Štelbaumu Наш Омск-55.ru (krieviski)