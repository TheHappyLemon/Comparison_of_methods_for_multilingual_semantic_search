PAO Sberbank Rossii (krievu: ПАО Сбербанк России), darbojas ar zīmolu Sber, ir Krievijas finanšu konglomerāts. Tas ir viens no lielākajiem uzņēmumiem valstī, lielākā banka Krievijā, Centrālajā un Austrumeiropā. Sber piedāvā arī tehnoloģiju un izklaides pakalpojumus. Sberbank Rossii galvenais birojs atrodas Maskavā. Uzņēmums ir dibināts 1991. gadā. Sberbank akcijas tiek kotētas Maskavas (kods SBER) un Londonas (kods SBER) fondu biržā. Uzņēmuma lielākais akcionārs ir Krievijas Nacionālās labklājības fonds (50 % plus 1 akcija), ko kontrolē Krievijas Finanšu ministrija. Pārējās akcijas ir brīvā apgrozībā. PSRS laikā eksistēja krājkasu sistēma, kurā iedzīvotāji glabāja naudas līdzekļus. 1987. gadā krājkasu sistēma tika reorganizēta, izveidojot PSRS Darba iekrājumu un kreditēšanas banku (Банк трудовых сбережений и кредитования населения СССР), saīsinājumā PSRS Krājbanka (Сберегательный банк СССР). 1990. gada 13. jūlijā PSRS Krājbankas Krievijas republikāniskā banka tika pasludināta par Krievijas PFSR īpašumu. 1991. gada 22. martā tika dibināta Krievijas Krājbanka (Акционерный коммерческий Сберегательный банк Российской Федерации). 1992. gada 1. janvārī PSRS Krājbanka tika likvidēta. 2001. gada 1. janvārī Krievijas Krājbankā tika veikta reorganizācija, 79 reģionālās bankas apvienojot, rezultātā atstājot 11 teritoriālās. 2010. gadā banka tika reorganizēta par atvērtu akciju sabiedrību OAO Sberbank Rossii. 2011. gadā par vienu miljardu USD tika nopirkts investīciju uzņēmums Trojka dialog. 2011. gadā banka paziņoja par paplašināšanās plāniem Austrumeiropā un Turcijā. 2011. gadā no Austrijas banku grupas Volksbank tika nopirkta tās pārvaldītājsabiedrību Austrumeiropā Volksbank International. 2012. gadā no finanšu grūtībās nonākušās Beļģijas un Francijas grupas Dexia par 3,6 miljardiem ASV dolāru tika iegādāta Turcijas banka DenizBank. Pēc 2014. gadā Krievijas īstenotās Krimas aneksijas ASV un vairākas Rietumeiropas valstis noteica sankcijas Sberbank Rossii. 2015. gada augustā uzņēmums tika pārreģistrēts par publisku akciju sabiedrību. 2017. gada decembrī meitas uzņēmums Ukrainā VS Bank tika pārdots Ukrainas uzņēmējam Serhijam Tihipko. 2018. gadā Sberbank vienojās par DenizBank pārdošanu Dubaijas bankai Emirates NBD; darījums pabeigts 2019. gada jūlijā. 2019. gada aprīlī tika iegādāti interneta mediju grupas Rambler 46,5 % kapitāldaļu 2020. gada 10. aprīlī tika paziņots, ka Krievijas Finanšu ministrija ir izpirkusi 50 % Krievijas Centrālajai bankai piederošās Sberbank akcijas. Centrālajai banka paturēja vienu akciju, kas tika nodota Finanšu ministrijai pēc darījuma beigām maijā. 2020. gada jūnijā Sberbank iegādājās kartogrāfijas pakalpojumu sniedzēja 2GIS 72 % kapitāldaļu. Septembrī tika nopirkts mūzikas straumēšanas nodrošinātājs Zvuk (Звук). Septembrī Sberbank mainīja zīmolu uz Sber, tajā vairs neatainojot vārdu bank, jo pakalpojumu klāsts jau bija aptvēris arī jomas, kas nav finanšu pakalpojumi. 2020. gada 29. oktobrī Sberbank pilnībā ieguva īpašumā interneta mediju grupu Rambler. 2021. gada novembrī tika paziņots, ka Sberbank plāno pārdot Serbijas pārvaldītājsabiedrībai MK Group meitas uzņēmumus Bosnijā Hercegovinā, Horvātijā, Serbijā, Slovēnijā un Ungārijā. 2022. gada 26. janvārī tika paziņots, ka Sberbank no Jakova Pančenko iegādāsies uzņēmumu, kas pārvalda universālveikalu tīklu Stokmann (Стокманн), kas līdz 2018. gadam piederēja Somijas Stockmann. Pēc Krievijas iebrukuma Ukrainā 2022. gada 24. februārī Sberbank tika pakļauta ASV sankcijām, liedzot tai veikt transakcijas, izmantojot ASV finanšu sistēmu. Sberbank akcijas drīz zaudēja vairāk nekā pusi no savas vērtības. 28. februārī Eiropas Centrālā banka brīdināja, ka Sberbank Europe draud bankrots. Deutsche Börse bija apturējusi Sberbank akciju tirdzniecību. 2. martā Sberbank Europe paziņoja par aiziešanu no Eiropas tirgus, uzņēmumu Sberbank Europe AG likvidējot, bet struktūrvienības Horvātijā un Slovēnijā pārdodot vietējām bankām. Структура акционерного капитала Сменился владелец Сбербанка lenta.ru, 10 апреля 2020 Сбербанк стал «Сбером». Что нового он готов предложить потребителям? bfm.ru, 24 сентября 2020 «Сбер» стал 100-процентным владельцем Rambler Group lenta.ru, 29 октября 2020 Sberbank pamet Eiropas tirgu LETA--AFP, 02.03.2022 Vikikrātuvē par šo tēmu ir pieejami multivides faili. Skatīt: Sberbank Rossii. Sberbank Sber