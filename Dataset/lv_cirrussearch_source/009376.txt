Dakaras rallijs (ilgus gadus saucās Rallijs "Parīze — Dakara") ir ikgadējs transkontinentālais bezceļu rallijreids. Ideja par ralliju radās Tjerī Sabīnam 1977. gadā, bet pirmās sacensības notika 1979. gadā. Rallijs jau kopš tā pirmsākumiem notiek 3 grupās – motocikliem, kravas automašīnām un vieglajām automašīnām. Kopš 2009. gada sacensības notiek arī kvadriciklu grupā. Šis ir īsts bezceļa rallijs un arī mašīnas, ar kurām šeit tiek braukts ir tieši šādiem rallijiem sagatavotas, jo gan posmi, gan karstums - tas viss prasa papildu izturību gan no braucēja gan arī mašīnas. Visbiežāk rallijs ir sācies Parīzē, bet starts ir bijis dots arī citās vietās, pēdējos gados Marseļā, Barselonā, Lisabonā. Lielākā distances daļa veda pa Rietumāfrikas tuksnešainajiem apvidiem ar finišu Senegālas galvaspilsētā Dakarā. 2008. gada Dakaras rallijs drošības problēmu dēļ tika atcelts. Kopš 2009. gada rallijreids norisinās Dienvidamerikā ar startu Argentīnas galvaspilsētā Buenosairesā, tomēr joprojām tiek saukts par Dakaras ralliju, par spīti kontinenta maiņai. Rallijreidā piedalās gan profesionāli sportisti (rūpnīcu komandas), gan amatieri (viņu skaits sasniedz 80%). Visa rallijreida distance ir sadalīta atsevišķos posmos, kas var būt gan pāris desmitus, gan dažus simtus kilometru gari. Uzvar tas, kurš veic visu rallija maršrutu īsākajā laikā. Sacensības norisinās trīs grupās: Motociklu grupa (tajā skaitā arī kvadricikli) Automobiļu grupa (gan uz sērijveida modeļiem bāzēti, gan speciāli būvēti bagija tipa sacīkšu automobiļi) Kravas automobiļu grupa Dalībnieku starts ir šāds: pirmie startē motocikli, tad automobiļi un tad kravas auto. Katrā grupā starta pozīciju nosaka dalībnieka iepriekšējā etapa rezultāti. Pirmie startē uzvarētāji ar divu minūšu intervālu, sākot ar otro desmitu, intervāls samazinās uz vienu minūti. Jau kopš 2004. gada Dakaras rallijā piedalās dalībnieki no Latvijas. Visveiksmīgāk līdz šim startējis motobraucējs Jānis Vinters, kurš 2007. gadā izcīnīja 6. vietu, uzvarot arī divos posmos. 2006. gadā viņš izcīnīja 10. vietu, bet 2005. gadā divus posmus pirms beigām krita un izstājās (tobrīd atrodoties labāko sešiniekā). Krita un izstājās arī 2004. gada Dakaras rallijā. 2007. gadā pirmo reizi Dakarā brauca arī viņa brālis Einārs Vinters, kurš kopvērtējumā izcīnīja 14. vietu. Dakaras rallijreida oficiālā mājaslapa (vairākās valodās) Rīga-RRT oficiālā mājaslapa «Dakāras rallijs pārceļas uz Dienvidameriku». eSports.lv. 11.02.2007. Arhivēts no oriģināla, laiks: 29.10.2008. Skatīts: 11.02.2008.