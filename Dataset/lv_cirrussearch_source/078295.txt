Konrāds I Pjasts, biežāk saukts Mazovijas Konrāds (poļu: Konrad I Mazowiecki dzimis 1187. vai 1188. gadā, miris 1247. gada 31. augustā) bija Pjastu dinastijas Mazovijas kņazs (1200-1247) un Polijas lielkņazs (1229—1232, 1241—1243). Dzimis ap 1187./1188. gadu Polijas lielkņaza Kazimira II un viņa sievas Morāvijas kņazienes Helēnas (Helena znojemska) ģimenē kā jaunākais dēls. Pēc tēva nāves 1194. gadā auga pie mātes. 1200. gadā sāka valdīt Mazovijā un Kujāvijā. 1205. gadā kopā ar brāli Lešeku I Balto sakāva Volīnijas kņazu Romānu Mstislaviču (Роман Мстиславич) Zavihostas kaujā, kurā Romāns Mstislavičs krita. Ap 1207./1210. gadu apprecējās ar krievu kņazi Agafju (Agafia Światosławówna). Prūsijas krusta karu laikā Konrāds I veicināja Dobrinas ordeņa (latīņu: fratribus militiae Christi in Prussia) izveidi uz vadīja iebrukumus prūšu un jātvingu zemēs. 1226. gadā Konrāds I uzaicināja no Ungārijas padzīto Vācu ordeni, un piešķīra tam lēnī Kulmas zemi, faktiski radīdams Vācu ordeņa valsti, kas ietekmēja visu turpmāko Polijas, Prūsijas, netieši arī Latvijas vēstures gaitu. Vikikrātuvē par šo tēmu ir pieejami multivides faili. Skatīt: Mazovijas Konrāds.