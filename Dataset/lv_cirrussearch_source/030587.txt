Monzunda arhipelāgs (vācu: Moonsund-Inseln), arī Rietumigaunijas arhipelāgs (igauņu: Lääne-Eesti saarestik), ir salu arhipelāgs Baltijas jūrā. Visas salas pieder Igaunijai. Tiek lēsts, ka arhipelāgā ir ap 500 salu, no kurām vairākums ir mazas vai ļoti mazas. Apdzīvotas ir 9—10 salas. No kontinenta atdala Sūrveina un Vozi šaurumi austrumos un Irbes šaurums dienvidrietumos. Arhipelāgs no pārējās jūras akvatorijas atdala Rīgas līci. Salu kopējā platība ir 3933 km² un kopējais iedzīvotāju skaits 2003. gadā bija 46 000. Lielākās arhipelāga salas ir Sāmsala, Hījumā, Vormsi un Muhu, kas izvietojušās ap Veinameri (Monzunda) šaurumu. Salīdzinājumā ar pārējo Igauniju, arhipelāgā klimats ir salīdzinoši maigāks un siltāks. Salās augsne nav auglīga, kaļķaina, daudz akmeņu. Arhipelāga salās aug priežu meži (izņēmums ir Abruka, kur aug krāšņs platlapju mežs), kadiķu audzes, ir pat mazauglīgi, tuksnesīgi klajumi — alvari. Salas veidojušās, jūras gultnei paceļoties pēc pēdējā ledus laikmeta. Zemes garozas celšanās šeit vēl turpinās un vietām salas veidojas samērā ātri. Piemēram, Vilsandi sala pie Sāmsalas izveidojusies pēdējo 350 gadu laikā. Jūras viļņu iedarbībā vietām izveidojušās krāšņas kaļķakmens klintis. Augstākās krastu klintis atrodas Sāmsalas ziemeļu piekrastē — 21 m augstā Pangas klints. Izolētās salas palīdzējušas izveidoties savdabīgai kultūrai un tradīcijām. Daudzās salās (Vormsi, Muhu, arī netālā Roņu sala) līdz nesenam laikam dzīvoja galvenokārt zviedri — tuvojoties otrā pasaules kara beigām zviedri evakuējās uz Zviedriju. Arī igauņu apdzīvotajām salām raksturīga kultūras un tradīciju savdabība. Pateicoties izolācijai maz ietekmēta arī salu vide. Salās izveidots Rietumigaunijas arhipelāga biosfēras rezervāts, Vilsandi nacionālais parks un citas dabas aizsargājamās teritorijas, kuru uzdevums ir saglabāt salu izcilo dabas daudzveidību nākamajām paaudzēm. Sāmsala Hījumā Vormsi Muhu Abruka Kasari Vilsandi un aptuveni 500 mazākas salas. The islands in the Väinameri Sea and the Gulf of Riga Arhivēts 2016. gada 15. augustā, Wayback Machine vietnē., estonica.org (angliski) "Autorite kollektiiv". EE 12 [Eesti A-Ü] 2003. gads. Tallina, Igaunijas Enciklopēdiju izdevniecība. 308. lpp. Encyclopædia Britannica raksts (angliski) Igaunija-Kihnu sala[novecojusi saite], Vides Fakti, 11.06.2011. Roņu sala Rīgas līcis