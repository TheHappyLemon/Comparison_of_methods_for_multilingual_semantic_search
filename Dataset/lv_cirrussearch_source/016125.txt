Progress M-17M (Прогресс М-17М) bija Krievijas automātisks kravas kosmosa kuģis kravu nogādāšanai uz Starptautisko kosmisko staciju (SKS). To palaida 2012. gada oktobrī. Tas bija otrais kuģis, kas saslēdzies ar SKS sešu stundu laikā pēc starta. Kopējā kravas masa starta brīdī bija 2397 kg. Īpašajās tvertnēs ietilpa degviela 683 kg, skābeklis (28 kg), gaiss (19 kg) ūdens (420 kg). Hermētiskajā kravas telpā (pavisam 1247 kg) atradās iekārtas stacijas apkalpošanai un zinātniskajiem pētījumiem, pārtikas preces, apģērbs, higiēnas, medicīnas preces, tai skaitā 56 kg amerikāņu segmentam. Progress M-17M startēja no Baikonuras kosmodroma 2012. gada 31. oktobrī 07:41:18 UTC ar nesējraķeti Sojuz-U. 07:50:07 UTC kosmosa kuģis atdalījās no pēdējās pakāpes un iegāja orbītā. Saslēgšanās ar SKS notika 31. oktobrī 13:33:46 UTC pie Zvezda moduļa automātiskā režīmā. Šī bija otrā reize SKS vēsturē, kad kāds kosmosa kuģis pietuvojas un saslēdzas ar staciju sešu stundu laikā pēc starta. 22. februārī ar Progress M-17M dzinēju palīdzību tika paaugstināta stacijas orbīta. Dzinēji iedarbināti 10:34 UTC, un tie darbojās 276,7 sekundes, paaugstinot orbītu par aptuveni 1 km. 21. martā ar kravas kuģa dzinējiem paaugstināta stacijas orbīta. Dzinēji iedarbināti 00:25 UTC, un tie darbojās 673 sekundes, paaugstinot orbīta par aptuveni 2,6 km. 3. aprīlī tika veikta SKS orbītas paaugstināšana. Dzinēji iedarbināti 19:40 UTC, un tie darbojās 277,3 sekundes, paaugstinot orbīta par aptuveni 1 km. 2013. gada 15. aprīlī 12:02:36 UTC Progress M-17M atvienojās no SKS. Sešu dienu autonomā lidojumā tika veikts eksperiments Radar-Progress. 21. aprīlī Progress M-17M tika novadīts no orbītas. 14:07 UTC bremzēšanas manevram tika iedarbināts kosmiskā aparāta dzinējs. Kosmosa kuģis nogāja no orbītas un sadega Zemes atmosfērā. Nesadegušās daļas aptuveni 15:02 UTC iekrita Klusā okeāna dienviddaļā. Прогресс М-17М Центр Управления космическими полетам (krieviski) О коррекции орбиты МКС К.И., Новости космонавтики, 2013-02-23(krieviski) Осуществлена коррекция орбиты МКС К.И., Новости космонавтики, 2013-03-21(krieviski) ТГК "Прогресс М-17М" в автономном полёте К.И., Новости космонавтики, 2013-04-15(krieviski) Progress M-17M lapa SKS Lidojumu vadības centrā Arhivēts 2012. gada 31. decembrī, Wayback Machine vietnē. (krieviski)