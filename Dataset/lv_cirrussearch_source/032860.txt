Traktors ir pašgājēja mašīna, kas paredzēta tam pievienotu iekārtu darbināšanai, lauksaimniecības mašīnu un transporta piekabju vilkšanai. Apzīmējums radies no latīņu trahere, kas nozīmē "vilkt". Pastāv vēl viena versija, ka termins radies no angļu vārdu traction (vilkšana) un motor (dzinējs) apvienojuma. Traktora vadītāju sauc par traktoristu vai traktoristi. Pēc izmantošanas sfēras traktorus iedala lauksaimniecības un rūpniecības traktoros. Savukārt lauksaimniecības traktori iedalās vispārīgas nozīmes, rušināmo augu kultūru apstrādes jeb universālajos traktoros un speciālajos traktoros. Pēc ritošās daļas tipa iedala kāpurķēžu traktoros un riteņtraktoros. Lauksaimniecībā traktorus pēc uzdevuma dala vispārīgās nozīmes traktoros, kas paredzēti augsnes apstrādāšanai, sēšanai, ražas novākšanai un transportam, universālajos rušināmo augu apstrādes traktoros, kurus izmanto visdažādāko darbu veikšanai, jo tiem ir maināms riteņu atstatums, un specializētajos traktoros, kas paredzēti noteiktu darbu veikšanai. Pēc uzbūves traktorus iedala pēc gaitas iekārtas, tas ir, riteņtraktoros un kāpurķēžu traktoros. Bet pēc uzstādītā dzinēja traktorus iedala dīzeļmotoru, karburatormotoru, gāzģeneratoru, gāzbalonu traktoros un elektrotraktoros. Minskas traktoru rūpnīca — MTZ (Belarus) Case IH Claas Fendt John Deere Massey Ferguson McCormick New Holland Valtra Zetor Kioti Antonio Carraro Pirmos traktorus, kas bija aprīkoti ar tvaika dzinēju, 1830. gados izveidoja Francijas Karalistē un Lielbritānijas un Īrijas Apvienotajā Karalistē. Tos izmantoja kokmateriālu vilkšanai un pārvietošanai. 1879. gadā krievu izgudrotājs Fjodors Bļinovs izgudroja kāpurķēdi, bet 1888. gadā izveidoja pirmo kāpurķēžu traktoru. Katru no kāpurķēdēm darbināja savs tvaika dzinējs, līdz ar to bija nodrošināta traktora pagriešanās iespēja. Arī Amerikas Savienotajās Valstīs 1888. gadā patentēja līdzīgu kāpurķēžu traktoru Garrett 4CD. 1892. gadā amerikāņu izgudrotājs Džons Froeličs (John Froelich) izgatavoja pirmo traktora prototipu, kas darbojās ar benzīnu. Četrus gadus vēlāk Čārlzs Hārts (Charles Hart) un Čārlzs Pars (Charles Parr) izgatavoja pirmo veiksmīgo traktoru, kas darbojās ar iekšdedzes dzinēju. 1917. gadā uzņēmums Ford Motor Company sāka ražot traktorus Fordson masveidā. 1923. gadā uzņēmumam Ford piederēja 77% no ASV traktoru tirgus. Arī Padomju Savienībā attīstījās traktoru izveide un ražošana. Izplatītākie traktori tajā laikā bija Гном, Коломенец-1, Карлик, Запорожец, Коммунар. 1932. gadā tirgū parādījās traktori ar pneimatiskajām riepām. J. Blīvis, V. Gulbis. Traktori un automobiļi. Rīga : Zvaigzne, 1991. 8. lpp. ISBN 5405001287. Vikikrātuvē par šo tēmu ir pieejami multivides faili. Skatīt: traktori. Encyclopædia Britannica raksts (angliski) Krievijas Lielās enciklopēdijas raksts (krieviski)