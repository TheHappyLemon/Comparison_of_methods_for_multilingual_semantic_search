Šeivonte (Šejs) Eišens Gildžess-Aleksandrs (angļu: Shaivonte "Shai" Aician Gilgeous-Alexander; dzimis 1998. gada 12. jūlijā Toronto) ir Kanādas basketbolists, spēlē saspēles vadītāja un uzbrūkošā aizsarga pozīcijā. 2023. gadā pārstāv Nacionālās basketbola asociācijas (NBA) klubu Oklahomasitijas "Thunder". 2023. gadā piedalījās savā pirmajā NBA Visu Zvaigžņu spēlē un sezonas noslēgumā tika iekļauts NBA simboliskajā pirmajā izlasē. Kanādas basketbola izlases spēlētājs, tās sastāvā izcīnīja bronzas medaļu 2023. gada FIBA Pasaules kausā un tika iekļauts turnīra simboliskajā izlasē. Dzimis sportiskā ģimenē. Viņa māte Šermēna Gildžesa pārstāvot Antigvu un Barbudu piedalījās vieglatlētikas sacensībās 1992. gada olimpiskajās spēlēs. Savukārt tēvs Vons Aleksandrs bija Š. Gildžesa-Aleksandra basketbola treneris vidusskolā. Pēc vienas sezonas NCAA turnīrā vienā no basketbolā labākajām augstskolām Kentuki Universitātē Š. Gildžess-Aleksandrs pieteicās NBA draftam un 2018. gada NBA draftā Šarlotas "Hornets" viņu izraudzījās ar kopējo 11. numuru. Uzreiz pēc drafta viņš tika aizmainīts uz Losandželosas "Clippers" pret citām drafta izvēlēm. Jau pirmajā sezonā Š. Gildžess-Aleksandrs ieņēma svarīgu vietu komandā, dodamies sākumsastāvā vairumā spēļu. 2019. gada jūlijā "Clippers" viņu kopā ar Danilo Gallināri, piecām pirmās kārtas nākotnes drafta izvēlēm un vēl divām citām drafta izvēlēm aizmainīja uz Oklahomasitijas "Thunder" pret komandas lielāko zvaigzni Polu Džordžu. Š. Gildžess-Aleksandrs kļuva par "Thunder" līderi, dodoties sākumsastāvā visās spēlēs, kurās piedalījies. 2023. gadā spēlētājs guva plašāku atzinību: piedalījās savā pirmajā NBA Visu Zvaigžņu spēlē un sezonas noslēgumā tika iekļauts NBA simboliskajā pirmajā izlasē, kā arī ierindojās 5. vietā balsojumā par NBA sezonas vērtīgāko spēlētāju. 2016. gadā Š. Gildžess-Aleksandrs spēlēja Kanādas U-18 izlasē. Pieaugušo Kanādas basketbola izlases sastāvā kopš 2022. gada. 2023. gada FIBA Pasaules kausā viņš bija komandas līderis un komanda, kas bija starp turnīra favorītiem, izcīnīja bronzas medaļu. Pats spēlētājs tika iekļauts turnīra simboliskajā izlasē. 2023. gada nogalē Š. Gildžess-Aleksandrs tika atzīts par Kanādas Gada sportistu. «L.A. Clippers Acquire Six-Time NBA All-Star Paul George». www.nba.com (angļu). Skatīts: 2023-11-03. «76ers center Joel Embiid wins 2022-23 Kia NBA Most Valuable Player award». NBA.com (angļu). Skatīts: 2023-11-03. «Fourteen athletes committed to represent Canada as Senior Men’s National Team summer core revealed». www.basketball.ca (angļu). Skatīts: 2023-11-03. «Gildžess-Aleksandrs atzīts par Kanādas gada sportistu». Sportacentrs.com (latviešu). 2023-12-11. Skatīts: 2023-12-11. Vikikrātuvē par šo tēmu ir pieejami multivides faili. Skatīt: Šejs Gildžess-Aleksandrs. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)