Parastie koati, parastie degunlacīši, parasto koati ģints (Nasua) ir viena no jenotu dzimtas (Procyonidae) ģintīm, kas pieder pie koati apakšcilts (Nasuina). Parasto koati ģintī ir 3 sugas, kas dzīvo Centrālamerikā un Dienvidamerikā, kā arī Ziemeļamerikas dienvidrietumos. Parastie koati ir sastopami gan sausajos kalnu mežos līdz 3500 metriem virs jūras līmeņa, gan tropiskajos lietus mežos. Tie veikli kāpj kokos un, lai arī daudz laika pavada uz zemes, migas ierīko kokā vai kādā klints nišā. Visi koati ārēji ir ļoti līdzīgi, variē to augumu izmēri un kažoka krāsa. Mazākais no visiem ir Kosumelas koati (Nasua nelsoni), kas ir endēmiska suga Kosumelas salai. Baltpurna koati un Dienvidamerikas koati augumā ir ļoti līdzīgi, toties Dienvidamerikas koati ir viskošākais. Tas visbiežāk ir rudā krāsā un atgādina lielu, rudu kaķi. Visiem koati ir slaidi ķermeņi, vidēji garas kājas, visiem ir pagarināti purni ar kustīgu degungalu, kas atgādina cūkas šņukuru un kas ir piemērots kukaiņu un augļu meklēšanai uz zemes. Visiem ir garas astes ar gredzenveida krāsojuma matojumu, kas atšķirīgām sugām ir dažādās krāsās. Vairāk par parasto koati izskatu un īpašībām var izlasīt galvenajā rakstā — koati. Parasto koati ģints (Nasua) Baltpurna koati (Nasua narica) Dienvidamerikas koati (Nasua nasua) Kosumelas koati (Nasua nelsoni) Daudzus Rīgas zoodārza iemītniekus turpmāk sauks pavisam citādi Nasua - Hutchinson encyclopedia article about Nasua[novecojusi saite]