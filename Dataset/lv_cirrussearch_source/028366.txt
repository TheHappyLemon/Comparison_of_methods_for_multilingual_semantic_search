Jamal-101 (Ямал-101; zināms arī kā Yamal-101) bija Krievijas uzņēmuma Gazprom kosmičeskie sistemy sakaru pavadonis, kas paredzēts sakaru nodrošināšanai Krievijas teritorijai, kā arī tuvākajām kaimiņvalstīm. Palaists 1999. gada septembrī; pēc starta ar to nav izdevies nodibināt kontaktu. Pavadonis izgatavots uzņēmumā RKK Ènergija uz platformas UKP (Universālā kosmiskā platforma) bāzes. Pirmoreiz Krievijas kosmonautikas praksē pielietoti jauni tehnoloģiski risinājumi: nehermētisks korpuss, oglekļa šķiedras konstrukcija, lielas jaudas enerģētika, kā arī pilnībā jaunas bortsistēmas. Sakaru aparatūru piegādāja ASV uzņēmums Space Systems/Loral. Citas daļas piegādāja NEC, Alenia Aerospazio, ComDev, Lockheed Martin. Kosmiskais aparāts apgādāts ar 10 C joslas raidītājiem. Plānotais darbības laiks bija 10 gadi. Jamal-101 tika palaists 1999. gada 6. septembrī ar nesējraķeti Proton-M/Briz-M no Baikonuras kosmodroma 81. laukuma 23. palaišanas iekārtas. Kopā ar to tika palaists pavadonis Jamal-102. Pēc atdalīšanās no dzinējbloka neizdevās nodibināt kontaktu ar Jamal-101. Mēģinājumi sazināties ar to turpinājās līdz 22. novembrim, kad pavadonis aizgāja ārpus zemes stacijas uztveršanas zonas. Kā iespējamo kļūmes cēloni speciālisti minēja pavadoņa sistēmu elektrobarošanas sprieguma kritisku kritumu. To varēja izraisīt kontaktu mehānisks bojājums vai nesankcionēta papildu slodžu ieslēgšanās, kā dēļ izlādējās akumulatoru baterijas. Jamal-101 bija paredzēts novietot ģeostacionārajā orbītā punktā 49° austrumu garuma. Новейшая история - Ямал ГАЗПРОМ Yamal 101, 102 Gunter Dirk Krebs (angliski)