Georgs Šnēfogts (somu: Georg Lennart Schnéevoigt; dzimis 1872. gada 8. novembrī, miris 1947. gada 28. novembrī) bija Somijas zviedru čellists un diriģents, kurš 1910. gadā dibināja Rīgas Simfonisko orķestri un 1929.—1931. gadā bija Latvijas Nacionālās operas galvenais diriģents. Dzimis 1872. gadā Viborgā diriģenta Ernsta Bernharda Šnēfogta (1835—1905) ģimenē. 1890. gados kā čellists devās koncertturnejās pa Eiropu, bija Helsinku filharmonijas orķestra galvenais čellists (1896—1902). 1901. gada jūlijā viņš kopā ar Helsinku filharmonijas orķestri uzstājās Dubultu konzertzālē, bet 1902. gadā visu vasaru Helsinku simfoniskais orķestris Dubultos muzicēja Šnēfogta vadībā, kas pievilka lielu klausītāju skaitu. Tā kā lielo panākumu dēļ viņš noslēdza kontraktu vēl uz trim gadiem, tad kūrmājas dārzā 1903. gadā pēc somu arhitekta plāna uzbūvēja jaunu mūzikas estrādi, kurā Šnēfogts muzicēja ar Varšavas filharmonijas orķestri. 1905.—1908. gadā viņš diriģēja Minhenes (Kaima) filharmonijas orķestri, 1910. gadā dibināja Rīgas Simfonisko orķestri, kuru diriģēja līdz 1914. gadam. Pirmā pasaules kara laikā viņš pārcēlās uz Skandināviju, kur diriģēja Stokholmas filharmonijas orķestri (1915—1924) un Oslo filharmonijas orķestri (1919—1921). Tad devās uz Austrāliju, tad uz ASV, kur diriģēja Losandželosas filharmonijas orķestri (1927—1929). 1929. gadā Šnēfogts atgriezās Latvijā un bija Latvijas Nacionālās operas galvenais diriģents (1929—1931) un Latvijas Konservatorijas mācībspēks (viņa meistarklasē mācījās Jānis Norvilis un Leonīds Vīgners). No 1930. gada viņš bija Malmes un Helsinku (1932—1940) filharmonijas orķestru diriģents.