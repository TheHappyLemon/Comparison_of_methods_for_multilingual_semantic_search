Komikss (angļu: comics, no comic strips — 'komiskās sloksnes') jeb attēlstāsts ir vairāku secīgu, viens aiz otra izvietotu zīmējumu kopums, kurā attēlots kāds bieži vien komisks sižets. Zīmējumos varoņu teiktais ir parādīts runas burbulī, bet paskaidrojošais teksts — atsevišķā rāmītī zīmējuma stūrī. Komikss var būt gan atsevišķs izdevums, piemēram, komiksu žurnāls, vai arī kā sleja kāda laikrakstā. Japāņu komiksi tiek saukti par mangu. Viens no populārākajiem komiksu formātiem ir komiksu žurnāli. Pirmie komiksu žurnāli iznāca 1933. gadā Amerikas Savienotajās Valstīs. Neskatoties uz nosaukumu, komiksu žurnāli ne vienmēr ir izveidoti humoristiskā stilā. Mūsdienās ir dažāda žanra komiksu žurnāli. Vēl viens izplatīts formāts ir komiksu slejas, kas visbiežāk ir sastopams laikrakstos. Tie parasti ataino kādu īsu, sadzīvisku un smieklīgu epizodi. 20. gadsimtā parasti bija pieņemts darbdienās šos zīmējumus laikrakstos publicēt melnbaltus, bet svētdienās izdeva krāsainus. Tā saucamie grafiskie romāni sevī ietver romānu, kas izdots grafiskā variantā, un kur galvenais ir zīmējums nevis teksts. Nav zināma precīza šī termina izcelsme. Mūsdienās šo terminu izmanto komiksu autori, lai norobežotu savus darbus no komiksu pamatmasas, kas paredzēti bērnu auditorijai. Interneta vidē plaši izplatīti ir interneta komiksi, jo tiem nepastāv formāta, redakcionālie un citi ierobežojumi, kas raksturīgi papīra formāta komiksiem. Šādus komiksus var veidot praktiski jebkurš. Starp pasaulē slavenākajiem komiksu zīmētājiem ir tādi cilvēki kā: Bernards Krigsteins Džeks Kirbijs (zīmējis "Kapteinis Amerika", "Halks", "Fantastiskais četrinieks", "X-cilvēki", "Tors" un citus komiksus) Frenks Frazeta Hārvijs Kurcmans (zīmējis Little Annie Fanny) Karls Barkss (zīmējis komiksus par Donaldu Daku) Lū Fains (zīmējis komiksus 1940. gados, Amerikas komiksu "Zelta laikmetā") Nīls Adamss (piedalījies vairākos projektos saistībā ar Betmenu un X-cilvēkiem) Stīvs Ditko (zīmējis komikus par Zirnekļcilvēku un Doktoru Savādo) Vils Aizners (zīmējis Spirit, A Contract with God) Vollijs Vuds (zīmējis komiksus par Pārgalvi) Albērs Uderzo un Renē Gosīni (komiksu sērija "Asterikss") Eržē (komiksu sērija "Tintiņa piedzīvojumi") Savukārt Latvijā pazīstams vjetnamiešu izcelsmes mākslinieks Kao Vjets Ngujens, kurš zīmējis komiksus par Lāčplēsi ("Lāčplēša dzimšana" (2009) un "Lāčplēša hronika" (2012)) un Kurbadu ("Kurbads jodu kāvējs. I Ķēves dēls" (2015)). Grafiskais romāns Interneta komikss Animācija Sinonīmu vārdnīca Svešvārdu vārdnīca (trešais izd.). Jumava. 2007. 371. lpp. ISBN 978-9984-38-332-3. «The 100 Greatest Comic Artists #10-1» (angliski). acomics.com. Arhivēts no oriģināla, laiks: 2013. gada 5. oktobrī. Skatīts: 2013. gada 22. jūlijā. «Puisis no Vjetnamas atklāj Lāčplēsi no jauna — komiksā!». jauns.lv. 2017. gada 8. septembris. Skatīts: 2018. gada 5. maijā. Vikikrātuvē par šo tēmu ir pieejami multivides faili. Skatīt: Komikss.