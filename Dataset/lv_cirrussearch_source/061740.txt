Pāvels Loskutovs (dzimis 1969. gada 2. decembrī Valkā, Latvijā) ir bijušais Igaunijas vieglatlēts, garo distanču skrējējs, kurš specializējies maratona distancē. 2002. gadā viņš kļuva par Eiropas čempionāta sudraba medaļas ieguvēju šajā disciplīnā. Dzimis Valkā, mācījās Valkas 2. vidusskolā (tagadējā Valkas pamatskolā), sāka sportot pie skolotāja Anša Žīgura un sporta skolā pie treneres Nadeždas Blūmas. P. Loskutova pirmās sacensības bija 15 km skrējiens apkārt Vīlandes pilsētai Igaunijā. Vēlāk viņš mācījās Murjāņu sporta internātskolā, kur trenējās pie Arņa Bisenieka. Pabeidzis mācības Murjāņos, viņš dienēja armijā, kur viņš galvenokārt sportoja, un kā pamatdisciplīna bija 3000 m ar kavēkļiem. Pēc dienesta armijā Pāvels dzīvoja pie mātes Valgā. Tur viņš kādu laiku strādāja apsardzē. Pēc PSRS sabrukuma 1991. gadā P. Loskutovs kļuva par Igaunijas pilsoni, kaut arī viņš ar ģimeni dzīvo Valkā.[nepieciešama atsauce] P. Loskutova pirmie sporta panākumi sākās 1992. gadā, kad viņš finišēja kā trešais Tautasdziesmas maratonā Rīgā. Jau nākamajā gadā viņš kļuva par Tautasdziesmas maratona uzvarētāju. P. Loskutova olimpiskā debija notika 1996. gadā Atlantā. Taču maratonistam tā nebija pārāk veiksmīga, viņš ieņēma tikai 58. vietu ar rezultātu 2.23:14. Drīz pēc Atlantas P. Loskutovs uzstādīja jaunu Igaunijas rekordu, noskrienot maratonu 2.15:37, pēc tam arī 2.15:36. 1999. gadā Roterdamas maratonā P. Loskutovs ieņēma otro vietu ar rezultātu 2.14:49, bet tajā pašā gadā Frankfurtes maratonā viņš bija pirmais un atkal laboja savu personisko rekordu — 2.12:37. Arī 2000. gada Sidnejas Olimpiskās spēles P. Loskutovam nebija īpaši veiksmīgas, jo pirms Olimpiskajām spēlēm viņam bija veikta ceļgala operācija un nepietika laika kārtīgi gatavoties svarīgajam startam. Taču, par spīti traumai, Sidnejā P. Loskutovs ieņēma 35. vietu ar rezultātu 2.19:41. Tai pašā gadā viņš otro reizi pēc kārtas uzvarēja Frankfurtes maratonu, atkal uzstādot personīgo rekordu 2.11:09. 2002. gadā Eiropas čempionātā Minhenē P. Loskutovs ar rezultātu 2:13:18 kļuva par sudraba medaļas ieguvēju maratonā, kas ir viņa karjeras ievērojamākais sasniegums. Olympedia profils (angliski) IAAF profils (angliski) Trach and Field vieglatlēta profils (angliski)