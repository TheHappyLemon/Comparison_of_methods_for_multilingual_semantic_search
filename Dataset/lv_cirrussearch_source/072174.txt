Parastā zirgkastaņa jeb zirgkastanis (latīņu: Aesculus hippocastanum) ir dekoratīvs zirgkastaņu dzimtas koks ar piramidālu vainagu. Pumpuri ļoti lipīgi, līdz 2,5 cm gari. Lapas pretējas, staraini saliktas, ar 5—9 lapiņām. Ziedi balti, ar sarkaniem vai dzelteniem plankumiem, sakopoti stāvās skarās vai ķekaros. Auglis dzeloņaina pogaļa ar 1 vai 2 sēklām. Zied maijā. Sēklas nogatavojas septembrī, oktobrī. Sēklu sastāvā ir kumarīnglikozīdi — eskulīns, fraksīns, saponīni escīns, flavonoīdi, eļļa, miecvielas, ciete, fitosterīni, B1, C un K vitamīns. Lapās ir karotinoīdi, flavonoīdi un citas vielas, bet ziedu sastāvā ir flavonglikozīdi — kvercitrīns, izokvercitrīns, rutīns, karotinoīdi u.c. Mizā ir eskulīns, fraksīns, saponīns escīns, miecvielas, flavonoīdi u.c. Zirgkastaņas sēklu ekstraktam ir venotoniskas īpašības, tas tiek izmantots kā pārtikas piedeva/bezrecepšu medikaments vēnu atteces traucējumu gadījumā. Kādā pētījumā iekšķīga zirgkastaņas sēklu ekstrakta lietošana (50 mg divreiz dienā) deva tādus pašus rezultātus kā 2. klases kompresijas zeķes. Salīdzinot subjektu smagāk skarto apakšējo locekļu tilpumu, rezultāti bijuši: zirgkastaņas ekstrakts — tilpums samazinājies par 43,9 ml; kompresijas terapija — tilpums samazinājies par 46,7 ml; placebo — tilpums palielinājies par 9,8 ml. Secināts, ka kompresijas zeķes un zirgkastaņas ekstrakts ir vienlīdz iedarbīgs alternatīvas vai papildu terapijas veids. The Lancet, 1996, Comparison of leg compression stocking and oral horse-chestnut seed extract therapy in patients with chronic venous insufficiency