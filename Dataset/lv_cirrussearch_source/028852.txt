Ptolemajs ir triecienkrāteris Mēness redzamajā pusē. Atrodas tuvu redzamās puses centram, Mākoņu jūras ziemeļu, ziemeļaustrumu malā. Nodēvēts 2. gadsimtā dzīvojoša zinātnieka Ptolemaja vārdā. Vārdu 1935. gadā apstiprinājusi Starptautiskā Astronomijas savienība. Ptolemaja krāteris dienvidos, dienvidaustrumos robežojas ar Alfonsu. Uz dienvidiem no šiem abiem krāteriem atrodas Arzahels. Visi trīs krāteri kopā veido krāteru ķēdi. Uz dienvidaustrumiem no Ptolemaja atrodas Albategnijs, uz ziemeļiem – Heršels. Ptolemajs ir vecs krāteris, daļēji erodējis, izveidojies pirms apmēram 3,92 līdz 3,85 miljardiem gadu Nektāra periodā. Krātera valnis ir relatīvi zems, vislabāk to novērot, kad Mēness atrodas 1. vai pēdējā ceturksnī, pilnmēness laikā grūti novērojams. Krātera valni izrobojuši sīkāki krāteri. Vaļņa ziemeļrietumu malā atrodas 2,9 km augsta virsotne Ptolemaeus Gamma (γ). Krātera dibens ir gluds, tajā ir vāji nojaušamas nelielu krāteru aprises, kuri tur radušies pirms vēl lava pārklāja krātera dibenu. Dibena ziemeļaustrumu daļā atrodas neliels (ap 9 km diametrā) krāteris – Ammonijs. Ptolemaeus on Moon Ptolemaeus Vikikrātuvē par šo tēmu ir pieejami multivides faili. Skatīt: Ptolemajs.