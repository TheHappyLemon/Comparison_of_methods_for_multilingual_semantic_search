Dzeltenais saulkrēsliņš (Thalictrum flavum) ir daudzgadīgs Gundegu dzimtas lakstaugs. Augums liels, līdz 150 cm. Stumbrs stāvs, zarojas, spēcīgi aplapots. Lapas trīsstūrainas, atstāvošas, divkārt vai trīskārt plūksnaini saliktas. Apakšējās lapas ar kātiem, augšējās sēdošas. Ziedi gaiši zaļgandzelteni, sakārtoti blīvā vairogveida skarā. Zied jūnijā, jūlijā. Auglis — riekstiņu kopauglis. Suga izplatīta Eiropā un Āzijas ziemeļu un rietumu daļā. Latvijā ir izplatīts visā teritorijā. Aug mitrās vietās ūdenstilpju krastos, pļavās. Labs nektāraugs. Ir indīgs. Dekoratīvs augs.