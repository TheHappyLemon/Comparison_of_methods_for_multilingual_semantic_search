Samara (filipīniešu: Lalawigan ng Samar, angļu: Province of Samar, varaju: Probinsya han Samar) ir viena no Filipīnu provincēm valsts austrumdaļā, Austrumu Visaju reģionā. Aizņem Samaras salas rietumdaļu; ziemeļos robežojas ar Ziemeļsamaru, bet austrumos — ar Austrumsamaru. Administratīvi dalās 2 pilsētās un 24 municipalitātēs un sīkāk 951 barangajā. Provinces centrs ir Katbalogana, bet lielākā pilsēta — Kalbajoga. Apdzīvo galvenokārt varaji un sebuāņi. Province aizņem Samaras salas rietumu daļu, kā arī vairākas salas Samaras jūrā, no kurām lielākās ir Darama, Buada, Limbangkavajana, Almagro, Tagapulana un Kamandaga. Provinces dienvidu krastus apskalo Leites līcis, bet Sanhuaniko šaurums dienvidrietumos tos šķir no Leites salas. Province pirmoreiz izveidota 1747. gadā, nodalot no Leites provinces, bet 1762. gadā pievienota atpakaļ. 1777. gadā province izveidota atkārtoti. 1965. gadā Samaras province tika sadalīta trijās — Ziemeļsamara, Rietumsamara un Austrumsamara, bet 1969. gadā Rietumsamaras provinci pārdēvēja par Samaras provinci. Vikikrātuvē par šo tēmu ir pieejami multivides faili. Skatīt: Samara.