Parastā ozolīte (Aquilegia vulgaris) ir daudzgadīgs Gundegu dzimtas lakstaugs. Augums liels 30 — 80 cm. Stumbrs stāvs, apaļš, zarojas, kails. Apakšējās lapas uz gariem (līdz 20 cm) kātiem, divkārt trīsstaraini dalītas. Uz stumbra augšdaļu lapas kļūst mazākas, īsākos kātos vai sēdošas, trīsstaraini dalītas. Lapu virspuse kaila, apakšpuse apmatota. Ziedi parasti zili violeti, bet var būt tumši violeti, gaišsārti, balti, raibi, vienkārši vai pildīti. Zieda lielums līdz 5 cm. Ziedi pa vienam stumbra vai zaru galos. Zied no maija beigām līdz jūlijam. Auglis — someņu kopauglis. Suga sastopama visā Eiropā, izņemot ziemeļdaļu. Latvijā ir izplatīts visā teritorijā. Aug lapkoku mežos, krūmājos, pļavās. Augs ir indīgs, satur zilskābi. Izmanto homeopātijā. Plaši audzē kā dekoratīvu augu.