Kārlis Čukste (dzimis 1997. gada 17. jūnijā) ir latviešu hokejists, aizsargs. Pašlaik (2023) viņš pārstāv Zviedrijas otrās spēcīgākās līgas Hockeyallsvenskan komandu Brynäs IF. Viņa tēvs Ainārs Čukste ir latviešu basketbola treneris, savukārt māte Baiba Čukste ir agrākā Latvijas sieviešu hokeja izlases kapteine. Karjeru uzsācis SK Rīga 16 sastāvā. Tās rindās 2012.—13. gada sezonā kļuva par Latvijas U-18 čempionu. Nākamajā sezonā komandas rindās spēlēja jau Latvijas U-20 līgā. 2014.—15. gada sezonu aizvadīja MHL vienībā HK Rīga. Pēc sezonas noslēguma Čuksti 2015. gada NHL draftā izvēlējās Sanhosē "Sharks". Nākamo sezonu aizsargs jau aizvadīja Ziemeļamerikā, USHL komandā Čikāgas "Steel". 2016. gada pavasarī kļuva zināms, ka nākamajā sezonā aizsargs spēlēs Kvinipjekas universitātes komandā NCAA čempionātā. Tās rindās spēlēja līdz pat 2020. gadam. 2020. gada vasarā Čukste noslēdza līgumu ar Amerikas hokeja līgas vienību Sanhosē "Barracuda". COVID-19 pandēmijas dēļ aizkavējoties hokeja sezonas sākumam Ziemeļamerikā, 2020.—21. gada sezonu Čukste uzsāka Latvijas čempionāta klubā HK Mogo. 2021.—2022. gada sezonas pirmo daļu aizvadīja Rīgas "Dinamo", bet noslēdza Somijas vienībā Lahti "Pelicans". 2022.—2023. gada sezonā pārstāvēja Čehijas Ekstralīgas klubu Tršinecas "Oceláři", izcīnot čempiontitulu. 2023. gada jūlijā pievienojās Zviedrijas otrās spēcīgākās līgas Hockeyallsvenskan komandai Brynäs IF. Latvijas hokeja izlases rindās spēlējis 2015. gada Pasaules čempionātā junioriem, kā arī 2014. un 2015. gada Pasaules čempionātos jauniešiem. Čukste tika iekļauts Latvijas izlases sastāvā, lai dotos uz 2022. gada olimpiskajām spēlēm, taču pozitīva COVID-19 testa dēļ izbraukšanas dienā no sastāva tika atsaukts. Pasaules čempionātā Latvijas izlasi pirmo reizi pārstāvēja 2022. gadā. Čukste spēlēja Latvijas izlasē arī 2023. gada Pasaules čempionātā un izcīnīja bronzas medaļu. «Čukste kļūst par Čehijas ekstralīgas čempionu». sports.tvnet.lv. 2023. gada 28. aprīlis. Skatīts: 2023. gada 24. oktobrī. «Čukste karjeru turpinās no Zviedrijas augstākās līgas izkritušās Brynas rindās». sportacentrs.com. 2023. gada 28. jūlijs. Skatīts: 2023. gada 24. oktobrī. «Pēdējā brīža izmaiņas Latvijas izlasē: Kulda un Čukste uz Pekinu nedosies». sportacentrs.com. 2022. gada 2. februāris. Skatīts: 2023. gada 24. oktobrī. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski)