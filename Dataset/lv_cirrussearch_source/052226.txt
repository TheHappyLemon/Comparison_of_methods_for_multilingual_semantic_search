Vīnerneištate (vācu: Wiener Neustadt, izrunā: [ˈviːnɐ ˈnɔʏ̯ʃtat]) ir pilsēta Austrijas ziemeļaustrumos, Lejasaustrijas federālajā zemē, 50 km uz dienvidiem no valsts galvaspilsētas Vīnes. Vīnerneištatei ir Austrijas statūtpilsētas statuss. 2019. gadā pilsētā dzīvoja 45,3 tūkstoši iedzīvotāju. Līdz ar to tā ir otra lielākā pilsēta Lejasaustrijā aiz Sanktpeltenes. Vīnerneištati 1194. gadā dibināja Bābenbergas hercogs Leopolds V, bet pilsētas tiesības tā ieguva 1277. gadā. 15. gadsimtā pilsēta bija Svētās Romas impērijas valdnieka Frīdriha III rezidence. Šajā laikā tā arī uzplauka. Otrā pasaules kara laikā pilsēta stipri cieta no aviācijas uzlidojumiem, līdz ar to daudzas vēsturiskās ēkas tika iznīcinātas. Pilsētā atrodas viena no pasaulē vecākajām militārajām akadēmijām Terēzijas militārā akadēmija, kuru 1751. gadā izveidoja Austrijas ķeizariene Marija Terēze, lai apmācītu virsniekus Austrijas armijai. Vikikrātuvē par šo tēmu ir pieejami multivides faili. Skatīt: Vīnerneištate. Encyclopædia Britannica raksts (angliski)