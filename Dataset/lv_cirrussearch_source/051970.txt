Vladimīrs Rūžička (čehu: Vladimír Růžička; dzimis 1963. gada 6. jūnijā) ir bijušais čehu hokejists, centra uzbrucējs. Karjeras laikā aizvadījis 233 spēles Nacionālās hokeja līgas klubos Edmontonas "Oilers", Bostonas "Bruins" un Otavas "Senators". Visvairāk sezonu karjeras gaitā aizvadījis Čehoslovākijas un Čehijas līgās. Izlašu sastāvā kļuvis par divu olimpisko spēļu un četru pasaules čempionātu medaļu ieguvēju. Pēc karjeras beigām kļuva par treneri. Pašlaik (2020) ir Čehijas Ekstralīgas kluba HK Hradec Kralove galvenais treneris. Uzaudzis HK Litvīnova jauniešu sistēmā, Rūžička tās rindās 1979. gadā sāka profesionāļa karjeru. Litvīnovas sastāvā hokejists spēlēja līdz pat 1987. gadam, kad pārcēlās uz Trenčīnas "Dukla". Šajā laika posmā Rūžička trīs reizes kļuva par Čehoslovākijas līgas rezultatīvāko spēlētāju, piecas reizes bija līgas labākais vārtu guvējs, bet 1986. un 1988. gadā tika atzīts par Čehoslovākijas gada labāko hokejistu. 1989. gadā Rūžička bija atgriezies HK Litvīnova sastāvā, taču sezonas vidū viņam radās iespēja pārcelties uz Ziemeļameriku, kur uzbrucējs pievienojās Edmontonas "Oilers" rindām, aizvadot savas pirmās 25 spēles NHL. "Oilers" izcīnīja Stenlija kausu, un čempiona gredzenu ieguva arī Rūžička. Tiesa, pārāk maz aizvadīto spēļu skaita dēļ hokejista vārds uz kausa netika iegravēts un par Stenlija kausa čempionu netiek uzskatīts. No 1990. līdz 1993. gadam Rūžička spēlēja Bostonas "Bruins" rindās. 1991.—92. gada sezonā ar 75 punktiem bija "Bruins" rezultatīvākais spēlētājs. 1993.—94. gada sezonas pirmo pusi aizvadīja Otavas "Senators" sastāvā, taču tad atgriezās Eiropā. Karjeras nogalē vairākas sezonas aizvadīja Čehijas Ekstralīgas komandā Prāgas "Slavia". Tās rindās 1996. gadā kļuva par līgas rezultatīvāko spēlētāju. 2000. gadā noslēdza spēlētāja karjeru. Uzreiz pēc spēlētāja karjeras beigšanas Rūžička palika Prāgas "Slavia", kļūstot par komandas galveno treneri. Komandu Rūžička turpināja vadīt līdz pat 2015. gadam. No 2015. līdz 2019. gadam bija cita Čehijas Ekstralīgas kluba Homutovas "Pirati" galvenais treneris. Rūžička vairākkārt vadījis arī Čehijas hokeja izlases, tās galvenā trenera amatā strādājot piecos pasaules čempionātos un 2010. gada olimpisko spēļu turnīrā. Divas reizes Rūžička trenera amatā aizvedis izlasi līdz pasaules čempionāta zelta medaļām. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)