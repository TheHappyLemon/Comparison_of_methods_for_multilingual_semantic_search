Kromeržīža (čehu: Kroměříž) ir pilsēta Čehijā, Zlīnas apgabala Kromeržīžas apriņķa centrs. Rakstos pirmoreiz minēta 1110. gadā. Ilgu laiku pilsēta atradās Hābsburgu impērijas sastāvā, un tās vāciskais nosaukums bija Kremziera (Kremsier). Pilsētā atradās Olomoucas arhibīskapa galvenā rezidence. Kromeržīža smagi nopostīta Trīsdesmitgadu kara laikā, kad to 1643. un 1645. gadā nopostīja zviedri. 1848. gada revolūcijas laikā, pēc pārcelšanās no Vīnes, Kromeržīžā darbojās Austrijas parlaments, kas pieņēma t.s. Kremzieras konstitūciju. No 1918. gada — Čehoslovākijā. Kopš 1993. gada — Čehijā. Kromeržīžas arhibīskapa pils un parks 1998. gadā iekļauta UNESCO Pasaules mantojuma sarakstā. Pilī uzņemti kinofilmu "Amadejs" un Immortal Beloved skati. Pilī atrodas sena grāmatu un nošu bibliotēka, kā arī gleznu kolekcija, kuras sastāvā ir Ticiāna glezna "Marsija dīrāšana". Kromeržīža ir mūziķa Karela Krila (Karel Kryl, 1944-1994), paleontologa Ferdinands Stolička (Ferdinand Stoliczka, 1838-1874), mākslinieka Maksa Švabinska (Max Švabinský, 1873–1962) un diriģenta Vāclavs Talihs (Václav Talich, 1883-1961) dzimtā pilsēta. 17. gadsimta sešdesmitajos gados Kromeržīžā strādāja austriešu komponists Heinrihs Ignacs Francis Bībers (Heinrich Ignaz Franz Biber, 1644-1704). No 1853. līdz 1855. gadam Kromeržīzas ģimnāzijā mācījās austriešu fiziķis un filozofs Ernsts Mahs (Ernst Mach, 1838-1916). Pašvaldību iedzīvotāju skaits 2023. gada 1. janvārī; pārbaudes datums: 25 maijs 2023. Vikikrātuvē par šo tēmu ir pieejami multivides faili. Skatīt: Kromeržīža. Encyclopædia Britannica raksts (angliski) Krievijas Lielās enciklopēdijas raksts (krieviski) Kromeržīža UNESCO lapā