Bruģa klasikas ir četras klasiskās riteņbraukšanas sacensības, kas katru gadu notiek pavasarī. Šīs sacensības raksturo bruģakmens segums un paugurains apvidus, bieži vien arī apmākušies vai pat lietaini laika apstākļi. Visas šīs klasikas notiek ziemeļrietumu Eiropā. No pieciem klasiku pieminekļiem divi ir bruģa klasikas Flandrijas tūre un Parīze—Rubē, kas iekļauj vairāk nekā 20 bruģa sektorus. Pirmā sezonas klasika ar bruģa sektoriem ir Omloop Het Nieuwsblad, kas tradicionāli atklāj Beļģijas klasiku sezonu, nākamajā dienā tām seko Kīrne—Brisele—Kīrne. Sākot ar marta beigām sākas Vlaamse Wielerweek (flāmu riteņbraukšanas nedēļa), kurā notiek nozīmīgākās bruģa klasikas. Pirms UCI Pro Tour izmaiņām svarīgākās flāmu klasikas notika vienā nedēļā. Tagad tās sākas ar Dwars door Vlaanderen trešdienā, tad seko E3 Harelbeke piektdienā un Gente—Vevelgema svētdienā. Nākamajā nedēļā notiek viendienas (agrāk daudzdienu) sacensības Driedaagse van De Panne un to noslēdz klasiku piemineklis Flandrijas tūre svētdienā. Nākamās nedēļas trešdienas sacensības Scheldeprijs sagatavo braucējus vēsturiskajām Parīze—Rubē sacensībām, ar kurām arī noslēdzas bruģa klasikas. No bruģa klasikām trīs vēsturiskākās parasti notiek secīgās agra pavasara svētdienās: Gente—Vevelgema, Flandrijas tūre un Parīze—Rubē. 2012. gadā Beļģijas sportists Toms Bonens uzvarēja visās četrās nozīmīgākajās bruģa klasikās vienā sezonā, kļūstot par pirmo un vienīgo, kas to paveicis.