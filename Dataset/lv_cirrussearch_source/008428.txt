Tomass Vaneks (vācu: Thomas Vanek; dzimis 1984. gada 19. janvārī Vīnē, Austrijā) ir profesionāls čehoslovāku izcelsmes Austrijas hokejists, spēlē kreisās malas uzbrucēja pozīcijā, Austrijas hokeja izlases dalībnieks. Pašlaik (2018) pārstāv Nacionālās hokeja līgas klubu Detroitas "Red Wings". 2003. gada NHL draftā Bufalo "Sabres" izraudzījās Vaneku ar kopējo piekto numuru, tādējādi T. Vaneks kļuva par visaugstāk NHL draftā izraudzīto austrieti visā līgas vēsturē. Uzbrucējs gan nākamo sezonu vēl aizvadīja Minesotas Universitātes komandā NCAA čempionātā, taču 2004.—05. gada NHL sezonas lokauta laikā spēlēja Amerikas hokeja līgas kluba Ročesteras "Americans" sastāvā. 2005.—06. gada sezonu Vaneks pilnībā aizvadīja "Sabres" rindās. 2006.—07. gada sezonu viņš noslēdza ar 84 rezultativitātes punktiem 82 spēlēs, kā rezultātā tika iekļauts līgas simboliskajā otrajā izlasē, kā arī ieguva NHL lietderības titulu. 2009. gadā viņš piedalījās Visu zvaigžņu spēlē. 2012.—13. gada NHL sezonas lokauta laikā Vaneks spēlēja Austrijas hokeja līgas kluba Grācas "99ers" sastāvā. 2013.—14. gada sezonu Vaneks sāka kā "Sabres" kapteinis, taču pēc ļoti neveiksmīga sezonas ievada 27. oktobrī tika aizmainīts uz Ņujorkas "Islanders", "Sabres" pretī saņemot Metu Molsonu un divas drafta izvēles. Sezonas turpinājumā Vaneks guva 44 punktus 47 spēlēs, un martā tika aizmainīts uz Monreālas "Canadiens" vienību. 2014. gada jūlijā noslēdza trīs gadu līgumu ar Minesotas "Wild", taču divus gadus vēlāk "Wild" izpirka pēdējo līguma gadu. Hokejists pievienojās Detroitas "Red Wings", taču 2017. gada 1. martā tika aizmainīts uz Floridas "Panthers". Septembrī noslēdza viena gada līgumu ar Vankūveras "Canucks", taču sezonas vidū tika aizmainīts uz Kolumbusas "Blue Jackets". Vasarā noslēdza viena gada līgumu ar Detroitas "Red Wings". Austrijas hokeja izlases rindās piedalījies 2014. gada olimpisko spēļu turnīrā, kā arī četros Pasaules čempionātos. Oficiālā tīmekļa vietne (angliski) Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)