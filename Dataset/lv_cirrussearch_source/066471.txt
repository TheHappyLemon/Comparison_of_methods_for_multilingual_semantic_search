Federālais sakaru, informācijas tehnoloģiju un plašsaziņas līdzekļu uzraudzības dienests (Roskomnadzor) ir Krievijas valsts federālā izpildinstitūcija, kuras uzdevumos ietilpst sakaru, informācijas tehnoloģiju un plašsaziņas līdzekļu jomas uzraudzība, kā arī personas datu aizsardzība. Dienests tika izveidots 2008. gada decembrī ar Krievijas prezidenta Dmitrija Medvedeva rīkojumu. Kopš 2022. gada 8. jūlija kā "dezinformācijas organizācijai" pret organziāciju tiek piemērotas Eiropas Savienības un vairāku citu valstu sankcijas. Roskomnadzor bieži darbojas kā publikāciju masveida bloķēšanas instruments. 2015. gada 24. augustā Roskomnadzor nosūtīja rīkojumu Krievijas interneta pakalpojumu sniedzējiem bloķēt Vikipēdiju. Reaģējot uz šīm darbībām, Krievu vikipēdijas redaktori publicēja norādījumus, kā apiet bloķēšanu. Naktī no 24. uz 25. augustu vairāki interneta pakalpojumu sniedzēji jau bija bloķējuši Vikipēdiju. 25. augusta rītā bloķēšana tika atcelta. Vēlāk tika bloķēta piekļuve tādiem resursiem kā LinkedIn, Telegram, Alekseja Navaļnija tīmekļa vietnes un Tor. 2022. gada iebrukuma Ukrainā laikā Krievijā tika pastiprināta cenzūra. 2022. gada 24. februārī Roskomnadzor pieprasīja medijiem un informācijas resursiem, publicējot rakstus, kas saistīti ar Ukrainas militāro konfliktu atspoguļošanu, izmantot tikai oficiālu Krievijas avotu informāciju. Iebrukumu un karu ir aizliegts dēvēt par "iebrukumu" un "karu", atļautais termins ir "īpaša denacifikācijas operācija". Kopumā bloķēto tīmekļa vietņu skaits 2022. gadā bija vairāk nekā 5400, šobrīd Krievijā nav pieejami tādi mediji kā Euronews, Deutsche Welle, kā arī portāla delfi.lv krievu valodas sadaļa un citi informācijas resursi. Krievijas propaganda Delfi. «Девятый пакет санкций, коррупционный скандал и цифровые права. Евродайджест: главные события недели». rus.delfi.lv (krievu). Skatīts: 2023-04-16. Amar Toor. «Russia banned Wikipedia because it couldn’t censor pages». The Verge (en-US), 2015-08-27. Skatīts: 2023-04-16. Vikikrātuvē par šo tēmu ir pieejami multivides faili. Skatīt: Roskomnadzor.