Lo salas (franču: Îles de Loos) ir arhipelāgs Gvinejas rietumos Atlantijas okeānā, apmēram 2 kilometrus uz rietumiem no valsts galvaspilsētas Konakri. Salu grupas nosaukums ir cēlies no portugāļu valodaas Ilhas dos Idolos (Elku salas). Tās sastāv no 8 (pēc citām ziņām 14) salām, no kurām lielākās ir Tamara (Île de Tamara, 15,36 km2), Kasa (Île de Kassa) un Rume (Île de Roume). Salas ir pazīstamas ar pludmalēm un ir populāras tūristu vidū. Salas, kas apdzīvotas kopš senatnes, 18. gadsimtā attīstījās kā Atlantijas vergu tirdzniecības centrs. 1755. gadā Kasas salā tika nodibināta faktorija. 1812. gadā salās tika arestēts nīderlandiešu vergu tirgotājs Samuels Samo (Samuel Samo). Samo kļuva par pirmo personu, kas tiesāta pēc 1811. gada britu likuma, kas pasludināja vergu tirdzniecību par noziegumu (Slave Trade Felony Act 1811). No 1818. līdz 1904. gadam salas bija Lielbritānijas īpašums. Pēc Antantes līguma noslēgšanas tās tika piešķirtas Francijai un kļuva par Franču Gvinejas (mūsdienās Gvinejas valsts) sastāvdaļu. 1993. gadā Lo salu 10 ha lielā Blanšē saliņa (Île Blanche) tika iekļauta Rāmsaras konvencijas aizsargājamo vietu sarakstā. Salā atrodas viena no pēdējām vietām Gvinejā, kur dēl olas globāli apdraudētais olīvkrāsas jūras bruņurupucis (Lepidochelys olivacea). Vikikrātuvē par šo tēmu ir pieejami multivides faili. Skatīt: Lo salas. Encyclopædia Britannica raksts (angliski)