Ovens Nolans (angļu: Owen Nolan; dzimis 1972. gada 12. februārī) ir bijušais kanādiešu hokejists, labās malas uzbrucējs. Savas karjeras laikā aizvadījis 1200 spēles Nacionālajā hokeja līgā, 2002. gadā kļuvis par olimpisko čempionu. 1988. gadā Nolans uzsāka spēlē Ontārio hokeja līgas kluba Kornvelas "Royals" sastāvā. "Royals" vienībā Nolans aizvadīja divas sezonas, 1990.—91. sezonā debitējot NHL kluba Kvebekas "Nordiques" sastāvā. Jau savā otrajā sezonā NHL Nolans kļuva par vienu no kluba rezultatīvākajiem spēlētājiem. "Nordiques" rindās Nolans spēlēja līdz pat 1995.—96. sezonas ievadam, kad, komandas franšīzei pārceļoties uz Denveru un klubam mainot nosaukumu uz Kolorādo "Avalanche", viņš tika aizmainīts uz Sanhosē "Sharks", "Avalanche" vienībai pretī saņemot Sandi Ozoliņu. "Sharks" rindās Nolans 1998. gada vasarā kļuva par komandas kapteini, tā pienākumus pildot līdz pat brīdim, kad Sanhosē kluba rindas pameta. 1999.—2000. gada sezona bija rezultatīvākā Nolana NHL karjerā, tajā atzīmējoties ar 84 punktiem. "Sharks" sastāvā Ovens spēlēja līdz pat 2002.—03. sezonas otrajai pusei, kad tika aizmainīts uz Toronto "Maple Leafs". "Maple Leafs" sastāvā Nolanu mocīja dažādi savainojumi. Pēc 2004.—05. sezonas NHL lokauta "Maple Leafs", atsaucoties uz lokauta laikā pieņemtajiem līgas lēmumiem, atteicās uzskatīt, ka tai ir spēkā esošs līgums ar Nolanu. Tā rezultātā Nolans izlaida visu 2005.—06. sezonu, laiku izmantojot traumu dziedēšanai. 2006. gada vasarā uzbrucējs parakstīja viena gada līgumu ar Fīniksas "Coyotes" vienību, taču gadu vēlāk viņš piekrita spēlēt Kalgari "Flames" sastāvā. 2008. gada vasarā Nolans noslēdza divus gadus ilgu līgumu ar Minesotas "Wild". 2010.—11. sezonu Nolans aizvadīja Šveices hokeja līgas kluba Cīrihes "Lions" sastāvā. 2011. gadā Nolans pievienojās Vankūveras "Canucks" uz pārbaudes laiku, taču komandas sastāvā nenostiprinājās. 2012. gada 7. februārī Nolans paziņoja par savas profesionālā spēlētāja karjeras beigšanu. Kanādas izlases rindās Nolans spēlējis 2002. gada olimpiskajās spēlēs, kā arī 1997. gada Pasaules čempionātā, abos turnīros izcīnot zelta medaļas. Vikikrātuvē par šo tēmu ir pieejami multivides faili. Skatīt: Ovens Nolans. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)