Tomāšs Kopeckis (slovāku: Tomáš Kopecký; dzimis 1982. gada 5. februārī) ir bijušais slovāku hokejists, malējais uzbrucējs. Karjeras laikā aizvadījis 578 spēles Nacionālajā hokeja līgā, 2008. un 2010. gadā izcīnot Stenlija kausu. Slovākijas hokeja izlases sastāvā izcīnījis 2012. gada pasaules čempionāta sudraba medaļas, spēlējis 2010. un 2014. gada olimpisko spēļu turnīros. Profesionāļa karjeru Kopeckis sāka 1999.—2000. gada sezonā, to aizvadot Slovākijas Ekstralīgas kluba Trenčīnas "Dukla" rindās. Nākamās divas sezonas uzbrucējs aizvadīja Rietumu hokeja līgas vienībā Lītbridžas "Hurricanes". No 2002. līdz pat 2006. gadam Kopeckis četras sezonas aizvadīja Amerikas hokeja līgas kluba Grandrepidsas "Griffins" rindās. 2005.—06. gada sezonā aizvadīja debijas spēli NHL klubā Detroitas "Red Wings". Pirmo pilno sezonu "Red Wings" sastāvā Kopeckis gan aizvadīja vien 2007.—08. gada sezonā, tajā kopā ar klubu izcīnot Stenlija kausu. 2009. gada vasarā Tomāšs noslēdza divu gadu līgumu ar Čikāgas "Blackhawks", kopā ar klubu 2009.—10. gada sezonā izcīnot vēl vienu Stenlija kausa ieguvēja titulu. Pēc 2010.—11. gada sezonas noslēguma Kopeckis pievienojās Floridas "Panthers" rindām. "Panthers" rindās spēlēja līdz pat 2015. gadam, kad komanda līgumu ar spēlētāju vairs nepagarināja. Septembrī hokejists uz pārbaudes laiku pievienojās Čikāgas "Blackhawks", taču komandas rindās nenostiprinājās. Kopeckis atgriezās Eiropā, 2015.—16. gada sezonu aizvadot Čehijas Ekstralīgas klubā Tršinecas "Oceláři". Nākamajā sezonā pārstāvēja slovāku komandas Trenčīnas "Dukla" un Bratislavas "Slovan", taču tad noslēdza profesionāļa karjeru. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)