"Jauniņā" (angļu: New Girl) ir amerikāņu situāciju komēdija, ko 2011. gada 20. septembrī sāka translēt televīzijas kanāls Fox. Seriāls tika filmēts Losandželosā, ASV. Galvenās lomas seriālā atveido Zoja Dešanela (Džesika), Džeiks Džonsons (Niks), Makss Grīnfīlds (Šmits) un Lamorns Moriss (Vinstons). Seriāls apvieno drāmas un komēdijas elementus, atainojot trīsdesmitgadnieku grupas savstarpējās attiecības un karjeras izvēles. "Jauniņā" ir ticis nominēts Zelta globusa balvai kā labākais televīzijas seriāls un Z. Dešanela Zelta globusam tikusi nominēta kā labāka komēdijseriālu aktrise. 2017. gada 14. maijā tika izziņots, ka seriālam tiks uzņemta noslēguma sezona ar 8 sērijām. Seriāla noslēguma sērija tika rādīta 2018. gada 15. maijā. Kopā tika uzņemtas septiņas sezonas ar 146 sērijām. Pamatraksts: "Jauniņā" sēriju uzskatījums Džesika "Džesa" Deja ir jauka meitene, kura strādā par skolotāju un tuvojas 30 gadu slieksnim. Pārnākot mājās, viņa atrod savu draugu Spenseru ar citu sievieti, nekavējoties viņu pamet un meklē jaunu mājvietu. Atbildot uz sludinājumu, viņa ievācas dzīvot pie trim savstarpēji pazīstamiem puišiem: Nika (bārmenis), Šmita (jurists un mūsdienu Kazanova) un Kauča (personīgais treneris). Džesai tikt pāri drauga nodevībai palīdz viņas draudzene Sisa (modele), kura bieži viesojas dzīvoklī. Pēc pilotsērijas Kaučs pārvācas dzīvot pie savas draudzenes, bet viņa vietā dzīvoklī ievācas Vinstons (izbijis basketbolists), kurš ir Nika bērnības draugs. Seriāla 1. sezonas vidū Sita un Šmits uzsāk pamatā seksuālas attiecības, bet sezonas beigās tās pārtrauc. Otrajā sezonā Džesu atlaiž no darba; viņa un pārējie iesaistās dažādās īslaicīgās attiecībās. Sisa gatavojas vecāku sarunātām laulībām ar indieti Šivrangu, bet sezonas finālsērijā laulības tiek izjauktas. Džesa un Niks iepatīkas viens otram; savas attiecības viņi padara oficiālas otrās sezonas beigās. Šīs attiecības ilgst gandrīz visu 3. sezonu. Kaučs atgriežas dzīvoklī 3. sezonā, paziņojot, ka ir izšķīries ar savu draudzeni. No dzīvokļa viņš atkal izvācas 4. sezonā, pārvācoties pie jaunas draudzenes. Vinstons strādā dažādos pagaidu darbos, līdz, sekojot savam aicinājumam, piesakās par policistu Losandželosas Policijas departamentā. Par viņa partneri tiek nozīmēta Alija, kurā Vinstons iemīlas.4. sezonas beigās Šmits bildina Sisu. Viņi apprecas 5. sezonas beigās. 5. sezonā Džesa veic tiesas zvērinātās žūrijas pienākumus, tāpēc viņas istaba uz laiku iet izīrēta Rīganai, kura iepatīkas Nikam. 6. sezonā Šmits un Sisa iegādājas māju, kuru atjauno, pa to laiku dzīvojot ar visiem pārējiem dzīvoklī. 7. noslēguma sezona parāda grupas dzīvi pēc trim gadiem — Šmitam un Sisai ir trīsgadīga meita Ruta, Vinstons un Alija gaida pirmdzimto, bet Niks gaida piemērotu brīdi, lai bildinātu Džesu. Zoja Dešanela attēlo Džesiku "Džesu" Deju, "jauniņo". Viņa ir jauka skolotāja, kas izšķiras ar savu draugu Spenseru un ievācas pie trim puišiem pēc īres sludinājuma izlasīšanas Craigslist portālā. Viena no Džesas personības īpašībām ir tieksme vienmēr dziedāt, bieži vien dziesmu vārdi ir par konkrēto situāciju. Džeiks Džonsons attēlo Niku Milleru, vienu no Džesas jaunajiem dzīvokļa biedriem, kurš ir bārmenis. Niks nāk no Čikāgas, ticis izmests no juridiskās koledžas pēc trim semestriem zemo atzīmju dēļ. Makss Grīnfīlds attēlo Šmitu, vienu no Džesas jaunajiem dzīvokļa biedriem, kurš ir pašpārliecināts brunču mednieks. Viņš ir Nika studiju biedrs. Šmits ir vienīgais vīrietis savā darba kolektīvā. Lemorns Moriss attēlo Vinstonu Bišopu, vienu no Džesas jaunajiem dzīvokļa biedriem. Seriāla sākumā Vinstons atgriežas no Latvijas, kur profesionālā līmenī spēlējis basketbolu. Viņš ir ļoti konkurētspējīgs un apgūst jaunas iemaņas īsā laikā, taču viņam ir grūti ilgi saglabāt darbu, jo viņam ātri paliek garlaicīgi, pildot vienveidīgus uzdevumus. Hanna Simona attēlo Sisu Pariku, Džesas labāko draudzeni kopš bērnības un modeli. Sisa ir indiešu izcelsmes amerikāniete; viņa sākotnēji ir skeptiska pret Džesas jaunajiem dzīvokļa biedriem, bet ar laiku ieinteresējas par Šmitu. Deimons Vajanss attēlo Kauču, kurš ir izbijis atlēts, bet tagad strādā par personīgo treneri. Viņš seriāla sākumā izvācas no dzīvokļa, dodot vietu Vinstonam. Kaučs seriālā atgriežas 3. sezonā un strādā gan par personīgo treneri sporta zālē, gan par sporta skolotāju skolā, kurā strādā arī Džesa. 4. sezonas beigās Kaučs pārceļas uz Ņujorku, seriālā parādās epizodiski, bet tiek bieži pieminēts. Hey Girl (Theme from "New Girl") – Single Robert Seidman. «FOX Announces 2011 Fall TV Premiere Dates». TV By the Numbers, 2011. gada 23. jūnijs. Arhivēts no oriģināla, laiks: 2016. gada 4. martā. Skatīts: 2011. gada 23. jūnijs. Arhivēts 2016. gada 4. martā, Wayback Machine vietnē. Nellie Andreeva, Nellie Andreeva. «‘New Girl’: Final Season Details & How Last-Minute Renewal Was Clinched». Deadline (angļu), 2017-05-16. Skatīts: 2019-02-27. Ryan Schwartz, Ryan Schwartz. «New Girl Season 7 Premiere Date Set». TVLine (angļu), 2018-01-04. Skatīts: 2019-02-27. «Winston Bishop». New Girl Wiki (angļu). Skatīts: 2019-02-27. Oficiālā tīmekļa vietne IMDb profils (angliski) TV.com profils (angliski) Metacritic profils (angliski) Rotten Tomatoes profils (angliski)