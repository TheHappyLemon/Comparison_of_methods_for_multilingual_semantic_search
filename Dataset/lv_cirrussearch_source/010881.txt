Zasas muiža jeb Viesenes muiža (vācu: Weessen) atradās Jēkabpils novada Zasas pagasta Zasā. Muižas ēkas līdz Latvijas agrārajai reformai 1920. gadā piederēja Greigu ģimenei. Zasas muižas apbūvē ietilpst 1887. gadā celtās ūdensdzirnavas ar dzirnavu kalpu māju. Netālu 1750. gadā būvētā Zasas evaņģēliski-luteriskā baznīca. Zasas muižas vārds cēlies no tās 18. gadsimta īpašnieka Heinriha fon Zasa vārda. 19. gadsimtā muiža piederēja Carskoje Selo pārvaldniekam fon Greigam, kura celtā Zasu muižas kungu māja atradās pie uzpludinātās upes. Nodedzināta 1905. gada nemieros, saglabājušies tikai pagrabi un centrālā rizalīta paliekas ar apaļām logailām. Nav saglabājusies arī Zasas muižas neogotiskā koka kotedža. Muižas parkā 1939. gadā uzcelta Zasas skolas ēka. Muižas vasaras māja celta pēc 1905. gada kā Greigu ģimenes pagaidu mītne, tagad tajā atrodas Zasas pasts. Blakus atrodas muižas klēts pagrabi. Aiz laukakmeņu žoga redzama 1930. gados celtā savrupmāja un pagraba ēka. Brūža ēkā vēlāk tika iekārtota kalpu māja, tālāk redzamas kūts un staļļu drupas. «Zasas muiža». Arhivēts no oriģināla, laiks: 2015. gada 10. jūnijā. Skatīts: 2012. gada 25. augustā. Koordinātas: 56°17′35″N 25°58′41″E﻿ / ﻿56.29306°N 25.97806°E﻿ / 56.29306; 25.97806