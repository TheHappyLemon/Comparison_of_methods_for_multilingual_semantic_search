Viesturs Koziols (dzimis 1963. gada 24. augustā Rīgā) ir latviešu uzņēmējs, nekustamo īpašumu attīstītājs, sabiedriskais darbinieks un sporta funkcionārs. Pašreizējais Latvijas Hokeja federācijas valdes loceklis un viceprezidents. Dzimis 1963. gada 24. augustā Rīgā. Pēc studijām Latvijas Universitātes Ģeogrāfijas fakultātē 1989. gadā sāka strādāt par laikraksta "Atmoda" komercvadītāju. No 1995. līdz 1997. gadam viņš kā projektu vadītājs Norvēģijas uzņēmuma Varner-Gruppen mazumtirdzniecības tīklā "Varner Baltija" un nekustamo īpašumu administrācijas vadītājs Varner Hakon Invest cieši sadarbojās ar Aināru Šleseru, bija viens no "Baltijas Stabilitātes fonda" dibinātājiem. Kopš 1996. gada Viesturs Koziols kā investors, attīstītājs un konsultants piedalījās Rimi Baltic, Narvesen, Cubus, Bik Bok, Dressmann veikalu tīklu attīstīšanā. Piedalījās tirdzniecības centru izveidē Rīgā (Rimi lielveikali Centrs, Mols, Dole, Alfa, Minska, Origo, Olimpija), viesnīcu Radisson Blu Rīdzene Hotel, Radisson Blu Hotel Latvija un Hotel Rīga rekonstrukcijā, attīstīja nekustamos īpašumus "Saules akmens" Ķīpsalā un "Saliena" Babītes pagastā. No 2001. līdz 2004. gadam V. Koziols bija akciju sabiedrības Latvijas Krājbanka padomes priekšsēdētājs. 2006. gadā viņa uzņēmums SIA "Žurnāls" sāka izdot iknedēļas žurnālu "Republika.lv", 2007. gadā kopā ar fotogrāfu Ilmāru Znotiņu viņš atvēra fotostudiju "Imagine". 2012. gadā izveidoja holdinga struktūru Latvijas Attīstības fonds (LDF). Tiek iekļauts Latvijas miljonāru sarakstos. 2008. gadā Viesturs Koziols kļuva par Kontinentālās hokeja līgas (KHL) hokeja kluba Rīgas "Dinamo" valdes priekšsēdētāju. 2016. gadā viņu ievēlēja par Latvijas Hokeja federācijas viceprezidentu un ģenerālsekretāru. V. Koziols ir arī Starptautiskās Hokeja federācijas padomes loceklis. «Viesturs Koziols: Ne viss te ies gludi un skaisti». www.santa.lv. Skatīts: 2022-12-31. International Ice Hockey Federation (IIHF) «LHF ģenerālsekretārs Koziols ievēlēts IIHF padomē». Sportacentrs.com (latviešu). 2021-09-25. Skatīts: 2021-11-22.