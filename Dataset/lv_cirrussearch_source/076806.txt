Dienvidu tropu loks ir viena no piecām galvenajām paralēlēm, kas atzīmētas uz Pasaules kartes. Tas atrodas 23° 26′ 22″ uz dienvidiem no ekvatora. Šis loks ir ievērojams ar to, ka tas ir tālākā vieta uz dienvidiem, kur Saule dienas vidū var atrasties 90° augstumā virs horizonta, t.i., tieši virs galvas. Šādā gadījumā priekšmetiem un mājām nav ēnu, šis brīdis ilgst pavisam neilgu laiku un tikai vienu reizi gadā, decembrī. Tādos pašos ziemeļu platumos atrodas arī Ziemeļu tropu loks. Vārds "tropisks" cēlies no grieķu valodas saulgriežu vārda (grieķu: τροπή – "grieži"), jo Saule saulgriežos sāk "atgriezties". Dienvidu tropu loku reizēm sauc arī par Mežāža tropu, jo senāko astronomisko novērojumu laikā Saule vasaras saulgriežu laikā atradās Mežāža zvaigznājā. Tagad Zemes ass kustības dēļ Saule vasaras saulgriežu laikā atrodas Strēlnieka zvaigznājā.