Mežmuiža (vācu: Gut Grenzhof) bija Jelgavas muiža, kas atradās mūsdienu Dobeles novada Augstkalnes ciemā. Mūsdienās muižas apbūve ir valsts nozīmes arhitektūras piemineklis. Apbūvē ietilpst muižas pils, pārvaldnieka māja, kalpu māja, klēts, dzirnavas un parks. Pilī mūsdienās atrodas Augstkalnes pamatskola. Muiža savulaik piederējusi gan Kurzemes hercogienei Luīzei Šarlotei, gan hercogienei Elizabetei Magdalēnai. Mūdienu pils neogotiskā stilā, sākta celt 19. gadsimtā, kad muiža piederēja Līvenu dzimtai, iespējams pēc Oto Dīces projekta. 1870. gadā (pēc citām ziņām 1884. gadā) muižu nopirka barons fon Hāns. Mežmuiža aprakstīta Roberta Sēļa romānā "Silaines muiža". 1920. gada zemes reformas laikā muižas pili atsavināja un ierīkoja pagasta pārvaldi. Otrā pasaules kara laikā no 1943. līdz 1944. gadam pilī atradās vācu armijas atpūtas nams, 1945. gadā pilī ierīkoja Sarkanās armijas virsnieku mācību centru un atpūtas namu. No 1946. līdz 1951. gadam pilī atradās izpildkomiteja un tautas nams. 1951. gadā pili pārbūvēja skolas vajadzībām, no 1954. gada pilī atradās Augstkalnes vidusskola, ko 2020. gadā pārveidoja par pamatskolu. No 1993. līdz 1995. gadam tika veikta muižas ēkas fasādes restaurācija un jumta seguma nomaiņa. 2004. gadā pabeidza pils zāļu restaurācijas darbus. Vikikrātuvē par šo tēmu ir pieejami multivides faili. Skatīt: Mežmuiža.