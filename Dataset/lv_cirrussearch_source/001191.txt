Latvijas Kultūras akadēmija (saīsināti LKA vai LKuA) ir Latvijas augstskola, kur var iegūt akadēmisku un profesionālu izglītību kultūras jomā. Tā ir dibināta 1990. gada 29. decembrī. Ideja par atsevišķas Latvijas Kultūras akadēmijas izveidošana pausta 1990. gada martā notikušajā Latvijas Kultūras forumā. Pēc 4. maija deklarācijas pieņemšanas izskanēja atziņas par garīgo vērtību īpašo nozīmi Latvijas vēsturē, savukārt viens no Latvijas Tautas frontes vadītājiem — Latvijas Universitātes Socioloģijas katedras vadītājs Pēteris Laķis, kurš bija kļuvis par Augtākās padomes Tautas izglītības, zinātnes un kultūras lietu komisijas priekšsēdētāju, bija runājis par iespēju veidot jauno kultūras augstskolu ārpus Rīgas, piemēram, Siguldā. Tobrīd Jāzepa Vītola Latvijas Valsts konservatoriju tika paredzēts pārdēvēt par Latvijas Mūzikas akadēmiju, taču šis nosaukums nesaskanēja ar tobrīd tur esošo teātra studiju programmām. 1990. gada 29. decembrī tika pieņemts Latvijas Republikas Ministru padomes lēmums Nr. 243 “Par Latvijas Kultūras akadēmijas izveidošanu”. Augstskolu bija iecerēts veidot uz Kultūras darbinieku kvalifikācijas celšanas institūta un Rīgas kultūras un izglītības darbinieku tehnikuma (vēlāk Latvijas Kultūras skola) bāzes. Par akadēmijas rektoru iecēla Pēteri Laķi. Viņš ar Jāzepa Vītola Latvijas Konservatorijas Kultūrizglītības katedras vadītāju Jāni Siliņu viņš gan veidoja studiju programmu metus, gan risināja organizatoriskās, materiālās bāzes un finansiālās problēmas. Pirmā uzņemšana notika Latvijas Kultūras skolas telpās Bruņinieku ielā, bet pirmās lekcijas notika pašreizējā mājvietā Ludzas ielā 24, kur līdz tam bija atradies Kultūras ministrijas Kultūras darbinieku kvalifikācijas institūts, bet senāk pagātnē ugunsdzēsēju depo un citas iestādes. Tā 1991. gada rudenī mācības bakalaura studiju programmā uzsāka 63 studenti. Maģistrantūra savu darbību sāka 1996. gadā. 1999. gadā pirmo reizi tika uzņemti studenti doktorantūras programmā. 2009. gadā kā augstskolas struktūrvienības tai pievienoja E. Smiļģa Teātra muzeju un Rīgas Kino muzeju, 2012. gadā — Latvijas Kultūras koledžu (bijušo Latvijas Kultūras skolu). 2012. gadā noslēdzās Kultūras akadēmijas teātra studiju ēkas Zirgu pasts rekonstrukcija Dzirnavu ielā. Pēteris Laķis — filozofs (1990—2003); Jānis Siliņš — teātra zinātnieks (2004—2014); Rūta Muktupāvela — kultūras antropoloģe (kopš 2014). Juris Goldmanis. «VĒSTURE - Latvijas Kultūras Akadēmija». lka.edu.lv. Skatīts: 2020-04-13.