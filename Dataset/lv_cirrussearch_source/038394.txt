Dereks Lamars Fišers (angļu: Derek Lamar Fisher; dzimis 1974. gada 9. augustā Litlrokā, ASV) ir bijušais amerikāņu basketbolists, pēc spēlētāja karjeras beigām — treneris. Spēlēja saspēles vadītāja pozīcijā, pieckārtējs NBA čempions. Galvenā trenera amatā NBA līmenī trenēja Ņujorkas "Knicks" (komandā tobrīd spēlēja arī latviešu basketbolists Kristaps Porziņģis). Šobrīd trenē WNBA komandu Losandželosas "Sparks". 1996. gada NBA draftā Losandželosas "Lakers" izvēlējās D. Fišeru pirmajā kārtā ar kopējo 24. numuru. Pēc trīs čempiontitulu izcīnīšanas ar "Lakers", 2004. gadā viņš tika aizmainīts uz Goldensteitas "Warriors". Pēc diviem gadiem D. Fišers devās uz Jūtas "Jazz", līdz 2007. gadā atgriezās "Lakers" rindās, kur izcīnīja vēl divus čempiontitulus. 2012. gadā spēlēja Oklahomasitijas "Thunder" un Dalasas "Mavericks" klubu sastāvos, karjeru noslēdza "Thunder", ar kuru 2014. gadā sasniedza NBA Rietumu konferences finālsēriju. 2014. gada 10. jūnijā D. Fišers kļuva par NBA kluba Ņujorkas "Knicks" galveno treneri, noslēdzot līgumu uz pieciem gadiem 25 miljonu dolāru vērtībā. Viens no priekšnoteikumiem bija kādreizējā "Lakers" trenera Fila Džeksona, kura vadībā D. Fišers izcīnīja piecus NBA čempionu gredzenus, kļūšana par "Knicks" prezidentu. Pirmā sezona trenera amatā D. Fišeram nebija veiksmīga un "Knicks" izcīnīja tikai 17 uzvaras sezonas 82 spēlēs. Pirms otrās sezonas klubam izdevās papildināt sastāvu ar vairākiem brīvajiem aģentiem un veiksmīgi izvēlēties spēlētājus 2015. gada draftā (arī latvieti Kristapu Porziņģi), kā rezultātā "Knicks" ievērojami uzlaboja sniegumu. Tomēr komandas sniegums neapmierināja kluba vadību, un D. Fišers no galvenā trenera amata tika atbrīvots 2016. gada februārī. Kopš 2019. gada trenē WNBA komandu Losandželosas "Sparks". Vikikrātuvē par šo tēmu ir pieejami multivides faili. Skatīt: Dereks Fišers. Basketball Reference NBA spēlētāja profils (angliski) Eurobasket spēlētāja(-s) profils (angliski) Eurobasket trenera(-es) profils (angliski) RealGM Basketball profils (angliski)