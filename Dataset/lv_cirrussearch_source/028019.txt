Baltastes tropu jūrasputns, arī baltastes faetonputns (Phaethon lepturus) ir tropu jūrasputnu dzimtas (Phaethontidae) suga, kas dzīvo okeānu tropu un subtropu joslā gandrīz visā pasaulē. Ligzdo kolonijās tropu salās. Baltastes tropu jūrasputns ligzdo ļoti plašā areālā Atlantijas, Klusā un Indijas okeānu tropos, kā arī dažviet Karību jūras salās. Baltastes faetonputns ir vismazākais kārtas pārstāvis. Garums 35 — 45 cm. Ārēji līdzinās zīriņiem. Apspalvojums balts ar melniem plankumiem uz spārniem un ap acīm; divas izteikti garas, baltas astes spalvas. Tēviņu apspalvojumam dažos reģionos ir sārta nokrāsa. Knābis no oranži dzeltena līdz oranži sarkanam. Kājas īsas, atrodas ķermeņa pakaļdaļā, tādēļ pa sauszemi tas pārvietojas ar grūtībām. Lielāko daļu mūža pavada, lidojot virs atklātas jūras. Barības meklējumos veic simtiem kilometru un nereti nokļūst reģionos, kur ir ļoti maz zivju, — no šādām vietām parasti izvairās lielākā daļa jūrasputnu. Taču nelielie tropu putnu pat tādā vietā atrod sev barību. Bieži vien pietuvojas kuģiem un, strauji vēzējot spārnus, lidinās virs klāja. Baltastes tropu jūrasputnam, gluži kā citiem jūrasputniem, pietiek ar vienu ilgāku sauszemes apmeklējumu pārošanās laikā. Pārējā gada laikā viņu lokveida lidojums, kas atgādina tauriņa lidojumu, ieraugāms tālu atklātā jūrā, kad tie pārmaiņus vēzē spārnus un brīvi planē gaisā. Viegli peld ūdenī, airējoties ar kājām, kas atrodas ķermeņa aizmugurē, savukārt garās astes spalvas ir saceltas gaisā. Pārtiek no mazām vai vidēja lieluma zivīm, kalmāriem un astoņkājiem. Pateicoties veiklajam lidojumam, ķer arī lidojošas zivis. Ieraudzījis atbilstošu lomu, viņš plivinās uz vietas apmēram desmit metru augstumā un, nogaidījis īsto brīdi, strauji metas ūdenī. Ienirst līdz pat 15 — 20 metru dziļumā. Spēcīgo triecienu pret ūdens virsmu samazina gaisa "spilveni", kas baltastes tropu jūrasputnam atrodas zem ādas uz krūtīm. Šie "spilveni" arī ļauj putnam iznirt ar noķerto lomu knābī. Knābis ir nedaudz saliekts, un abām tā malām ir asas malas, tādēļ no knābja neizslīd arī slidens medījums. Nav pastāvīga pārošanās perioda. Ola tiek dēta ik pēc deviņiem mēnešiem. Ja pāris zaudē olu vai putnēnu, nākamo olu mātīte var izdēt jau pēc pieciem mēnešiem. Vecāki dodas uz salu, kurā atrodas ligzda, jau divas līdz sešas nedēļas pirms olas izdēšanas. Atbilstošu vietu nav daudz, tādēļ putni veido ligzdošanas kolonijas. Riesta laikā redzamas desmitiem tropu putnu grupas — putni skaļi ķērc un klaigā, riņķodami virs klinšu nokarēm, kas būtu atbilstošas ligzdošanai. Viens no putniem vienmēr uzlido līkumainā lidojumā virs otra un saliec spārnus partnera virzienā, kurš paceļ savus spārnus. Vienīgo olu perē abi putna vecāki. Izšķīlušos putnēnu klāj pelēkbaltas zīdainas pūkas. Sākumā vecāki viņu cītīgi baro, taču pēc tam atlido ar barību ne biežāk kā vienu reizi dienā. Putnēns var pacelties spārnos tikai pēc diviem mēnešiem. Dzimumgatavību sasniedz viena gada vecumā. Zināmas sešas pasugas Ph. lepturus lepturus (Daudin, 1802 ) — Indijas okeāns Ph. lepturus ascensionis (Mathews, 1915 ) — Debesbraukšanas sala Ph. lepturus catesbyi (Brandt, 1839 ) — Bermuda un Karību jūra Ph. lepturus dorotheae (Mathews, 1913 ) — Klusais okeāns Ph. lepturus europae (Le Corre & Jouventin, 1999 ) — Eiropas sala Mozambikas šaurumā. Ph. lepturus fulvus (Brandt, 1839 ) — Ziemsvētku Sala Sarkanajā grāmatā ierindota sugu sarakstā, kuras šobrīd nav apdraudētas. The world bird database «Wildscreeen Arkive, White-tailed tropicbird». Arhivēts no oriģināla, laiks: 2015. gada 5. aprīlī. Skatīts: 2015. gada 7. martā. Arhivēts 2015. gada 5. aprīlī, Wayback Machine vietnē. «ITIS (Integrated Taxonomic Information System) Standart Report Page». Arhivēts no oriģināla, laiks: 2022. gada 4. jūlijā. Skatīts: 2015. gada 7. martā. Geographical variation in the White-tailed Tropicbird Phaethon lepturus Phaethon lepturus, Sarkanā grāmata White-tailed Tropicbird or Bermuda Longtail (Phaethon lepturus catsbyii)