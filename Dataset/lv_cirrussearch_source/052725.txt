Svetlana Ļipatova (krievu: Светлана Александровна Липатова; dzimusi 1993. gada 2. februārī) ir Krievijas brīvā stila cīkstone, 2015. gada Eiropas spēļu un Eiropas čempionātu medaļniece, Krievijas starptautiskās klases sporta meistare. Svetlana Ļipatova dzimusi 1993. gadā Kazaņā. Ar cīņas sportu nodarbojas kopš 2001. gada. Krievijas izlasē no 2013. gada. Pirmās starptautiskās sacensības viņai bija 2008. gada Eiropas kadetu čempionāts Daugavpilī, kur viņa izcīnīja bronzas medaļu. Kadetu un junioru čempionātos arī turpmākajos gados viņa izcīnīja vairākas medaļas, tajā skaitā zelta 2013. gada Pasaules un Eiropas junioru čempionātā. Tajā pašā gadā viņa piedalījās arī pieaugušo pasaules čempionātā, bet zaudēja jau pirmajā cīņā un palika 25. vietā. Gadu vēlāk dalība Eiropas čempionātā ir daudz cerīgāka, viņa cīņā par bronzas medaļu zaudēja Bulgārijas cīkstonei Taibei Juseinai un ieņēma 5. vietu. 2015. gads atnesa pirmās medaļas pieaugušo čempionātos. Viņa izcīnīja sudraba medaļas Eiropas U23 čempionātā un Eiropas spēlēs Baku. 2018. gada Eiropas čempionātā Kaspijskā viņa ieguva bronzas medaļu. Gadu vēlāk, 2019.gada Eiropas čempionātā — sudraba medaļu. Ļipatova ir arī divkārtēja Krievijas čempione (2015, 2019) un daudzu starptautisku turnīru uzvarētāja un medaļniece. «ЛИПАТОВА Светлана Александровна» (krievu). infosport.ru. Skatīts: 2020-04-23. «ЛИПАТОВА Светлана Александровна». Борьба вольная (krievu). Федерация спортивной борьбы России. Arhivēts no oriģināla, laiks: 2021-11-26. Skatīts: 2020-04-26. Olympedia profils (angliski) FILA profils (angliski)