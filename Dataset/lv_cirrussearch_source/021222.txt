Luksemburgas eiro monētas ir eiro monētas, kuras izdevusi Luksemburga. Luksemburgas likumdošana paredz, ka uz visām monētām jābūt attēlotam Luksemburgas lielhercogam. Luksemburgas monētu valsts pusē izmantoti trīs nedaudz atšķirīgi dizaini ar lielhercoga Anrī attēlu. Uz monētām ir uzraksts ar valsts nosaukumu luksemburgiešu valodā. Pašreizējais dizains neatbilst jaunākajām eiro monētu dizaina vadlīnijām, kas nosaka, ka Eiropas Savienības karoga zvaigznes visām valstīm jāatveido vienādi — aplī gar monētas ārmalu, neiekļaujot tajā nacionālā dizaina elementus. Luksemburga 2 eiro piemiņas monētas izdod kopš 2004. gada. Luksemburga izdod Luksemburgas lielhercogiem veltītu monētu sēriju. Bez šīs sērijas Luksemburga ir izdevusi trīs Eiropas ekonomiskajai vienotībai veltītas monētas, kuras izdeva visas eirozonas valstis kopā, taču, tā kā Luksemburgas likumdošana prasa, lai uz visām monētām būtu valdošā lielhercoga portrets, tām ir nedaudz mainīts dizains, iekļaujot lielhercoga attēlu kā latento attēlu, kas redzams pagriežot monētu noteiktā leņķī. Šī tehnoloģija izmantota arī dažu monētu no lielhercogu sērijas dizainā. 2007 — 50 gadi kopš Romas līguma noslēgšanas 2009 — 10 gadi kopš Eiropas Ekonomikas un monetārās savienības izveides 2012 — 10 gadi kopš eiro ieviešanas Uz Luksemburgas monētām ir kaltuves un meistaru zīmes, kā arī dizaineres iniciāļi. Dizaineres iniciāļi, kas atrodami uz standarta apgrozības monētām, ir stilizēti burti YGC, kas pieder Ivetai Gastoērai-Klērai. Tā kā monētas netiek kaltas Luksemburgā, tad zīmes uz tām pieder dažādām citu valstu kaltuvēm. Uz līdz 2005. gadam kaltajām monētām ir Nīderlandes karaliskās kaltuves zīme — Merkura zizlis. Uz 2005. un 2006. gadā kaltajām monētām ir Somijas naudas kaltuves logo un burts S, bet uz 2007. un 2008. gadā kaltajām monētām — pārpilnības rags, kas ir Parīzes naudas kaltuves filiāles logo, un burts F. Burti abos gadījumos ir saīsinājums no valsts, kurā monētas kaltas, nosaukuma. Kopš 2009. gada monētas atkal tiek kaltas Nīderlandē. Meistaru zīmes uz Nīderlandē kaltajām monētām ir loks ar bultu un zvaigzne (meistars Eriks J. van Shauvenburgs) uz ar 2002. gadu datētajām monētām, kas kaltas 2000.gadā, un trīsmastu burukuģis (Mārtens Brauvers) uz visām pārējām šai valstī kaltajām monētām. Uz Francijā kaltajām monētām meistara zīme ir mežrags, vilnis un zivs (Ibērs Larivjērs).