A. Le Coq ir Igaunijas pilsētā Tartu bāzēts uzņēmums, kas nodarbojas ar alus, sidra, bezalkoholisko dzērienu un sulu ražošanu. Pieder Somijas kompānijai Olvi. Uzņēmums A. Le Coq & Co. dibināts Londonā 1807. gadā. 19. gadsimta otrajā pusē tas piegādāja porteri Krievijas impērijai un tās galmam. Savukārt Tartu pilsētā pirmie mūsdienīgie alus ražošanas uzņēmumi radās 1800. gadā (B. J. Heses darītava) un 1826. gadā (J. R. Šramma darītava). 1884. gadā par Šramma rūpnīcas īpašnieku kļuva Morics Frīdrihs. 1898. gadā tika uzceltas jaunas ražošanas ēkas pašreizējā vietā. Tajā pašā gadā Frīdrihs nodibināja uzņēmumu Actien-Gesellschaft der Bier- und Meth-Brauerei und Destillatur "Tivoli". 1913. gadā A. Le Coq & Co., cenšoties nostiprināties Krievijas tirgū, uzņēmumu "Tivoli" pārpirka. Pēc Pirmā pasaules kara ražošana tika atjaunota. Sākoties PSRS okupācijai, rūpnīca tika nacionalizēta. Okupācijas laikos tā saucās Tartu alus rūpnīca (Tartu Õlletehas/Тартуский пивзавод), vēlāk Tartu eksperimentālā alus darīšanas rūpnīca (Тартуский экспериментальный пивоваренный завод). Pēc Igaunijas neatkarības atjaunošanas rūpnīca tika privatizēta, bet 1997. gadā to iegādājās Somijas uzņēmums Olvi. Vikikrātuvē par šo tēmu ir pieejami multivides faili. Skatīt: A. Le Coq. Oficiālā tīmekļa vietne