Sarangani (filipīniešu: Lalawigan ng Sarangani, angļu: Province of Sarangani, sebuāņu: Lalawigan sa Sarangani, ilongu: Kapuoran sang Sarangani, magindanaju: Dairat nu Sarangani) ir viena no Filipīnu provincēm valsts dienviddaļā, Soksksarhenas reģionā. Administratīvi dalās 7 municipalitātēs un sīkāk 142 barangajās. Provinces galvaspilsēta ir Alabela. Provincē daudznacionāls iedzīvotāju sastāvs — lielākā daļa ir 20. gadsimtā ieceļojušie sebuāņi (129 957; 23,3 %), visaji (95 002; 17,0 %) un ilongi (29 298; 5,2 %), kā arī autohtonie blaani (138 087; 24,7 %), magindanaji (41 516; 7,4 %), tboli (37 254; 6,7 %) un tagakaulo (31 149; 5,6 %). Lielākā daļa iedzīvotāju pieder dažādām kristiešu konfesijām (katoļi 48 %, protestanti 31 %), bet ap 9 % (galvenokārt magindanaji) ir musulmaņi. Province izvietojusies Mindanao salas dienviddaļā. Rietumos robežojas ar Sultankudaratu, ziemeļos — ar Dienvidkotabato, Dienviddavao un Heneralsantosas neatkarīgo pilsētu, bet austrumos — ar Rietumdavao. Dienvidos krastus apskalo Sulavesi jūra. Ģeogrāfiski province dalās divās daļās, ko atdala Sarangani līcis un Heneralsantosas neatkarīgā pilsēta. Provinces reljefs lielākoties kalnains, tās augstākā virsotne ir aktīvs vulkāns Matutums (2286 m vjl) uz robežas ar Dienvidkotabato. Valda subtropu klimats. Līdz 19. gadsimta vidum provinces teritorija piederēja Magindanao sultanātam. Pēc sultanāta nonākšanas Spānijas varā 1860. gadā tika izveidots Kotabato rajons (Distrito de Cottabato), kas iekļāva Mindanao upes baseinu un teritorijas uz dienvidiem līdz Sulavesi jūrai. Amerikāņu administrācijas laikā 1903. gadā tika izveidota Moro province un Kotabato bija viens no tās distriktiem. 1914. gadā Moro province tika likvidēta un izveidota patstāvīga Kotabato province. 1930. gados visā provinces teritorijā masveidā ieradās ieceļotāji no Visajām un Lusonas. 1966. gadā tika nodalīta Dienvidkotabato kā patstāvīga province, bet 1992. gadā no Dienvidkotabato dienvidu un austrumu municipalitātēm tika izveidota patstāvīga Sarangani province. Vikikrātuvē par šo tēmu ir pieejami multivides faili. Skatīt: Sarangani.