Alpu mazmeldrs (latīņu: Trichophorum alpinum) ir grīšļu dzimtas suga, kas savvaļā ir sastopama Ziemeļpolam tuvās teritorijās kalnu un ziemeļu apvidos, tostarp reti visā Latvijas teritorijā. Dažāda lieluma grupas aug pārejas un augstajos (sūnu) purvos. Alpu mazmeldrs ir daudzgadīgs, 10-30 cm garš lakstaugs. Tas veido pazemes dzinumus un skraju ceru. Auga stublājs ir trīsšķautņains, stāvs, lapu makstis pie pamata dzeltenbrūnas. Stublāja galā ir viena iegarena, 0,5-0,8 cm gara vārpiņa ar īsu, šauru seglapu pie pamata. Apziedni veido 4-6 matiņi. Augļu gatavības laikā apziedņa matiņi kļūst balti un 1-2 cm gari - daudz garāki nekā vārpiņa. Auglis ir sīks, trīsšķautņains, 0.15 cm garš sarkanbrūns riekstiņš. Augs zied maijā, jūnijā. «Alpu mazmeldrs - Trichophorum alpinum (L.) Pers. - Augi - Latvijas daba». www.latvijasdaba.lv. Skatīts: 2022-08-30. Vikikrātuvē par šo tēmu ir pieejami multivides faili. Skatīt: Alpu mazmeldrs. Encyclopædia of Life raksts (angliski)