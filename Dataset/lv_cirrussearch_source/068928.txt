Lorela Ešlija O'Hara (Loral Ashley O'Hara; dzimusi 1983. gada 3. maijā) ir NASA astronaute, inženiere. Lorela O'Hara piedzima 1983. gada 9. maijā Teksasas štata Hjūstonā Stīva un Sindijas O'Haru ģimenē, bērnību pavadīja Šugarlendā. 2005. gadā Kanzasas Universitātē Lorela O'Hara ieguva zinātņu bakalaura grādu aerokosmiskajā inženierijā. 2009. gadā viņa Perdjū Universitātē ieguva zinātņu maģistra grādu aeronautikā un astronautikā. Studiju laikā O'Hara piedalījās KC-135 samazinātas gravitācijas studentu lidojumu iespēju programmā. Pirms maģistra grāda iegūšanas no 2006. līdz 2007. gadam O'Hara strādāja uzņēmumā Rocketplane Limited Oklahomsitijā, Oklahomā. No 2009. līdz 2013. gadam viņa strādāja Vuds Hola Okeanogrāfijas institūtā. Viņa ir piedalījusies zemūdens peldlīdzekļa DSV Alvin modernizācijā un strādājusi par inženieri un datu apstrādātāju tālvadības zemūdens peldlīdzeklim Jason. K2015. gada viņa sāka strādāt par projektētāju uzņēmumā Stone Aerospace Ostinā, Teksasas štatā. O'Hara studiju laikā bija piedalījusies NASA akadēmijā Goddarda Kosmosa lidojumu centrā un stažējusies Reaktīvās kustības laboratorijā. 2017. gadā Lorela O'Hara pieteicās NASA astronautu kandidātu konkursam. 7. jūnijā viņu uzņēma 22. astronautu vienībā. 2020. gada 10. janvārī viņai piešķīra astronauta kvalifikāciju. 2020. gadā viņu iecēla par NASA operāciju direktori Krievijā, nomainot Ketlīnu Rubinsu. 2022. gada 15. jūlijā NASA paziņoja, ka Lorela O'Hara lidos ar kosmosa kuģi Sojuz MS-23 68. ekspedīcijas sastāvā. Pēc tam, kad orbītā radās problēmas ar kosmosa kuģi Sojuz MS-22, kura dēļ Sojuz MS-23 bija jāpalaiž bez apkalpes kā tā aizstājējs, O'Haras apkalpi pārcēla uz nākamo Sojuz MS-24. Lorelas O'Haras pirmais kosmiskais lidojums sākās 2023. gada 15. septembrī, esot kosmosa kuģa Sojuz MS-24 lidojuma inženierei. Viņa bija SKS 69. ekspedīcijas lidojuma inženiere. Kosmisko lidojumu kopsavilkums: Astronaut Loral O’Hara Arhivēts 2018. gada 2. februārī, Wayback Machine vietnē. NASA (angliski) Лорел Эшли О'Хара astronaut.ru, (krieviski)