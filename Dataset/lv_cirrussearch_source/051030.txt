SK Hynix ir Dienvidkorejas pusvadītāju elektronikas komponenšu uzņēmums. Tas ir pasaulē otrais lielākais atmiņas mikroshēmas ražotājs (pēc Samsung Electronics) un pasaulē trešais lielākais pusvadītāju komponenšu uzņēmums (pēc Samsung Electronics un Intel). Uzņēmumu ar nosaukumu Hyundai Electronics Industries 1983. gadā dibināja Hyundai. SK Hynix galvenais birojs atrodas Ičonā. Uzņēmumam ir četras ražotnes Korejā un Ķīnā. SK Hynix ražo dinamiskās brīvpiekļuves atmiņas (DRAM) mikroshēmas un moduļus, NAND veida energoneatkarīgās zibatmiņas, pusvadītāju cietos diskus (SSD), kā arī ar atmiņu nesaistītus produktus, piemēram, CMOS attēla sensorus. SK Hynix akcijas tiek kotētas Korejas biržā (kods 000660), un depozitārija kvītis tiek kotētas Luksemburgas biržā ar attiecību 1:1 pret oriģinālajām akcijām. Lielākie akcionāri (2019. gada decembrī): SK Telecom (20,1 %; Dienvidkorejas trešā lielākā konglomerāta SK Group meitas uzņēmums), National Pension Service (11,2 %). 1983. gadā Hyundai atsevišķā uzņēmumā Hyundai Electronics Industries Co., Ltd. (HEI) atdalīja elektronikas biznesu. Tas ražoja dažādas elaktroniskās ierīces, piemēram datorus, monitorus, audioaparatūru, telesakaru aparatūru. 1985. gadā HEI iegāja pusvadītāju komponenšu biznesā, sākot 256K DRAM atmiņas mikroshēmu masveida ražošanu. 1986. gada aprīlī tika izveidots pusvadītāju pētniecības institūts. 1986. gadā Hyundai ražotais dators Blue Chip PC tika pārdots atlaižu un rotaļlietu veikalos visā ASV. Tas bija viens no pirmajiem personālo datoru kloniem, kas tirgū primāri tika vērsts uz patērētājiem, nevis uzņēmumiem. 1994. gada janvārī HEI ieguva ASV cieto disku ražotāja Maxtor 40 % kapitāldaļu. 1994. gadā uzņēmums iesaistījās mobilo sakaru pavadoņu sistēmas Globalstar projektā. 1994. gadā HEI lielākie ienākumi (76 %) bija no pusvadītāju komponenšu biznesa, informācijas sistēmas veidoja 14 %, bet rūpnieciskā elektronika — 10 %. 1995. gadā no AT&T tika nopirkts SCSI hostadapteru ražotājs Symbios Logic. 1995. gadā tika izlaista pasaulē pirmā 256M sinhronā DRAM atmiņas mikroshēma. 1996. gada decembrī Hyundai Electronics Industries veica sākotnējo publisko piedāvājumu Korejas biržā. 1998. gada jūlijā uzņēmums Symbios Logic tika pārdots LSI Logic. 1999. gada maijā ASV bāzētā mikroshēmu un testēšanas aprīkojuma ražotāja ChipPAC 90 % kapitāldaļu tika pārdoti investīciju uzņēmumiem Bain Capital un Citicor; HEI turpmāk ChipPAC izmantoja ka ārpakalpojumu sniedzēju. Iegūtie līdzekļi palīdzēja no LG iegādāties tā pusvadītāju biznesu LG Semiconductor. 2000. gada aprīlī pusvadītāju rūpnīca Skotijā tika pārdota Motorola. Augustā atsevišķos uzņēmumos tika atdalītas monitoru (Hyundai Image Quest) un plazmas displeju nodaļas. 2001. gada martā uzņēmums tika pārdēvēts par Hynix Semiconductor Inc., nosaukumu veidojot no Hyundai Electronics. 2001. gadā atmiņas mikroshēmu cenas pasaulē nokrita par 80 procentiem, uzņēmuma gada zaudējumi sasniedza 5 triljonus vonu, un tas nonāca līdz sabrukuma slieksnim. Tika sākta Hynix restrukturizācija. Kreditoru bankas, no kurām lielāko daļu tolaik kontrolēja Korejas valdība, pārņēma uzņēmumu, parādus pārvēršot kapitālā. Atsevišķos uzņēmumos tika atdalīti ADSL aparatūras, CDMA mobilo sakaru iekārtu (Hyundai Syscomm), telefonu (Hyundai CuriTel) un tīkla iekārtu (Hyundai Networks) biznesa vienības. Hynix piederošās Maxtor kapitāldaļas tika pārdotas publiskā piedāvājumā biržā. Gada laikā tika pabeigta Hynix Semiconductor atdalīšana no Hyundai Group. 2002. gadā tika pārdots plānkārtiņu tranzistorekrānu ražotājs HYDIS. 2002. gadā Hynix noraidīja pirkšanas piedāvājumu no ASV uzņēmuma Micron Technology. Hynix vadība samazināja savas algas, un inženieri pašaizliedzīgi strādāja, pārveidojot iekārtas jaunu produktu ražošanai. 2004. gadā tika pārdots sistēmas mikroshēmu bizness System Semiconductor. 2004. gadā bija pabeigta ar atmiņas mikroshēmām nesaistītā biznesa pārdošana. 2005. gadā tika pabeigta 2001. gadā sāktā Hynix restrukturizācija, uzņēmumam atsākot pelnīt. 2005. gadā Hynix Semiconductor piekrita saukt pie atbildības četrus uzņēmuma vadītājus un samaksāt 185 miljonu USD soda naudu par viņu lomu cenu noteikšanas DRAM tirgū globālā sazvērestībā laika posmā no 1999. gada vidus līdz 2002. gada vidum. 2006. gadā tika reģistrēti vislielākie ieņēmumi kopš uzņēmuma dibināšanas. Oktobrī tika atklāta Hynix-ST Semiconductor (kopuzņēmums ar STMicroelectronics) atmiņas mikroshēmu ražotne Ķīnā. 2009. gadā Dienvidkorejas konglomerāts Hyosung izteica piedāvājumu iegādāties Hynix, bet gada beigās Hynix akcionāri noraidīja šo piedāvājumu, pamatojot to ar bažām par Hyosung nepietiekamu sagatavotību šādam lielam darījumam. 2010. gada maijā Eiropas Komisija astoņiem atmiņas mikroshēmu ražotājiem uzlika naudas sodu (tai skaitā Hynix 51,47 miljonus eiro) par vienošanos karteļa lietā laika posmā no 2003. gada decembra līdz 2006. gada februārim. 2010. gada 31. augustā tika paziņots par sadarbības līguma noslēgšanu ar HP, lai izstrādātu jaunas paaudzes atmiņas produktus ReRAM jeb memristorus. 2011. gada jūlijā tika noslēgts līgums ar Toshiba par MRAM mikroshēmu kopēju izstrādi. 2011. gada 14. novembrī tika paziņots, ka Dienvidkorejas trešā lielākā konglomerāta SK Group meitas uzņēmums SK Telecom iegādāsies 21,05 % Hynix akciju; 2012. gada februārī tika pabeigts 3,34 triljonu vonu (2,98 miljonu USD) vērtais darījums. 23. martā uzņēmuma nosaukums tika mainīts uz SK Hynix Inc. Aprīlī tika noslēgta stratēģiskā alianse ar Spansion. Jūnijā tika iegādāti uzņēmumi Link_A_Media Devices (LAMD, tas izstrādāja mikrokontrolierus, kas paaugstina zibatmiņas ātrumu un uzticamību) un Ideaflash S.r.l. (Itālijas NAND zibatmiņas ražotājs), kā arī dibināja zibatmiņas pētniecības centru Eiropā. Jūnijā tika noslēgts līgums ar IBM par PCRAM mikroshēmu kopēju izstrādi. 2013. gada jūlijā ar Samsung Electronics tika noslēgts sķērslicencēšanas līgums. 2013. gada divās fabrikās Ķīnā notika lieli ugunsgrēki, kas uz laiku izraisīja rūpnīcu dīkstāvi. 2014. gada martā Toshiba iesūdzēja tiesā SK Hynix, apsūdzot uzņēmumu par tās NAND zibatmiņas tehnoloģiju zagšanu. Tā paša gada beigās abi uzņēmumi noslēdza darījumu, kurā SK Hynix samaksāja Toshiba 278 miljonus ASV dolāru. 2014. gada maijā no ASV uzņēmuma Violin Memory tika nopirkta PCIe karšu nodaļa. Jūnijā no Softeq Development FLLC tika nopirkta aparātprogrammatūras nodaļa. 2018. gada 1. jūnijā konsorcijs BCPE Pangea Cayman, kurā apvienojās SK Hynix, Apple, Dell un Seagate Technology, pabeidza Toshiba NAND zibatmiņas un pusvadītāju disku nodaļas Toshiba Memory (kopš 2019. gada Kioxia) 49,9 % kapitāldaļu iegādi. 2020. gada 20. oktobrī tika paziņots, ka SK Hynix par 9 miljardiem ASV dolāru iegādāsies Intel NAND biznesu. Gartner Says Worldwide Semiconductor Revenue Grew 12.5 Percent in 2018 Gartner, April 11, 2019 Ownership Structure SK Hynix Hyundai, LG complete merger B.H. Seo, EE Times, 04.22.99 Korean Chip Maker's Resurrection CHOE SANG-HUN, International Herald Tribune, September 2, 2005 Four Hynix executives plead guilty to DRAM price fixing Ben Ames, IDG News Service, Mar 1, 2006 Hyosung Group May Scrap Hynix Bid Kim Yoo-chul, Korea Times, 2009-11-02 Antitrust: Commission fines DRAM producers € 331 million for price cartel; reaches first settlement in a cartel case IP/10/586, 19 May 2010 European Commission Hynix names Chey as co-CEO as SK completes $3 billion deal Reuters, February 14, 2012 SK hynix to Acquire Intel NAND Memory Business SK hynix, October 20, 2020 SK Hynix