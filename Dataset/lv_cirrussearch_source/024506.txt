Dūmakainie leopardi jeb mākoņainie leopardi, dūmakaino leopardu ģints (Neofelis) ir viena no kaķu dzimtas (Felidae) ģintīm, kas pieder panteru apakšdzimtai (Pantherinae). Šajā ģintī ir 2 sugas, kuras mājo Dienvidaustrumāzijā, izplatības areāla rietumu robežai sasniedzot Nepālu un Sikimu. Kontinentālajā Āzijā sastopams dūmakainais leopards (Neofelis nebulosa), bet Zundu dūmakainais leopards (Neofelis diardi) mājo Sumatras un Borneo salās. Dūmakainie leopardi galvenokārt dzīvo tropiskajos lietus mežos, bet tie sastopami arī skrajākos mežos, kā arī krūmājos un zālājos. Himalajos tie novēroti līdz 1450 metriem virs jūras līmeņa. Zinātniskais ģints nosaukums Neofelis atvasināts no grieķu valodas un latviski nozīmē jaunais kaķis (neo - jauns, felis - kaķis). Edvards Grejs 1867. gadā izdalīja dūmakaino leopardu ģinti, dodot zinātnisko nosaukumu Neofelis. Šajā ģintī viņš iedalīja divas sugas: Neofelis macrocelis, kas mājo no Himalajiem līdz Taizemei, un izmirušo Formozas dūmakaino leopardu (Neofelis brachyurus), kas dzīvoja Taivānas salā, kādreizējā Formozā. 1917. gadā ģints tika revidēta, tā kļuva monotipiska - viena dūmakaino leopardu suga ar vairākām pasugām. Gandrīz 90 gadus dūmakainajiem leopardiem tika klasificēta viena suga. Tikai attīstoties ģenētiskajiem pētījumiem, 2006. gadā tika atklāts ģenētiski atšķirīgais Zundu dūmakainais leopards. Dūmakainie leopardi ir mazākie no visiem lielajiem kaķiem un tie nav tuvu radniecīgi leopardam. Ir pieņemts uzskatīt, ka dūmakainie leopardi ir evolucionāra saite starp lielajiem kaķiem un mazajiem kaķiem. Tiem ir dzeltenīgi pelēks kažoks ar lieliem, mākoņiem līdzīgiem rakstiem, kuru ārējā mala ir melna, bet centrs kļūst gaišāks. Ķermenis ir spēcīgs un kompakts, aste gara, kājas proporcionāli īsas, galvaskauss pagarināts un plats. Viena no galvenajām dūmakaino leopardu iezīmēm ir garie ilkņi. Neskatoties uz salīdzinoši nelielo augumu, tie sasniedz tīģera ilkņu garumu. Salīdzinot abas dūmakaino leopardu sugas, tās ir apmēram vienādi lielas, bet Zundu dūmakainajam leopardam augšējie ilkņi ir garāki, turklāt attālums starp tiem ir mazāks. Tēviņi dūmakainajiem leopardiem ir nedaudz lielāki nekā mātītes. Ķermeņa garums lielākajiem īpatņiem sasniedz 108 cm, papildus aste 91 cm, svars 25 kg. Abas dūmakaino leopardu sugas ir apdraudētas un gandrīz visās izplatības areāla valstīs to medības ir aizliegtas. Izņēmums ir Laosa, bet arī tur medībām ir ierobežojumi. Galvenais iemesls abu sugu izmiršanai ir mežu izciršana. Otrais spēcīgais apdraudējums ir rūpnieciskā malu medniecība. Nelikumīgi tiek pārdotas dūmakaino leopardu ādas, zobi, nagi un gaļa, kas tiek izmantota Āzijas tradicionālo medikamentu izgatavošanā, kā arī tiek medīti dzīvi dzīvnieki privātajām zvēru kolekcijām. Dūmakaino leopardu ģints (Neofelis) Dūmakainais leopards (Neofelis nebulosa) Zundu dūmakainais leopards (Neofelis diardi) Kitchener, A.C., Beaumont, M.A., Richardson, D. (2006). "Geographical Variation in the Clouded Leopard, Neofelis nebulosa, Reveals Two Species". Current Biology 16 (23): 2377–2383. doi:10.1016/j.cub.2006.10.066. PMID 17141621 «IUCN: Clouded leopard». Arhivēts no oriģināla, laiks: 2012. gada 6. aprīlī. Skatīts: 2011. gada 8. decembrī. Gray, J.E. (1867). Notes on the skulls of the Cats. 5. Neofelis «A - Z Animals: Clouded Leopard». Arhivēts no oriģināla, laiks: 2014. gada 2. jūlijā. Skatīts: 2014. gada 20. jūnijā. Hemmer, H. (1968). Untersuchungen zur Stammesgeschichte der Pantherkatzen (Pantherinae) II: Studien zur Ethologie des Nebelparders Neofelis nebulosa (Griffith 1821) und des Irbis Uncia uncia (Schreber 1775) Christiansen, P. (2008). "Species distinction and evolutionary differences in the clouded leopard (Neofelis nebulosa) and Diard's clouded leopard (Neofelis diardi)". Journal of Mammalogy 89 (6): 1435−1446. doi:10.1644/08-MAMM-A-013.1 «Caturday - Neofelis nebulosa Edition». Arhivēts no oriģināla, laiks: 2014. gada 2. jūnijā. Skatīts: 2014. gada 20. jūnijā. Sunda Clouded Leopard Nowell, K., Jackson, P. (1996). Clouded Leopard in: Wild Cats: status survey and conservation action plan. IUCN/SSC Cat Specialist Group, Gland, Switzerland Bangladešā notverts kritiski apdraudēts leopards ARKive: Clouded leopard (Neofelis nebulosa) ARKive: Diard’s clouded leopard (Neofelis diardi)