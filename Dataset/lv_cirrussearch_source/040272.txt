Pļavas biezlapīte jeb pļavu biezlapīte (Cuphophyllus pratensis, agrāk Camarophyllus pratensis, Agaricus pratensis, Hygrocybe pratensis u.c.) ir Latvijā reta neliela gliemezeņu dzimtas sēne, kuras augļķermeņi ir ēdami. Šai sēņu sugai nācies piedzīvot daudzas klasifikācijas pārmaiņas, kuras noved līdz problēmām ar identifikāciju. Atmatenēs tā tika ieskaitīta pirmajā sugas aprakstā 1774. gadā, kad atmatenes tika uzskatītas praktiski par lapiņu sēņu sinonīmu. Pēc tam sekoja vairākas pārbīdes, jo sēne tīri vizuāli ievērojami atšķīrās no tipiskajām atmatenēm, un 1914. gadā tā rada mājvietu gliemezeņu dzimtas stikleņu ģintī (Hygrocybe). Vienlaikus daži autori to ieskaitīja biezlapīšu ģintī (Camarophyllus), bet vēlāk pēc DNS izpētes tā tika iekļauta gliemezeņu dzimtas Cuphophyllus ģintī. Taču pastāv ne mazums alternatīvu viedokļu. Latvijā 1981. gadā izdotajā V. Lūkina grāmatā "Mušmires un atmatenes" suga Agaricus pratensis nodēvēta par pļavas atmateni, taču viņa dotais sēnes apraksts stipri atšķiras no citos avotos dotā, un acīmredzot notikusi kļūda un viņa aprakstītā pļavas atmatene ir kāda cita atmateņu suga vai tādas varietāte, kurai kļūdaini dots esošas sugas latīniskais nosaukums. Par to pašu liecina sugas 1774. gada aprakstītāja Šēfera zīmējums, kurā redzamā sēne vairāk līdzinās atmatenei kā gliemezenei. Sēnes izskatam no Latvijas avotiem atbilst A. Baloža apraksts ar nosaukumu "pļavu biezlapīte" un ar attiecīgu latīnisku nosaukumu Camarophyllus pratensis, un praktiski to pašu nosaukumu "pļavas biezlapīte" lieto sugu enciklopēdija "Latvijas daba". Tā kā sēņu latvisko nosaukumu pārgrozīšana, pieskaņojot tos sistemātikas izmaiņām, pašlaik Latvijā ir faktiski apstājusies, jo izmaiņas turpinās un tās ir grūti prognozējamas, tad šī suga pagaidām Latvijā tiek saukta par biezlapīti. Sēņu sistemātikas datu bāze Mycobank raksta, ka dažādu autoru dotie Agaricus pratensis nosaukumi pārklāj vairākas sugas un viena no tām tagad saucas Collybia collina no pūkaiņu dzimtas vērdiņsēņu ģints. Šī datu bāze norāda šai trešajai versijai vēl vairākus iespējamus sinonīmus, ieskaitot Marasmius collinus. Sēņu klasifikators Index Fungorum par Agaricus pratensis vienīgo likumīgo pēcteci atzīst Cuphophyllus pratensis. Cepurīte: gaišdzeltena vai okera krāsā, reizēm sārta, ar krokainu, uzliektu malu. Virsmiziņa kaila, gluda, sākumā mitra, vēlāk sausa. Forma sākumā koniska, tad izliekta, vēlāk izplešas līdz gandrīz plakanai. Platums līdz 7, reti līdz 12 cm. Mīkstums blīvs, balts, uz vecumu ar vieglu sārtojumu, griezumā krāsu nemaina, ar nemanāmi vāju smaržu un garšu. Lapiņas: biezas, zarotas, retas, dažāda garuma, nolaidenas gar kātiņu, bālganas vai bāli oranžas, vecumā to krāsa sāk pielīdzināties cepurītes krāsai. Kātiņš: No bālgana līdz bāli oranžam, pie pamatnes balts, sauss, ar vieglu zīdainu spīdumu. Garums līdz 7 cm, resnums 0,5—1,5 cm. Plīvura un gredzena nav. Sporas: gludas, pilienveida vai tuvu apaļām, bezkrāsainas, masā baltas, 5—7/3,5—6 µm. Bazīdijas: divsporu un četrsporu, 40—60/5—7 µm. Cistīdas: nav. Sugai ir albīna varietāte Cuphophyllus pratensis var. pallidus, kuras augļķermeņi ir balti. Ilgstoši tika uzskatīta par humusa saprofīti, taču pašlaik tiek uzskatīts, ka šī suga veido simbiozi ar sūnām. Aug no jūlija līdz oktobrim maz pārveidotās pļavās, reizēm aitu ganībās, mežmalās, ceļmalās. Ēdama bez iepriekšējas novārīšanas. Viegli "tārpojas". Sēņošana Sēnes kulinārijā Gliemezeņu dzimta V.Lūkins, “Mušmires un atmatenes”, Avots, 1981., 75. lpp. File:Tab96-Agaricus pratensis Schaeff.jpg - Wikimedia Commons A.Balodis, “Rokasgrāmata sēņotājiem”, Liesma, 1974., 23. lpp. Sugu enciklopēdija: Pļavas biezlapīte Mycobank: Agaricus pratensis Index Fungorum Kuo, M. (2014, July). Cuphophyllus pratensis - MushroomExpert.Com Les champignons du Québec: Cuphophyllus pratensis First Nature. Cuphophyllus (Hygrocybe) pratensis, Meadow Waxcap Voskovka luční - Cuphophyllus pratensis (Fr.) Bon 1985: Atlas hub - Houbaření {čehu) Hygrocybe pratensis - Funghi in Italia California Fungi—Cuphophyllus pratensis