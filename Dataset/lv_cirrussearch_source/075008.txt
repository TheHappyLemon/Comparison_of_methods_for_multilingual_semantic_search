Āfrikas lapsa (Vulpes pallida) ir suņu dzimtas (Canidae) lapsu ģints (Vulpes) plēsējs. Tā dzīvo Sahela joslā Sahāras tuksnesī; Senegālā, Somālijā un Sudānā. Āfrikas lapsas ķermeņa garums 40—45 cm, astes garums 25—30 cm, augstums skaustā 25 cm, svars 2—3 kg. Salīdzinot ar citām tuksnešu lapsām, Āfrikas lapsai ir īsas kājas un smails purns. Ausis lielas un noapaļotas. Aste kupla, ar melnu galu. Kažoks ir bālā smilšu krāsā, vēders balts, tādēļ dzīvnieku mēdz saukt arī par bālo lapsu. Acis it kā ierāmētas ar melnu līniju. Āfrikas lapsa rok garus alu labirintus, kas var sasniegt 10—15 m. Midzenis ir izklāts ar sausiem tuksnešu augiem. Mātītei grūsnība ilgst 51—53 dienas, parasti piedzimst 3—6 kucēni. Tos baro ar pienu 6—8 nedēļas. Āfrikas lapsas mūžs nav ilgāks par 10 gadiem. Āfrikas lapsas medī naktī. Tās medī grauzējus, ķirzakas, putnus, kukaiņus, ēd olas un augļus. Sugai izšķir piecas pasugas: Vulpes pallida pallida Vulpes pallida cyrenaica Vulpes pallida edwardsi Vulpes pallida harterti Vulpes pallida oertzeni «Vulpes pallida (Pale Fox, African Sand Fox, Pallid Fox)». Arhivēts no oriģināla, laiks: 2008. gada 1. novembrī. Skatīts: 2009. gada 21. janvārī. BBC - Science & Nature - Wildfacts - Pale fox ADW: Vulpes pallida: Information «Mammal Species of the World - Browse: pallida». Arhivēts no oriģināla, laiks: 2010. gada 4. jūnijā. Skatīts: 2009. gada 21. janvārī. Pale fox (Vulpes pallida)