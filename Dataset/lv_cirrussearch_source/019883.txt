Autoceļš M9, jeb MKAD ir galvenais autoceļš Baltkrievijā, Minskas apvedceļš, kurš veido pilnu apli apkārt pilsētai. MKAD ir saīsinājums no vārdiem "Minskas apvedceļš" baltkrievu valodā Мінская кальцавая аўтамабільная дарога. Autoceļa garums ir 56 kilometri. Autoceļa būvniecība sākās 1956. gadā, un tika pabeigta 1963. gadā. Sākumā tam bija tikai viena josla katrā virzienā un brauktuves platums bija tikai 7,5 metri. Pirmo reizi autoceļš tika rekonstruēts 1980. gadā, un līdz ar rekonstrukciju 26,8 kilometri no apvedceļa tika paplašināti uz četrām joslām. Atlikušie 29,4 kilometri saglabāja divu joslu platumu. Deviņdesmito gadu beigās satiksmes intensitāte bija augusi līdz 17 000 automašīnām diennaktī, taču autoceļam vel joprojām visi šķērsojumi bija vienā līmenī ar luksofora palīdzību. Autoceļu arī izmantoja sabiedriskais transports, kas nozīmēja, ka ceļa malās bija autobusu pieturas. Autoceļa otrā rekonstrukcija tika uzsākta 2001. gadā. Līdz ar rekonstrukciju M9 pilnā garumā tika pārbūvēts, lai atbilstu automaģistrāles standartiem. Kopumā tika izbūvēti 24 vairāku līmeņu šķērsojumi, 30 tilti un viadukti un 22 vairāku līmeņu šķērsojumi, kuri paredzēti gājējiem. Autoceļš visa garumā tika paplašināts uz trīs atdalītām joslām katrā virzienā, pilnā garumā tika izgaismots un šobrīd spēj pārvadāt 85 000 automašīnās diennaktī. Autoceļa sākotnējais ātruma ierobežojums bijis 120 km/h, taču neskaitāmo negadījumu dēļ tas ir ticis pazemināts uz 90 kilometriem stundā. Šobrīd autoceļu izmanto aptuveni 50 000 automašīnas diennaktī.