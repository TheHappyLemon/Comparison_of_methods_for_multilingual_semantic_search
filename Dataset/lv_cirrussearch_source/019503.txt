Schneider Electric SE ir Francijas uzņēmums, kas piedāvā elektrības sadales un automatizācijas risinājumus. Tas ir dibināts 1981. gadā. Galvenais birojs atrodas Rueil-Malmaison. Uzņēmums izgatavo zema un vidēja sprieguma elektrosadales un drošības ierīces, nepārtrauktas barošanas avotus, rūpnieciskos robotus, viedo tīklu risinājumus un citas elektroiekārtas. Schneider Electric akcijas tiek kotētas Euronext Paris biržā. Lielākie akciju turētāji ir (2020. gada augustā): Sun Life Financial (8,5 %), BlackRock (6,2 %), Autodetention (5,3 %), darbinieki (3,7 %). Schneider Electric pirmsākumi meklējami 1836. gadā, kad brāļi Šneideri ieguva dzelzs ieguves šahtas un apstrādes darbnīcas Lekrezo apkaimē. Pēc diviem gadiem viņi dibināja uzņēmumu Schneider & Cie. Ar laiku tas kļuva par nozīmīgu metalurģijas uzņēmumu un vienu no lielākajiem ieroču ražotājiem Eiropā. Pēc Pirmā pasaules kara uzņēmums pievērsās elektrosadales iekārtu ražošanai. Pēc Otrā pasaules kara tika pārtraukta ieroču ražošana, uzņēmumam pilnībā pārejot uz civilās produkcijas izlaidi. Galvenās nozares bija celtniecība, dzelzs un tērauda izstrādājumi, elektroiekārtas. 1960. gados uzņēmuma vadību pārņēma barons Edouard-Jean Empain. Tika izveidota grupa Empain-Schneider, sākta diversifikācija, bet uzņēmuma stāvoklis neuzlabojās. 1980. gadā par uzņēmuma vadītāju kļuva Didier Pineau-Valencienne. Viņš reformēja Groupe Schneider struktūru, turpmāk koncentrējoties tikai uz elektroiekārtu ražošanu. 1981. gadā Groupe Schneider tika reģistrēta kā akciju sabiedrība (Société Anonyme). Tika piesaistīti jauni investori: investīciju banka Paribas, investīciju grupa Axa, Bruxelles-Lambert France un apdrošināšanas uzņēmums AGF. 1986. gadā šiem četriem akciju turētājiem piederēja grupas holdinga uzņēmuma SPEP 60 % kapitāldaļu. 1999. gadā to daļa bija samazinājusies līdz 8,2 %, bet publiskie akcionāri turēja 82,8 %. 1988. gadā Schneider grupa nopirka uzņēmumu Telemecanique. 1991. gadā tika nopirkts ASV uzņēmums Square D. 1992. gadā tika iegādāts uzņēmums Merlin Gerin. 1994. gadā tika nopirkts Somijas elektropārvades iekārtu ražotājs Nokia Kondensaattorit; 1994. gadā kopā ar Vācijas AEG uz tai piederošā Modicon bāzes tika izveidots kopuzņēmums AEG Schneider Automation automātiskās kontroles iekārtu ražošanai. 1996. gadā no AEG pilnībā iegūts AEG Schneider Automation (Modicon). 1997. gadā tika pārdots celtniecības uzņēmums Spie Batignolles, tādējādi Schneider darbība turpmāk pilnībā saistīta ar elektroizstrādājumiem. 1999. gada maijā uzņēmums mainīja nosaukumu uz Schneider Electric. Iegādāts Skandināvijas Lexel, Itālijas Schyller, Francijas Mafelec un ASV Veris Industries, Electrical Switchgear and Power Distribution Services. 2000. gadā tika nopirkti zemsprieguma ierīču ražotāji: Turcijas Metesan Lexel Elektrik, Ungārijas Prodax, Indijas Crompton Greaves un S&S Power Switchgear, Vācijas May & Steffens, Dienvidāfrikas Conlog, Francijas Infra + un ASV EFI Electronics; vidēja sprieguma ierīču ražotāji: Francijas Bardin un Austrālijas Nu-Lec; rūpnieciskās vadības un automatizācijas iekārtu ražotāji: ASV Steeplechase Software un Quantronix, Francijas Thomson CSF meitas uzņēmums Crouzet Automatismes, Šveices Positec. 2001. gadā Schneider Electric nopirka uzņēmumu Legrand, bet Eiropas Komisija šo darījumu neatļāva, tādēļ Legrand nācās pārdot. No 2002. līdz 2008. gadam Schneider Electric divkāršoja ienākumus. 2003. gadā tika iegādāts Zviedrijas automatizācijas risinājumu uzņēmums TAC. 2004. gadā tika nopirkts Andover Controls, ko apvienoja ar TAC ar nosaukumu Tour Andover Controls. 2004. gadā Schneider Electric ieguva Austrālijas uzņēmuma Clipsal vairākuma kapitāldaļu. 2006. gadā tika nopirkts Vācijas uzņēmums Merten. 2007. gadā tika iegādāts nepārtrauktās elektroapgādes avotu ražotājs American Power Conversion (APC), ko apvienoja ar 2003. gadā iegādāto MGE-UPS. 2007. gadā par 1,5 miljardiem ASV dolāru tika nopirkts ASV drošības tehnoloģiju uzņēmums Pelco. 2008. gadā tika iegādāts invertoru (no līdzstrāvas uz maiņstrāvu) ražotājs Xantrex Technology Inc. Kopš 2009. gada Merlin Gerin un Telemecanique produkcija tiek pārdota ar Schneider Electric zīmolu. 2010. gadā Schneider Electric kopā ar Alstom no Areva nopirka elektropārvades un sadales iekārtu nodaļu Areva T&D; tā elektropārvades bizness tika integrēts Alstom Grid, bet elektrosadales iekārtu ražošana pievienota Schneider Electric. 2011. gadā tika nopirkts Spānijas uzņēmums Telvent, kas specializējies informācijas sistēmu izstrādē rūpnieciskajai automatizācijai. 2014. gadā uzņēmums tika pārreģistrēts par Eiropas komercsabiedrību (SE). 2014. gada janvārī tika nopirkts Apvienotās Karalistes uzņēmums Invensys, kas nodarbojās ar rūpniecisko automatizāciju un enerģijas kontroli. 2015. gadā apgaismojuma ražotājam Acuity Brands tika pārdots meitas uzņēmums Juno Lighting. 2017. gada septembrī tika paziņots, ka Schneider Electric iegādāsies 60 % Apvienotās Karalistes informācijas tehnoloģiju uzņēmuma AVEVA Group kapitāldaļu; darījums pabeigts 2018. gada 1. martā. 2017. gada novembrī tika nopirkts ASV ēku elektrības un sakaru pārvaldības risinājumu uzņēmums ASCO Power Technologies. 2018. gada maijā tika panākta vienošanās, ka konsorcijs, ko vada Schneider Electric, no Indijas uzņēmuma Larsen & Toubro iegādāsies elektrotehnikas un automatizācijas biznesu. 2019. gada 29. maijā investīciju uzņēmumam Transom Capital tika pārdots video drošības uzņēmums Pelco. 2020. gada februārī Schneider izteica 1,4 miljardu eiro lielu pārņemšanas piedāvājumu Vācijas uzņēmumam RIB Software se, darījums tika pabeigts 10. jūlijā. 2020. gada 23. aprīlī Schneider Electric vienojās iegādāties Vācijas uzņēmumu ProLeiT AG, kas specializējies rūpnieciskās automatizācijas risinājumos pārtikas un dzērienu nozarei; darījums pabeigts 4. augustā. 2020. gada 31. augustā tika pabeigts Larsen & Toubro elektrotehnikas un automatizācijas biznesa iegādes darījuma, un L&T nodaļu apvienoja ar Schneider biznesu Indijā uzņēmumā Schneider Electric India Private Ltd, kurā Schneider Electric ieguva 65 % kapitāldaļu, un investīciju uzņēmums Temasek — 35 %. 2020. gada 17. decembrī Schneider Electric iegādājās celtniecības un darbu organizācijas programmatūras izstrādes uzņēmuma Planon Beheer B.V. 25 % kapitāldaļu. 2021. gada 11. janvārī tika iegādāts Nīderlandes jaunuzņēmums DC Systems B.V., kas specializējies aktīvajos maiņstrāvas / līdzstrāvas mikrotīklos, līdzstrāvas jaudas pārveidošanā un līdzstrāvas risinājumos. 2021. gada 28. jūnijā tika pabeigts darījums par kontrolpakets iegādi ASV uzņēmumā Operation Technology, Inc. (ETAP), kas bija viens no vadošajiem programmatūras nodrošinātājiem elektrisko tīklu projektēšanas un simulācijas jomā (2022. gada 30. jūnijā bija iegādāti 80 % kapitāldaļu). 2021. gada oktobrī kustības kontroles komponenšu ražotājs Schneider Electric Motion tika pārdots ASV uzņēmumam Novanta. 2021. gada 20. decembrī uzņēmums iegādājās 85,85 % uzņēmuma Qmerit kapitāldaļu. Pēc Krievijas iebrukuma Ukrainā 2022. gada 24. februārī Schneider Electric apturēja jaunas investīcijas Krievijā un Baltkrievijā, kā arī jaunus pasūtījumus uz šīm valstīm. Uzņēmums no Krievijas guva aptuveni 2 % no kopējā pārdošanas apjoma, Baltkrievija bija nenozīmīga. 3. jūlijā tika pārdoti galvenie meitas uzņēmumi Krievijā un Baltkrievijā. 2022. gada 5. maijā tika pabeigta Francijas programmatūras uzņēmuma IGE+XAO SA apvienošana ar Schneider Electric uz akciju apmaiņas pamata. 11. maijā tika panākta vienošanās par izkliedēto energoresursu pārvaldības platformas uzņēmuma EnergySage iegādi. 21. jūnijā Schneider pabeidza 95,52 % kapitāldaļu iegādi elektromobiļu lādēšanas pārvaldības risinājumu uzņēmumā EV Connect Inc., turklāt atlikušo 4,48 % daļu paredzēts iegādāties 2027. gadā. 20. jūlijā grupa pabeidza enerģētikas pārvaldības risinājumu uzņēmuma Autogrid iegādi, palielinot savu līdzdalību no 24,2 % līdz 91,8 % kapitāldaļu. 21. septembrī Schneider piekrita pilnīgai AVEVA pārņemšanai, samaksājot aptuveni 3,87 miljardus sterliņu mārciņu par atlikušo akciju daļu (40 %); darījums tika pabeigts 2023. gada 18. janvārī. 27. jūlijā tika panākta vienošanās par transformatoru rūpnīcu Polijā un Turcijā pārdošanu Francijas Cahors grupai. 30. septembrī Schneider Electric vienojās ar par ASCO Power Technologies elektriskās slodzes banku testēšanai biznesa pārdošanu ASV privātā kapitāla sabiedrībai Hidden Harbor. 27. oktobrī tika paziņots par industriālo sensoru biznesa nodalīšanu, Telemecanique Sensors pārdošanu Taivānas uzņēmumam YAGEO. 31. oktobrī Schneider Electric vienojās par Eurotherm struktūrvienības (temperatūras un elektroenerģijas kontroles sistēmas) pārdošanu uzņēmumam Watlow Electric Manufacturing Company. 30. novembrī tika pabeigta Vācijas apkures un gaisa kondicionēšanas risinājumu piegādātāja Eberle Controls GmbH pārdošana Eberle vadībai un Borromin Capital Fund IV. 8. decembrī Schneider Electric noslēdza līgumu ar kādu Eiropas uzņēmumu par RIB Software IT pakalpojumu un konsultāciju biznesa VinZero pārdošanu. 23. decembrī uzņēmums vienojās Francijas privātā kapitāla investoram Latour Capital pārdot rūpniecisko nepārtrauktās barošanas avotu ražotāja Gutor Electronics darbību. 1996. gadā Latvijā reģistrēta Schneider Electric S.A. pārstāvniecība, kas 2000. gadā pārdēvēta par Schneider Electric Industries S.A. pārstāvniecību, bet likvidēta 2005. gadā. Kad Schneider Electric nopirka Skandināvijas uzņēmumu Lexel, tā meitas uzņēmums Latvijā SIA LEXEL Elektropreces, arī pārgāja tā pārziņā. 2002. gadā mainīts nosaukums uz SIA LEXEL Elektropreces, bet kopš 2004. gadā nosaukums ir SIA Schneider Electric Latvija. 2008. gadā reģistrēta SIA Schneider Electric Baltic Distribution Centre. Šie uzņēmumi nodarbojas ar produktu un risinājumu tirdzniecību. Latvijā ir Dānijā reģistrētā Shneider Nordic Baltic A/S meitas uzņēmums SIA LEXEL Fabrika, kas ir Schneider Electric vienīgā ražotne Baltijas valstīs. Tā dibināta 1993. gadā ar nosaukumu SIA AHLSTROM-REMLR ELEKTRA, bet 2002. gadā mainīts nosaukums uz līdzšinējo. Fabrikā bija nodarbināti ap 180 darbinieki. Tā ražoja elektroinstalācijas piederumus (kontaktligzdas, slēdžus u.c.). Produkcija tiek eksportēta galvenokārt uz Ziemeļvalstu reģionu un Vāciju. Latvijas ražotne paplašinājās, jo notika papildu ražošanas līniju pārņemšana no citiem Schneider Electric grupas uzņēmumiem. 2005. gadā rūpnīca pārcēlās uz plašākām telpām Bukultu ielā Rīgā. 2014. gada jūlijā sākās jaunas ražotnes celtniecība, investējot gandrīz 10 miljonus EUR. Darbu jaunajās telpās Rīgā, Krustpils ielā 35A sāka 2015. gadā. Fabrika pārkvalificējās uz elektronikas ražošanu (sensori un slēdži, elektrības vadības ierīces u.c.), darbinieku skaits pieauga līdz 350. 2023. gada aprīlī sāka celt piebūvi Schneider Electric esošajai rūpnīcai Rīgā Krustpils ielā 35A ar mērķi kļūt par grupas lielāko elektronisko produktu ražotāju Eiropā. SCHNEIDER ELECTRIC 170 years of history Modicon is now Schneider Electric SCHNEIDER ELECTRIC INDUSTRIES S.A., Ārvalstu komersanta (organizācijas) pārstāvniecība[novecojusi saite] Lursoft Schneider Electric Latvija, SIA Lursoft Schneider Electric Baltic Distribution Centre, SIA Lursoft 2010. gada 2. augustā „Schneider Electric Latvija”, SIA vadītāja amatā stājās Uģis Tumpelis “Lexel Fabrika” apgrozījums pērn pārsniedz 50 miljonus eiro Klientu portfelis, 31.05.2018 LEXEL FABRIKA, SIA Lursoft «Schneider Electric» investē 10 miljonus eiro jaunā rūpnīcā Latvijā NOZARE.LV, 2014.08.19 Nākotnes tehnoloģiju milža 'Schneider Electric' Latvijas rūpnīca rāda zaļu priekšzīmi Delfi Schneider Electric uzsāk rūpnīcas paplašināšanu Db.lv, 25.04.2023 Vikikrātuvē par šo tēmu ir pieejami multivides faili. Skatīt: Schneider Electric. Schneider Electric Schneider Electric latviešu valodā