Amazon.com, Inc., darbojas ar zīmolu Amazon, ir ASV tehnoloģiju uzņēmums, kā galvenās darbības jomas ir mākoņdatošanas, elektroniskās tirdzniecības un mākslīgā intelekta risinājumi. Tā galvenais birojs atrodas Sietlā, Vašingtonas štatā. Uzņēmums dibināts 1994. gadā. Amazon ir nosaukts par vienu no tehnoloģiju Lielajiem Četriem jeb Four Horsemen kopā ar Apple, Alphabet un Facebook sakarā ar tā tirgus kapitalizāciju, zīmola vērtību, revolucionārām inovācijām un hiperkonkurējošu lietojumu procesu. Amazon ir pasaulē lielākais tiešsaistes mazumtirdzniecības uzņēmums, rēķinot pēc ieņēmumiem un tirgus kapitalizācijas. Uzņēmums darbību sāka kā tiešsaistes grāmatnīca, ko 1994. gadā dibināja Džefs Beizoss. Vēlāk interneta veikala klāsts tika paplašināts ar programmatūras, videospēļu, elektronikas, apģērbu, mēbeļu, pārtikas, rotaļlietu, dārglietu un citu preču tirdzniecību, kā arī video, MP3 un klausāmgrāmatu lejupielādes un straumēšanas pakalpojumiem. Amazon pieder arī izdevniecība Amazon Publishing, filmu un televīzijas studija Amazon Studios. Uzņēmums ražo plaša patēriņa elektronikas ierīces, piemēram, Amazon Kindle elektronisko grāmatu lasāmierīci, Kindle Fire planšetdatorus, Fire TV un Echo ierīces. Amazon arī pārdod dažus zemo cenu produktus ar savu zīmolu AmazonBasics. Ievērojamu biznesa daļu veido meitasuzņēmums Amazon Web Services (AWS), kas ir pasaulē lielākais mākoņdatošanas infrastruktūras pakalpojumu sniedzējs (IaaS un PaaS). Amazon.com, Inc. akcijas tiek kotētas Nasdaq biržā. 1994. gadā Džefs Beizoss atstāja Volstrītas uzņēmuma D. E. Shaw & Co. viceprezidenta amatu un pārcēlās uz Sietlu. Viņš bija vērojis interneta biznesa uzplaukumu, un nu nolēma tajā iesaistīties. Tas sakrita arī ar laiku, kad ASV Augstākā tiesa pieņēma lēmumu, ka pasta pasūtījuma katalogiem nav jāmaksā nodokļi štatos, kur tie neatrodas fiziski. Izlasījis ziņojumu par interneta nākotni, kas paredzēja tīmekļa komercijas izaugsmi 2300 % gadā, Beizoss izveidoja sarakstu ar 20 produktiem, ko varētu tirgot tiešsaistē. tad viņš sašaurināja sarakstu, norādot uz pieciem visdaudzsološākajiem produktiem: kompaktdiskiem, datortehniku, datorprogrammatūru, video un grāmatām. Beizoss galu galā nolēma, ka viņa jaunais uzņēmums pārdos grāmatas tiešsaistē, ņemot vērā lielo pasaules pieprasījumu pēc literatūras, grāmatu zemo cenu un lielo drukāto nosaukumu skaitu. Braucot cauri valstij no Ņujorkas uz Sietlu, viņš sāka rakstīt biznesa plānu grāmatu tirgošanai internetā. Viņš saņēma aptuveni 250 000 dolāru no saviem vecākiem, un 1994. gada 5. jūlijā nodibināja uzņēmumu Cadabra, Inc.. Sākotnēji interneta grāmatnīca darbojās viņa garāžā. Pēc dažiem mēnešiem, kad advokāts nepareizi bija saklausījis uzņēmuma nosaukumu, un to nosauca to par “Cadaver” (no angļu: “līķis”), Beizoss nolēma mainīt nosaukumu. Viņam vārdnīcā iepatikās vārds Amazon, jo tā bija vieta, kas bija “eksotiska un atšķirīga”, tieši tāda, kādu viņš bija paredzējis savam interneta uzņēmumam. Viņš atzīmēja, ka Amazones upe ir lielākā upe pasaulē, un viņš bija iecerējis padarīt savu veikalu par lielāko grāmatu veikalu pasaulē. Turklāt nosaukums, kas sākās ar “A”, bija vēlamais, jo tas droši vien būtu alfabēta saraksta augšgalā. 1994. gada septembrī Beizoss iegādājās domēnu Relentless.com, un uz īsu brīdi apsvēra iespēju nosaukt savu tiešsaistes veikalu Relentless, bet draugi viņam teica, ka nosaukums izklausījās mazliet draudīgs. Domēns joprojām pieder Beizoss un joprojām tiek novirzīts uz amazon.com. 1995. gada jūlijā darbu sāka tiešsaistes grāmatnīca. Amazon.com pirmā pārdotā grāmata bija Duglasa Hofštera Fluid Concepts and Creative Analogies: Computer Models of the fundamental Mechanises of Thtype. Pirmajos divos darbības mēnešus Amazon pārdeva visos 50 štatos un vairāk nekā 45 valstīs, pārdošanas apjomam sasniedzot 20 000 ASV dolāru nedēļā. 1995. gada oktobrī uzņēmums paziņoja par sevi sabiedrībai. 1996. gadā uzņēmums tika pārreģistrēts Delavērā. 1997. gada 15. maijā Amazon veica sākotnējo publisko piedāvājumu NASDAQ biržā ar cenu 18 dolāru par akciju, piesaistot 54 miljonus USD. Amazon.com pārdošanu veicināja paplašināšanās Apvienotajā Karalistē un Vācijā, kā arī mūzikas, video un dāvanu tirgošana interneta vietnē. Tāika ieviesta partneru uzņēmumu programmu, kas ļāva citām vietnēm pārdot grāmatas, izmantojot saiti uz Amazon.com. Sākot ar 1998. gadu Amazon sāka daļēji vai pilnībā pārņemt vairākus uzņēmumus, tostarp Junglee (tīmekļa tehnoloģiju uzņēmums), Drugstore.com, Pets.com, HomeGrocer.com un Della.com (kāzu dāvanas un reģistrs). ASV lielākais grāmatu pārdevējs Barnes & Noble 1997. gada 12. maijā iesūdzēja Amazon tiesā, apgalvojot, ka Amazon paziņojums, ka tā ir “pasaules lielākā grāmatnīca” nav patiess, jo tā “... nemaz nav grāmatnīca. Tas ir grāmatu mākleris”. Vēlāk tika panākta ārpustiesas vienošanās. 1998. gada 16. oktobrī Walmart iesūdzēja Amazon tiesā, apgalvojot, ka Amazon ir nozadzis Walmart komercnoslēpumus, nolīgstot bijušos Walmart vadītājus. Lai gan šis strīds pēc 18 mēnešiem tika izšķirts bez tiesas, tas lika Amazon ieviest iekšējos ierobežojumus un bijušo Walmart darbinieku pārcelšanu. 1999. gadā Amazon pirmo reizi mēģināja iekļūt izdevējdarbības jomā, iegādājoties bankrotējušu izdevniecību Weathervane. Tika izdotas dažas grāmatas, līdz Amazon pārtrauca izdevējdarbību. 2000. gada 19. jūnijā Amazon ieviesa logotipu ar izliektu bultiņu, kas ved no A uz Z un norāda, ka uzņēmums piegādā visus produktus no A līdz Z, un bulta veidota kā smaids. Sākotnēji Amazon necerēja gūt peļņu agrāk par četriem līdz pieciem gadiem. Šī salīdzinoši lēnā izaugsme lika akcionāriem sūdzēties, ka uzņēmums pietiekami ātri nav sasniedzis pelnītspēju, lai attaisnotu veiktos kapitālieguldījumus vai pat izdzīvotu ilgtermiņā. 21. gadsimta sākumā plīsa dot-com burbulis, nogremdējot daudzus e-uzņēmumus, Amazon izdevās izdzīvot. 2000. gada sākumā tika paziņota taupības programma ar darbinieku skata samazināšanu par 150. 2001. gada ceturtajā ceturksnī Amazon pirmoreiz sāka strādāt ar peļņu. 2002. gadā tika palaists pakalpojums Amazon Web Services (AWS), kas sākotnēji sniedza datus par tīmekļa vietņu popularitāti, interneta trafika modeļiem un citu statistiku mārketinga speciālistiem un izstrādātājiem. 2006. gadā AWS kļuva pieejams arī datoru apstrādes jaudas izīrēšanas pakalpojums Elastic Compute Cloud (EC2) un datu glabāšanas pakalpojums Simple Storage Service (S3). Tajā gadā tika palaists pakalpojums Amazon Fulfillment, kas ļāva privātpersonām un maziem uzņēmumiem pārdot preces ar amazon.com interneta vietnes starpniecību. 2012. gadā Amazon nopirka uzņēmumu Kiva Systems (tagad Amazon Robotics), lai automatizētu savu noliktavu vadības biznesu. 2017. gadā par 13,4 miljardiem ASV dolāru Amazon iegādājās ASV pārtikas lielveikalu tīklu Whole Foods Market, Inc. ar vairāk nekā 400 veikaliem. COVID-19 pandēmijas laikā Amazon piedzīvoja lielu izaugsmi, pieņemot darbā vairāk nekā 100 000 darbinieku ASV un Kanādā. 2021. gada 22. janvārī tika paziņots, ka Amazon iegādāsies Somijas uzņēmumu Umbra, kas izstrādāja datorspēļu grafikas starpprogrammatūru dažādām platformām. 2021. gada 2. februārī Džefs Beizoss paziņoja, ka atstās uzņēmuma izpilddirektora amatu, turpinot darbību Amazon kā padomes priekšsēdētājam. 5. jūlijā par Amazon prezidentu un izpilddirektoru kļuva līdzšinējais AWS izpilddirektors Endijs Džesijs. 2021. gada 26. maijā Amazon par 8,45 miljardiem ASV dolāru vienojās iegādāties ASV mediju uzņēmuma Metro-Goldwyn-Mayer (MGM) pārvaldītājsabiedrību MGM Holdings, Inc., kas bija finansiāli cietusi COVID-19 pandēmijā; apvienošanās tika pabeigta 2022. gada 17. martā. 24. jūnijā tika iegādāts uzņēmums Art19, kas aplādes veidotājiem un izdevējiem nodrošina rīkus mitināšanai, reklāmu rādīšanai, mērķauditorijas atlasei un mērīšanai. 25. jūnijā Amazon Web Services iegādājās uzņēmumu Wickr, kas uzturēja tūlītējas ziņojumapmaiņas sistēmu. 1. novembrī tika iegādāts Apvienotās Karalistes uzņēmums Veeqo, kas veidoja rīkus, lai palīdzētu tiešsaistes uzņēmumiem pārdot produktus Amazon sistēmā un citās. 2022. gada 7. martā Zoox paziņoja, ka ir iegādājies jaunuzņēmumu Strio.AI, kas izstrādāja robotizētu iekārtu zemeņu kultūru novākšanai un atzarošanai. 21. aprīlī Amazon iegādājās Indijas sociālās komercijas jaunuzņēmumu GlowRoad. 21. jūlijā tika paziņots par uzņēmuma 1Life Healthcare, kas pārvalda primārās veselības aprūpes klīniku tīklu One Medical, iegādi par 3,9 miljardiem ASV dolāru. 5. augustā tika paziņots par tīrīšanas robotu uzņēmuma iRobot iegādi par 1,7 miljardiem USD. 2023. gada janvārī, cenšoties samazināt izmaksas, Amazon likvidēja vairāk nekā 18 000 darbvietu, galvenokārt patērētāju mazumtirdzniecībā un cilvēkresursu nodaļā. 2023. gada Amazon un iRobot vienojās grozīt apvienošanās līguma noteikumus, lai atspoguļotu izmaiņas cenā par akciju, tādējādi kopēja summa samazinājās uz 1,42 miljardiem USD. «AMAZON.COM, INC. FORM 10-K For the Fiscal Year Ended December 31, 2017» (XBRL). Google Finance. 2018. gada 5. augusts. Nat Levy. «Amazon tops 600K worldwide employees for the 1st time, a 13% jump from a year ago». www.geekwire.com, 2018. gada 25. oktobris. 8 Largest eCommerce Companies in the World and No, Alibaba is Not the Largest Chinese eCommerce Stefan Pajović, axiomq.com, June 30, 2021 Amy Martinez, Kristi Heim. «Amazon a virtual no-show in hometown philanthropy». The Seattle Times, 2012. gada 31. marts. Skatīts: 2012. gada 1. aprīlis. «Top Executive Profiles – Jeffrey P. Bezos». Portfolio.com. Arhivēts no oriģināla, laiks: 2009. gada 4. februārī. Skatīts: 2008. gada 23. augustā. Amazon.com referenceforbusiness.com Michael J. de la Merced and Nick Wingfield. «Amazon to Buy Whole Foods in $13.4 Billion Deal». The New York Times, 2017. gada 16. jūnijs. Amazon pabeidzis kinokompānijas MGM iegādi LETA/AFP, 18.03.2022 Vikikrātuvē par šo tēmu ir pieejami multivides faili. Skatīt: Amazon. Encyclopædia Britannica raksts (angliski) Oficiālā tīmekļa vietne