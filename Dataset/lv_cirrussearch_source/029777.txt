Simons Daukants (lietuviešu: Simonas Daukantas, poļu: Szymon Dowkont; dzimis 1793. gada 28. oktobrī, miris 1864. gada 6. decembrī) bija lietuviešu vēsturnieks, rakstnieks un folklorists, pirmās lietuviski sarakstītās lietuviešu vēstures autors. Strādājis Rīgā, kādu laiku dzīvoja Jaunsvirlaukā. Dzimis mežsarga ģimenē 3 kilometrus no Latvijas (tolaik Kurzemes hercogistes) robežas. No 1814. līdz 1816. gadam mācījās ģimnāzijā Viļņā. Studēja Viļņas un Tartu universitātēs. No 1825. līdz 1834. gadam strādāja Rīgas ģenerālgubernatora Kārļa Magnusa fon der Pālena kancelejā. No 1835. līdz 1851. gadam strādāja Krievijas Senāta Lietuvas metrikā. 1851. gadā devās pensijā. Kādu laiku dzīvoja Varņos, vēlāk pie mecenāta, ārsta Pētera Smugleviča Jaunsvirlaukā, bet dzīves pēdējos gadus dzīvoja Papilē, kur mūsdienās iekārtots Daukanta muzejs. Jau kā students sarakstīja sacerējumu "Seno lietuvju un žemaišu darbi" (Darbai senųjų lietuvių ir žemaičių). 1838. gadā tika sarakstīta "Žemaišu vēsture" (Istorija žemaitiška). Tāpat Pēterburgas dzīves periodā sarakstīja "Seno lietuviešu, augštaišu un žemaišu paražas" (Būdas senovės lietuvių, kalnėnų ir žemaičių). Rakstīja arī par saimnieciskiem jautājumiem un tulkoja antīkos autorus. Daukanta vārdā nosaukts Viļņas laukums, kur atrodas Lietuvas prezidenta pils. Daukants bija attēlots uz 100 litu naudas zīmes. Vikikrātuvē par šo tēmu ir pieejami multivides faili. Skatīt: Simons Daukants.