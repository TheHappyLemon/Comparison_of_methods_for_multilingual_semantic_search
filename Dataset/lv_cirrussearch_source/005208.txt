Sarkanknābja zilā žagata jeb zilā žagata (Urocissa erythroryncha) ir vidēja auguma vārnu dzimtas (Corvidae) putns. Izdala 5 pasugas. Sarkanknābja zilajai žagatai ir plašs izplatības areāls. Rietumos, sākot ar Himalajiem, uz austrumiem līdz Ķīnas un Vjetnamas austrumiem. To var sastapt Bangladešā, Kambodžā, Ķīnā, Indijā, Laosā, Birmā, Nepālā, Taizemē un Vjetnamā. Tā dzīvo mūžzaļajos mežos un krūmainēs, priekšroku dodot kalnainiem apvidiem. Sarkanknābja zilā žagata ir apmēram vienā augumā ar Eiropas žagatu (Pica pica), bet tai ir daudz garāka aste. Ķermeņa garums, asti ieskaitot, ir apmēram 53—68 cm, astes garums 42 cm, spārnu plētums 38 cm, svars tēviņam 145—192 g, mātītei 106—155 g. Apspalvojums uz galvas, kakla un krūtīm ir melns, lai gan pakausis un kakla aizmugure tai ir gaiši zila. Gaišais apspalvojums vienmērīgi un plūstoši uz muguras kļūst pelēkzils. Pleci un mugura ir pelēkzili, pavēdere gaiši pelēka vai gandrīz balta. Aste un spārnu lidspalvas ir koši zilas. Astes gals ir balts. Knābis un kājas koši oranžas, kā arī ap acīm ir oranžas ādas gredzeni. Oranžais tonis var variēt, tas var būt gan košāk sarkans, gan gandrīz dzeltens. Acis sarkanbrūnas. Sarkanknābja zilā žagata barojas gan kokos, gan uz zemes, bet lielāko daļu laika tā pavada uz zemes. Tā ir visēdāja un barojas ar kukaiņiem un citiem bezmugurkaulniekiem, ar dažādiem maziem dzīvniekiem, augļiem, ogām un sēklām. Pie izdevības citiem putniem izēd no ligzdas olas un putnēnus. Sarkanknābja zilā žagata ir vērīgs un gudrs putns. Tā visiem mežā skaļi paziņo, ja pamana kādu plēsēju. Zilā žagata, skaļi žadzinot, var stundām sekot leopardam, izjaucot tā medības. Lido tā līdzīgi Eiropas žagatai: pilnīgi taisni un turot asti horizontāli. Apsēžoties uz zara, tā izslienas un bieži vēcina asti. Par ligzdošanas ieradumiem zināmi tikai daži fakti. Ligzdu sarkanknābja zilā žagata būvē kokā vai lielā krūmā. Tā ir sekla un plakana, vīta no zariem, no iekšpuses izklāta ar saknītēm. Ligzda var atrasties gan zemu, tuvu pie zemes, gan augstu kokā. Dējumā ir 3—5 olas. Tās ir zaļganpelēkas ar palieliem, brūniem raibumiem. Sarkanknābja zilajai žagatai ir 5 pasugas: Urocissa erythroryncha erythroryncha — nominālpasuga, sastopama Ķīnā, izņemot ziemeļaustrumus, un Indoķīnas ziemeļos; Urocissa erythroryncha alticola — sastopama Mjanmas ziemeļos un Ķīnas centrālās daļas dienvidos; Urocissa erythroryncha brevivexilla — sastopama Ķīnas ziemeļaustrumos; Urocissa erythroryncha magnirostris — sastopama no Indijas ziemeļaustrumiem līdz Indoķīnas dienvidiem; Urocissa erythroryncha occipitalis — sastopama no Indijas ziemeļrietumiem līdz Nepālas austrumiem. World Bird List: Crows, mudnesters & birds-of-paradise, 2020 «Red-billed Blue Magpie (Urocissa erythroryncha)». Arhivēts no oriģināla, laiks: 2012. gada 29. augustā. Skatīts: 2010. gada 18. novembrī. «IUCN: Urocissa erythrorhyncha». Arhivēts no oriģināla, laiks: 2011. gada 5. augustā. Skatīts: 2010. gada 18. novembrī. «Красноклювая лазоревая сорока (Urocissa erythrorhyncha)». Arhivēts no oriģināla, laiks: 2016. gada 25. aprīlī. Skatīts: 2010. gada 18. novembrī. Alive: Red-billed Blue Magpie (Urocissa erythroryncha) BirdLife: Blue Magpie Urocissa erythrorhyncha Arhivēts 2011. gada 4. jūnijā, Wayback Machine vietnē. Urocissa erythrorhyncha (Blue magpie) Sarkanknābja zilās žagatas foto lidojumā (flickr) Sarkanknābja zilās žagatas foto (flickr) Sarkanknābja zilās žagatas foto Arhivēts 2011. gada 27. oktobrī, Wayback Machine vietnē. (animalpicturesarchive) Sarkanknābja zilās žagatas foto Arhivēts 2016. gada 6. aprīlī, Wayback Machine vietnē. (orientalbirdimages)