Šrilankas zilā žagata jeb Ceilonas zilā žagata (Urocissa ornata) ir vidēja auguma vārnu dzimtas (Corvidae) putns. Ģeogrāfisko variāciju nav. Šrilankas zilā žagata ir endēma putnu suga, kas dzīvo tikai Šrilankas salā. Tās mājvieta ir biezie, mūžzaļie lietus meži 150—2135 metri virs jūras līmeņa. Šrilankas zilo žagatu kopējā populācija samazinās, jo mežu platības, attīstoties lauksaimniecībai, samazinās un kļūst sadrumstalotas. Ap 2006. gadu Šrilankā dzīvoja apmēram 14 000 zilo žagatu. Šrilankas zilā žagata ir vienā augumā ar Eiropas žagatu (Pica pica), sasniedzot 40—47 cm, svars ap 200 g. Tās ķermeņa, plecu un astes apspalvojums ir zils, bet galva, kakls, krūtis un spārni ir sarkani vai sarkanbrūni. Astes gals balts. Kājas un knābis sarkans, kā arī āda ap acīm ir sarkana. Jaunie putni nav tik koši kā pieaugušie indivīdi: zilais tonis ir pelēcīgs, un āda ap acīm ir brūna. Šrilankas zilā žagata daudz pļāpā un spēj atdarināt citu putnu balsis. Šrilankas zilā žagta ir sabiedrisks putns un veido nelielus barus, kas sastāv no 6—7 putniem. Tā ir visēdāja un barojas ar vardēm, ķirzakām, kukaiņiem un citiem bezmugurkaulniekiem, kā arī ar augļiem un ogām. Par ligzdošanas ieradumiem zināmi tikai daži fakti. Ligzdu Šrilankas zilā žagata būvē kādā kokā vai krūmā, tai ir bļodas forma. Abi dzimumi piedalās ligzdas būvniecībā un putnēnu audzināšanā, bet olas perē tikai mātīte. Dējumā parasti ir 3—5 olas. Tās ir baltas ar brūniem raibumiem. World Bird List: Crows, mudnesters & birds-of-paradise, 2020 «BirdLife: Sri Lanka Magpie Urocissa ornata». Arhivēts no oriģināla, laiks: 2011. gada 26. maijā. Skatīts: 2010. gada 22. novembrī. Alive: Sri Lanka Blue Magpie (Urocissa ornata) «Sri Lanka magpie (Urocissa ornata)». Arhivēts no oriģināla, laiks: 2010. gada 13. novembrī. Skatīts: 2010. gada 22. novembrī. Sri Lanka Blue Magpie (Urocissa ornata) Arhivēts 2011. gada 12. oktobrī, Wayback Machine vietnē. Šrilankas zilās žagatas foto (ARKive) Šrilankas zilās žagatas foto (flickr) Šrilankas zilās žagatas foto (pbase)