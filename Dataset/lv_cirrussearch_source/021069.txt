Somijas sociāldemokrātiskā partija (somu: Suomen Sosialidemokraattinen Puolue, zviedru: Finlands Socialdemokratiska Parti, saīsinājumā SDP) ir viena no četrām lielākajām politiskajām partijām Somijā. Partija dibināta 1899. gadā. Kopš 2020. gada partijas priekšsēdētāja ir Sanna Marina. Partijai pēc 2011. gada vēlēšanām bija otra lielākā pārstāvniecība Eduskuntā (parlamentā), bet 2014. gada vēlēšanās tā nokrita līdz 4. vietai (16,51 %). Partija dibināta 1899. gadā Turku. Sākotnējais tās nosaukums bija Somijas strādnieku partija (somu: Suomen työväenpuolue), bet 1903. gadā tā mainīja nosaukumu uz Somijas sociāldemokrātiskā partija. Tajā pašā gadā pieņemta partijas programma. 1905. gada revolūcijas iespaidā partijā izveidojās kreisais spārns Irjes Sirolas un Oto Kūsinena vadībā. Kad 1907. gadā tika sasaukta Eduskunta, SDP pirmoreiz tika ievēlēta parlamentā. 1913. gadā sociāldemokrātu pārstāvis Oskari Tokoi tika ievēlēts par Eduskuntas priekšsēdētāju. 1917. gadā, kad parlamentā vairākumu ieguva sociāldemokrāti, Kullervo Manners kļuva par Eduskuntas priekšsēdētāju, bet Oskari Tokoi — Somijas Senāta vadītāju. Kad Krievijas pagaidu valdība atlaida parlamentu un 1917. gada rudeņa Eduskuntas vēlēšanās SDP vairs nebija vairākumā, šķelšanās partijā pastiprinājās. Kreisais spārns ar Padomju Krievijas palīdzību organizēja sacelšanos, kas 1918. gadā pārauga pilsoņu karā. Daudzi SDP vadītāji kara laikā gāja bojā. Kad Baltie karā uzvarēja, uz Padomju Krieviju aizbēgušie partijas vadītāji 1918. gada augustā dibināja Somijas komunistisko partiju. Pēc Pilsoņu kara Somijas sociāldemokrātiskā partija tika reorganizēta, un par tās priekšsēdētāju kļuva Veine Tanners. 1919. gada vēlēšanās SDP Eduskuntā ieguva 80 vietas no 200. Mikko Niemelä. «Perussuomalaisilla hurja tahti: "Jäseniä tulee ovista ja ikkunoista"». Kauppalehti, 2011-03-13. Arhivēts no oriģināla, laiks: 2011-05-01. Skatīts: 2013-10-04. Parties and Elections in Europe: The database about parliamentary elections and political parties in Europe, by Wolfram Nordsieck Partijas oficiālā vietne