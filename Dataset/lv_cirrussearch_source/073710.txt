Justs Kristiāns fon Loders (Justus Christian Loder; dzimis 1753. gada 12. martā, miris 1832. gada 16. aprīlī) bija vācbaltiešu ārsts un medicīnas organizators. Dzimis Rīgā mācītāja ģimenē, līdz 1773. gadam mācījās Rīgas licejā, tad studēja Getingenes Universitātē, kur ieguva medicīnas doktora grādu (1779). Jēnas Universitātē ieguva filosofijas doktora grādu (1779), bija medicīnas fakultātes profesors un prorektors, nodibinājis jauno anatomikumu un ķirurģijas klīniku. Prūsijas karaļa galma ārsts Kēnigsbergā (1806-1809). Galma medicus Sanktpēterburgā, valsts padomnieks, privātārsts (1809-1812). Galma ārsts, slimnīcu vadītājs un docētājs Maskavas Universitātē (1812-1831). Pirmais Krievijas Impērijā organizēja ārstēšanu ar minerālūdeņiem. Gētes, Hufelanda, Humboldta, Šillera draugs. Veimāras ložas „Amalia” brālis, kurā 1781. gadā uzņēma arī J. V. fon Gēti. Maskavas skotu grādu ložas „Berg Thabor” sekretārs (1818), ložas „Alexander zur dreifachen Segen” krēsla meistars (1821-22), ložas pārstāvis Direktorālajā ložā „Astreja” (1819-21). Ordeņa vārds Eq. ab aque mellfera. Salaks Juris. Justs Kristiāns fon Loders; Kārļa Ērika Arona zin. red. - Rīga : Paula Stradiņa Medicīnas vēstures muzejs : RSU Medicīnas vēstures institūts : Nacionālais apgāds, 2003 : a/s Paraugtipogrāfija. - 324 lpp. : il., ģīm., faks. ; 27 cm. ISBN 9984-9280-2-0 (ies.)