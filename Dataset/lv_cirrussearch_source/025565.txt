Mariner 2 bija NASA Mariner programmas otrā starpplanētu zonde. Palaista 1964. gada augustā. Tā pirmoreiz vēsturē pietuvojās citai planētai, 1962. gada 14. decembrī veicot Veneras pārlidojumu. Kosmiskais aparāts bija identisks Mariner 1, kurš tika zaudēts nesējraķetes avārijā. Abu uzdevums bija pārlidot Veneru. Pa ceļam tiktu pētīta starpplanētu vide. Attēlu uzņemšana nebija paredzēta. Zondi izgatavoja Reaktīvās kustības laboratorija (JPL). Mariner 2 sastāvēja no astoņstūrainas pamatnes (1,04 m pa diagonāli un 0,36 m augstumā). Pie pamatnes bija piestiprināti divi saules bateriju paneļi (izvērstā stāvoklī paneļu pletums bija 5,05 metri). Zondes augstums bija nepilni 3,66 m. Tās starta masa bija 260,8 kg. Mariner 2 tika palaista 1962. gada 2. augustā 06:53:14 UTC ar nesējraķeti Atlas LV-3 Agena-D no Kanaveralas zemesraga Gaisa spēku stacijas laukuma LC-12. 4. septembrī veikts trajektorijas korekcijas manevrs, kurš ilga 34 minūtes. 8. un 29. septembrī uz īsu brīdi radās problēmas ar orientācijas sistēmu, bet inženieriem neizdevās noskaidrot kļūmes cēloni. 31. oktobrī zaudēts spriegums vienā no saules bateriju paneļiem, bet pēc nedēļas tas atjaunojās. Panelis pavisam zaudēja enerģiju 15. novembrī, bet tajā laikā zonde bija pietiekami tuvu Saulei, lai viena paneļa enerģijas pietiktu zinātniskajiem instrumentiem. 1962. gada 14. decembrī Mariner 2 palidoja garām Venerai aptuveni 41 000 km attālumā. Tika iegūti dati par planētas atmosfēru. Pēdējais sakaru seanss ar zondi notika 1963. gada 3. janvārī 07:00 UTC. Mariner 2 neaktīva turpina riņķot ap Sauli. Mariner 2 instrumentu shēma Mariner 2 trajektorijas shematisks attēlojums Mariner 2 NASA Solar System Exploration Roadmap Mariner 2 NASA NSSDC Master Catalog Mariner 1, 2 Gunter Dirk Krebs