Pune (marathu: पुणे, Puṇe, izrunā: [puɳe], angļu: Pune), līdz 1978. gadam Pūna (angļu: Poona), ir pilsēta Indijas rietumos, otra lielākā pilsēta Mahārāštras štatā aiz Mumbajas. 2011. gadā Punē dzīvoja aptuveni 3,12 miljoni iedzīvotāju, bet tās aglomerācijā iedzīvotāju skaits sasniedz 5 miljonus. Pēc iedzīvotāju skaita tā ir astotā lielākā metropole Indijā. Pilsēta atrodas Dekānas plakankalnes ziemeļrietumos, pie Mulas un Mutas upju satekas vietas. Aptuveni 190 km uz ziemeļrietumiem atrodas Mumbaja, no kuras to atdala Rietumgatu kalni. Abas pilsētas savieno Borgatas pāreja pāri kalniem. Pune tiek uzskatīta par marathu kultūras galvaspilsētu. 17. gadsimtā Pune kļuva par marathu galvaspilsētu. Īslaicīgi to okupēja Mogulu impērija, bet no 1714. gada tā atkal bija marathu galvaspilsēta līdz to 1817. gadā iekaroja Apvienotā Karaliste, un tā kļuva par daļu no Britu Indijas. Britu pakļautībā Pune tika izmantota kā sezonāla Bombejas (mūsdienās Mumbajas) valdības uzturēšanās vieta. Pune bija nozīmīgs Britu Indijas militārais centrs. Mūsdienās Pune ir nozīmīgs izglītības centrs. Ir Savitribai Phules Punes Universitāte (dibināta 1949. gadā), Nacionālā ķīmijas laboratorija, observatorija, virusoloģijas pētniecības centrs un citas pētniecības iestādes. Pune tiek saukta par “Austrumu Oksfordu”, bet Indijas bijušais premjerministrs Džavāharlāls Nehru Puni nosauca par “Indijas Kembridžu un Oksfordu”. Punē ir attīstīta arī rūpniecība, daudz mašīnbūves un metālapstrādes, kā arī tekstilrūpniecības uzņēmumu. http://www.demographia.com/db-worldua.pdf. «Pune» (angļu). Encyclopedia Britannica (britannica.com). Skatīts: 2019. gada 16. oktobrī. Vikikrātuvē par šo tēmu ir pieejami multivides faili. Skatīt: Pune. «Pune» (angļu). Encyclopedia Britannica (britannica.com). «Пуна» (krievu). Большая российская энциклопедия. Arhivēts no oriģināla, laiks: 2019. gada 16. oktobrī. Skatīts: 2019. gada 16. oktobrī.