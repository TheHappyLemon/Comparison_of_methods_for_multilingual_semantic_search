Aleksandra Elenī Maklīna Denija (angļu: Alexandra Elene MacLean Denny; dzimusi 1947. gada 6. janvārī, mirusi 1978. gada 21. aprīlī), plašāk pazīstama kā Sendija Denija, bija angļu dziedātāja un dziesmu autore, zināma kā folkroka grupas Fairport Convention galvenā vokāliste. Viņa tika aprakstīta kā viena no Lielbritānijas izcilākajām folkroka dziedātājām. Viņa arī ir zināma kā vienīgā viesmāksliniece, kas parādījusies grupas Led Zeppelin studijas albumos. 1971. gadā Sendija izpildīja duetu The Battle of Evermore ar Robertu Plāntu grupas ceturtajam albumam Led Zeppelin IV. Denija piedzima 1947. gada 6. janvārī Nelsona slimnīcā, Londonā. Bērnībā viņa apguva klavierspēli. Viņas skotu vecmāmiņa bija tautasdziesmu dziedātāja. Sendija jau agrā vecumā izrādīja interesi par mūziku, bet viņas vecāki neatbalstīja šo ideju. Sendija apmeklēja Kombē meiteņu skolu Ņūmaldenā. Pēc skolas pabeigšanas viņa sāka medmāsas apmācību Karaliskajā Bromptonas slimnīcā. Pēc medmāsas daba pamešanas Sendija Denija uzsāka mācības mākslas koledžā. Koledžā viņa iepazinās ar vairākiem citiem folkmūzikas žanra pārstāvjiem un kopīgi muzicēja. Viņas pirmie profesionālie ieraksti tika veikti dažus mēnešu vēlāk, 1967. gada vidū, Saga ierakstu kompānijā. Lielākā daļa šo ierakstu bija folkmūzikas dziesmu kaverversijas un dažādas tautasdziesmas. Šie ieraksti tika izdoti albumos Alex Campbell and his Friends un Sandy and Johnny, kurš tika veidots sadarbībā ar Džoniju Silvo. Vēlāk dziesmas tika izdotas mākslinieces 1970. gada albumā It's Sandy Denny, bet tām papildus tika ierakstīti jauni vokāla fragmenti un papildināts ģitāru skanējums. 2005. gadā visi ieraksti ar Saga tika izdoti albumā Where The Time Goes. Pēc kāda laika Sendija Denija pameta mācības, lai spētu vairāk pievērsties mūzikai. Kamēr viņa koncertēja ar grupu The Troubadour, viņu pamanīja kāds no grupas Strawbs dalībniekiem un 1967. gadā aicināja pievienoties grupai. Ar grupu viņa Dānijā ierakstīja albumu All Our Own Work, kurā viņa izpildīja savu atpazīstamāko dziesmu Who Knows Where the Time Goes. 1968. gadā dziesmas demo ieraksts nonāca pie amerikāņu mākslinieces Džūdijas Kolinsas, kas izvēlējās to par tituldziesmu savam 1968. gada albumam. Vēlāk šo dziesmu ierakstīja Nīna Simouna, 10,000 Maniacs, Cat Power un citi. Pateicoties Kolinsas kaverversijai, Denija guva starptautisku atpazīstamību kā dziesmu autore, pirms viņa kļuva par slavenu dziedātāju. 1968. gadā Sendija Denija pameta Strawbs un pievienojās grupai Fairport Convention. Grupas pirmie trīs albumi ar Deniju tika veidoti grupai līdz tam netipiskajā britu folkrokā. Grupas dalībnieki atsaucas uz Sendiju Deniju kā šīs stila maiņas iedvesmu. Grupas darbība bija nozīmīgs ieguldījums britu folkroka attīstībā. 1969. gadā Denija pameta grupu un īslaicīgi pievienojās grupai Fotheringay gadu vēlāk, bet 1971. gadā to pameta un uzsāka solo karjeru. Starp 1971. un 1977. gadu Sendija Denija izdeva četrus solo albumus: The North Star Grassman and the Ravens, Sandy, Like an Old Fashioned Waltz un Rendezvous. 1978. gadā Sendija ar vecākiem un savu meitu Džordžiju devās atpūtas ceļojumā uz Kornvolu. Ceļojuma laikā māksliniece guva galvas traumas pēc kritiena no kāpnēm. Pēc negadījuma mūziķei radās spēcīgas galvassāpes un ārsti viņai izrakstīja pretsāpju medikamentu Distalgesic, kam ir letāli blakusefekti, ja tas tiek lietots kopā ar alkoholu. 1978. gada 1. aprīlī, vairākas dienas pēc kritiena, Sendija Denija uzstājās labdarības koncertā Baifīldā, Northemptonšīrā. 17. aprīlī mūziķe saļima un nokļuva komā. Četras dienas vēlāk viņa mira Atkinsona Morlija slimnīcā Vimbldonā, Londonā. Tika paziņots, ka nāves iemesls bijusi smadzeņu asiņošana un trieciens pa galvu. Allmusic profils «Sandy Denny Biography». Sandydennyofficial.com. Arhivēts no oriģināla, laiks: 2012-04-20. Skatīts: 2012-04-08. Patrick Humphries (1982) Meet on the Ledge: A History of Fairport Convention, London: Eel Pie Publishing Ltd, ISBN 0-906008-46-8 «Folk Music – Newsletter 144 – Martin Carthy & Dave Swarbrick; Various Artists». Rootsandrhythm.com. Skatīts: 2012-04-08. «Sandy Denny: It's Sandy Denny». Sandydenny.org.uk. Skatīts: 2012-04-08. «Where The Time Goes compilation». Sandydenny.org.uk. Skatīts: 2012-04-08. «You had to hold on to the furniture when Sandy sang». The Guardian (London). 2005. gada 6. maijs. Skatīts: 2015-02-28. The Encyclopaedia of Dead Rock Stars. Chicago Review Press. 108. lpp. ISBN 1556527543. Skatīts: 2012-04-08. «Sandy Denny Biography». OLDIES.com. Arhivēts no oriģināla, laiks: 2012-03-06. Skatīts: 2012-04-08. Oficiālā tīmekļa vietne