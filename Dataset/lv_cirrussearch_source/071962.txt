Lebrons Reimons Džeimss (angļu: LeBron Raymone James; dzimis 1984. gada 30. decembrī Akronā, Ohaio štatā, ASV) ir amerikāņu basketbolists, spēlē vieglā uzbrucēja pozīcijā, ASV basketbola izlases dalībnieks. 2023. gadā L. Džeimss spēlē Nacionālās basketbola asociācijas (NBA) komandā Losandželosas "Lakers". NBA karjeras sākumā septiņas sezonas spēlēja Klīvlendas "Cavaliers", no 2010. līdz 2014. gadam spēlēja Maiami "Heat" sastāvā, pēc tam atgriezās "Cavaliers". "Heat" sastāvā izcīnījis NBA čempiontitulu 2012. un 2013. gadā, "Cavaliers" sastāvā par čempionu kļuvis 2016. gadā. 2020. gadā L. Džeimss ieguva savu ceturto NBA čempiontitulu jau Losandželosas "Lakers" sastāvā, kā arī ieguva savu ceturto NBA finālsērijas vērtīgākā spēlētāja apbalvojumu. ASV basketbola izlases sastāvā viņš ir kļuvis par divu olimpisko spēļu (2008, 2012) zelta medaļas ieguvēju. L. Džeimss tiek atzīts par vienu no diviem visu laiku izcilākajiem basketbolistiem (līdzās Maiklam Džordanam). Viņš ir visu laiku rezultatīvākais NBA spēlētājs, kā arī rezultatīvākais NBA izslēgšanas spēlēs. Pēc izcilas spēles vidusskolu basketbolā L. Džeimsu 2003. gada NBA draftā ar kopējo pirmo kārtas numuru izraudzījās Klīvlendas "Cavaliers" un viņa talants bija tik spilgts, ka jau tobrīd neviens nešaubījās, ka L. Džeimss kļūs par vienu no izcilākajiem spēlētājiem līgas vēsturē. Debijas spēlē, kas bija pret Sakramento "Kings", viņš guva 25 punktus, atdeva 9 rezultatīvas piespēles, izcīnīja 6 atlēkušās bumbas, kā arī no spēles meta ar 60% precizitāti. Gūstot 41 punktu pret Ņūdžersijas "Nets", L. Džeimss kļuva par jaunāko spēlētāju līgas vēsturē, kurš iemetis 40 vai vairāk punktu. Savā debijas sezonā L. Džeimss vidēji spēlē guva 20,9 punktus, atdeva 5,9 rezultatīvas piespēles un izcīnīja 5,5 atlēkušās bumbas un, kā tika prognozēts, viņš ieguva sezonas labākā debitanta balvu, lai arī vienā sezonā ar viņu savas profesionāļa gaitas uzsāka arī tādas zvaigznes kā Karmelo Entonijs un Dveins Veids. Nākamajā sezonā L. Džeimss pirmo reizi karjerā iekļuva NBA Visu zvaigžņu spēlē, kurā Austrumu izlases sastāvā guva 13 punktu, viņa pārstāvētie Austrumi uzvarēja Rietumu izlasi ar 125—115. Šajā sezonā viņš kļuva par jaunāko basketbolistu, kurš atzīmējies ar triple double vienā spēlē, guvis 50 punktu vienā spēlē un iekļuvis NBA sezonas labāko spēlētāju simboliskajā pieciniekā. Šajā sezonā viņš vidēji guva 27,2 punktus, atdeva 7,2 rezultatīvas piespēles un izcīnīja 7,4 atlēkušās bumbas, tomēr komandai sezona bija neveiksmīga un "Cavaliers" neiekļuva izslēgšanas spēlēs. 2005.—2006. gada sezonā L. Džeimss kļuva par jaunāko spēlētāju, kurš atzīts par NBA visu zvaigžņu spēles vērtīgāko spēlētāju, tobrīd viņš bija tikai 21 gadu un 51 dienu vecs. Pašā spēlē Austrumi uzvarēja Rietumus ar 122—120, L. Džeimss spēlē guva 29 punktus, savāca 6 atlēkušās bumbas un atdeva 2 rezultatīvas piespēles. Viņu atzina par nedēļas labāko basketbolistu trīs reizes pēc kārtas, bet sezonu L. Džeimss pabeidza ar pieciem šāda veida pagodinājumiem. Viņš arī spēja gūt 35 vai vairāk punktus 9 spēlēs pēc kārtas, pievienojoties M. Džordanam un K. Braiantam, kuri bija vienīgie spēlētāji, kas to spējuši paveikt. Sezonā viņš vidēji guva 31,4 punktus, izcīnīja 7 atlēkušās bumbas un 6,6 reizes mačā atdeva rezultatīvas piespēles, bet "Cavaliers" pirmo reizi iekļuva izslēgšanas spēlēs kopš 1998. gada. L. Džeimss tika minēts kā viens no galvenajiem kandidātiem uz sezonas vērtīgākā spēlētāja (MVP) balvu. Taču to saņēma Stīvs Nešs no Fīniksas "Suns". Savā debijas play-off spēlē L. Džeimss guva 32 punktus, atdeva 11 rezultatīvas piespēles un izcīnīja 11 atlēkušās bumbas un Klīvlendas komanda pārspēja Vašingtonas "Wizards" gan spēlē, gan arī sešu spēļu sērijā. L. Džeimss gan uzstādīja arī antirekordu, sešu maču laikā pieļaujot 34 kļūdas. Nākamajā kārtā pretī stājās Detroitas "Pistons", pret ko Klīvlenda piedzīvoja sakāvi septiņu spēļu sērijā. Pēc sezonas L. Džeimss parakstīja jaunu līgumu ar "Cavaliers" uz trim gadiem par 60 miljoniem ASV dolāru, tas stājās spēkā no 2007.—2008. gada sezonas. Nākamajā sezonā L. Džeimss ar "Cavaliers" izcīnīja 2. vietu Austrumu konferencē. Vidēji spēlē komandas līderis guva 27,3 punktus, izcīnīja 6,7 atlēkušās bumbas un 6 reizes rezultatīvi piespēlēja. "Cavaliers" iekļuva izslēgšanas spēlēs un konferences finālā, kur pirmajās divās spēlēs piekāpās "Pistons". Taču, triumfējot nākamajos četros mačos pēc kārtas, "Cavaliers" izcīnīja vietu NBA finālā, kur bija jāsacenšas ar Sanantonio "Spurs". "Cavaliers" bija vājāki un "Spurs" izcīnīja NBA čempionu titulu jau pēc pirmajām četrām spēlēm, tomēr vairāki basketbola eksperti L. Džeimsa izslēgšanas mačos rādīto sniegumu dēvēja par visu laiku labāko. Finālsērijā L. Džeimss vidēji spēlē guva 22 punktus, izcīnīja 7 atlēkušās bumbas, kā arī 6,8 reizes rezultatīvi asistēja partneriem. 2007.—2008. gada sezonā L. Džeimss turpināja rādīt dominējošu sniegumu. Viņš ceturto reizi pēc kārtas piedalījās NBA zvaigžņu spēlē (Austrumu komanda uzvarēja) un tika nosaukts kā viens no reālākajiem kandidātiem uz sezonas vērtīgākā spēlētāja balvas iegūšanu, tomēr sezonas beigās balvu saņēma Kobe Braiants. Janvārī un februārī L. Džeimss ieguva mēneša labākā basketbolista apbalvojumu. 2008. gada 19. februārī L. Džeimss guva savu piekto triple double sezonā (kopumā karjerā tas bija 15.), pret Hjūstonas "Rockets" gūstot 26 punktus, izcīnot 13 atlēkušās bumbas un 11 reizes rezultatīvi piespēlējot. Jau nākamajā mačā, pret Indiānas "Pacers", viņš sasniedza sesto triple double. 2008. gada 24. februārī L. Džeimss kļuva par jaunāko basketbolistu, kurš karjeras laikā guvis 10 000 punktu — tobrīd viņš bija 23 gadu un 59 dienu vecs. 2008. gada 3. martā L. Džeimss guva arī septīto triple double. "Cavaliers" iekļuva izslēgšanas spēlēs kā ceturtā labākā Austrumu konferences komanda un pirmajā kārtā tās pretinieks bija Vašingtonas "Wizards", ko Klīvlendas basketbolisti uzveica sešās spēlēs. Otrās kārtas pretinieki bija nākamie čempioni Bostonas "Celtics", kuriem "Cavaliers" piekāpās septiņās spēlēs. 2008.—2009. gada sezonā L. Džeimss turpināja attīstīt un noslīpēt savas spējas un tajā pašā laikā viņš uzstādīja vairākus karjeras un kluba rekordus. Viņš tika četras reizes atzīts par mēneša vērtīgāko spēlētāju, L. Džeimss kļuva par otro spēlētāju visā līgas vēsturē, kam tas ir izdevies vienā sezonā. Pirmais to paveica Kevins Gārnets 2003.—2004. gada sezonā. Tāpat viņš kļuva par ceturto spēlētāju NBA vēsturē, kam ir izdevies būt sava kluba piecu statistikas rādītāju līderim vienā sezonā. Pēc uzvaras 25. marta spēlē pret Ņūdžersijas "Nets" "Cavaliers" uzlaboja savu sezonas statistiku līdz 58—13, iepriekšējais rekords bija 57—25, kas tika uzstādīts 1988.—1989. un 1991.—1992. gada sezonās. Regulāro sezonu klubs beidza ar 66 uzvarētām un 16 zaudētām spēlēm. "Cavaliers" bija iespēja atkārtot Bostonas "Celtics" sasniegto 1985.—1986. gada sezonā par visu laiku labāko mājas spēļu statistiku, taču klubs zaudēja divās spēlēs pret Losandželosas "Lakers" un Filadelfijas "76ers", taču pārējās 39 spēlēs tika svinēta uzvara. Izslēgšanas spēlēs L. Džeimsa pārstāvētais klubs viegli pārvarēja pirmo kārtu, kur tika uzvarēts Detroitas "Pistons" klubs. Pats L. Džeimss guva vidēji 32 punktus, savāca 11,3 atlēkušās bumbas un iedeva 7,5 rezultatīvas piespēles. Sērijas pēdējā spēlē viņš guva 36 punktus, 13 atlēkušās bumbas un iedeva 8 rezultatīvas piespēles, viņš kļuva par galveno pretendentu uz sezonas vērtīgākā spēlētāja titulu, kas tika apstiprināts 4. maijā. L. Džeimss kļuva par pirmo "Cavaliers" spēlētāju, kam izdevies kļūt par sezonas vērtīgāko spēlētāju. L. Džeimss kļuva par septīto basketbolistu pēc ABA un NBA apvienošanās, kas ir bijis sezonas labākā debitanta un sezonas vērtīgākā spēlētāja balvas ieguvējs (bez nosacījuma, ka balvas jāiegūst vienā sezonā). Tāpat viņš tika pirmoreiz savā karjerā iekļauts līgas simboliskajā aizsardzības pieciniekā. Nākamajā izslēgšanas spēļu kārtā viņš vadīja savu komandu uz uzvaru pret Atlantas "Hawks". Taču konferences finālā L. Džeimsa pārstāvētais "Cavaliers" zaudēja Orlando "Magic". 2009.—2010. gada sezonā viņš tika sesto reizi pēc kārtas iekļauts startam NBA Visu zvaigžņu spēlē. Tāpat viņš kļuva par pirmo spēlētāju, kam ir izdevies savākt 2,5 miljonus balsu interneta balsojumā par visu zvaigžņu spēlēs dalībniekiem trīs reizes pēc kārtas. Pašā spēlē viņš guva 25 punktus, iedeva 6 rezultatīvas piespēles, savāca 5 atlēkušās bumbas un pārtvēra 4 pretinieku piespēles. Zaudējumā pret Denveras "Nuggets" ar rezultātu 116-118 L. Džeimss kļuva par pirmo basketbolistu NBA vēsturē, kas guvis 43 punktus, savācis 13 atlēkušās bumbas, iedevis 15 rezultatīvas piespēles, pātvēris 2 pretinieku piespēles un bloķējis 4 pretinieku metienus vienā spēlē. 2010. gada 13. martā viņš kļuva par jaunāko spēlētāju, kas karjeras laikā guvis vairāk nekā 15 000 punktus regulārajā sezonā, to viņš paveica uzvarētā spēlē pār Čikāgas "Bulls" ar rezultātu 92-85. Regulārās sezonas beigās viņš otro reizi karjerā tika atzīts par sezonas MVP, tā kļūstot par desmito spēlētāju, kam ir izdevies šāds panākums. L. Džeimss saņēma 116 no 123 iespējamajām pirmajām vietām balsojumā. Otrajā vietā ierindojās Oklahomasitijas "Thunder" uzbrucējs Kevins Durants. 2010. gada izslēgšanas spēļu pirmajā kārtā "Cavaliers" uzvarēja Čikāgas "Bulls", taču konferences pusfinālā zaudēja Bostonas "Celtics". L. Džeimss daudz tika kritizēts par sliktu spēli pusfināla sērijas piektajā spēlē, kad viņš guva tikai 15 punktus. 2010. gada 1. jūlijā L. Džeimss kļuva par brīvo aģentu. 8. jūlijā īpašā ESPN raidījumā The Decision viņš paziņoja, ka spēlēs Maiami "Heat" sastāvā. Vēl uz "Heat" pārgāja Kriss Bošs, tādējādi komandu veidojot ap trīs izciliem spēlētājiem un kļūstot par vieniem no galvenajiem pretendentiem uz čempionu titulu. 2010.—2011. gada sezonā viņš turpināja būt rezultatīvs, vidēji spēlē guva 26,7 punktus, kas bija otrs labākais rādītājs visā līgā pēc Kevina Duranta. Viņš bija viens no galvenajiem pretendentiem arī uz sezonas vērtīgākā spēlētāja titulu, taču balsojumā ierindojās trešajā vietā. Izslēgšanas spēlēm "Heat" kvalificējās kā Austrumu konferences otra labākā komanda, tādējādi tai pirmajā kārtā bija jāsacenšas pret Filadelfijas "76ers". "76ers" tika uzvarēti ar 4—1, savukārt otrajā kārtā tika svinēta uzvara pār Bostonas "Celtics" ar 4—2. Konferences finālā komandas pretinieki bija Čikāgas "Bulls", kuru sastāvā bija sezonas vērtīgākais spēlētājs Deriks Rouzs. "Heat" atkal uzvarēja piecās spēlēs, savukārt pats L. Džeimss turpināja rādīt līdera sniegumu. Finālsērijā tā tikās ar Dalasas "Mavericks", kurai tika zaudēts ar 2—4, lai arī "Heat" atradās vadībā ar 2—1. L. Džeimss tika asi kritizēts par uzrādīto sniegumu, jo ceturtajās ceturtdaļās spēja gūt vienīgi vidēji trīs punktus. Savukārt spēlēs kopumā viņš guva 17,8 punktus vidēji spēlē (par 8,9 punktiem mazāk nekā regulārajā sezonā). Vēl viņš vidēji spēlē atdeva 6,8 rezultatīvas piespēles, savāca 7,1 bumbu zem groziem. Izslēgšanas spēlēs kopumā vidēji spēlē guva 23,6 punktus, savāca 8,3 atlēkušās bumbas un atdeva 5,8 rezultatīvas piespēles. 2011.—2012. gada sezonu "Heat" iesāka ar 16—5 uzvarēto—zaudēto spēļu bilanci, kas ir labākais sezonas sākums komandas vēsturē. Šajā laikposmā L. Džeimss vidēji spēlē guva 29,2 punktus, savāca 8,3 atlēkušās bumbas, atdeva 7,1 rezultatīvu piespēli un pārtvēra 1,8 pretinieku piespēles. 2012. gada Visu zvaigžņu spēlē viņš ar Kevinu Durantu bija spēles rezultatīvākie spēlētāji ar gūtiem 36 punktiem, tāpat L. Džeimss atkārtoja visu zvaigžņu spēļu rekordu realizētajos trīspunktu metienos (6). Regulārās sezonas beigās viņš trešo reizi karjerā tika atzīts par sezonas vērtīgāko spēlētāju. To viņš noslēdza ar vidēji spēlē gūtu 27,1 punktu (53% liela metienu precizitāte), savāktām 7,9 atlēkušajām bumbām, atdotām 6,2 rezultatīvajām piespēlēm un pārtvertām 1,9 pretinieku piespēlēm. Neskatoties uz viduvēju regulārās sezonas otro pusi, "Heat" iekļuva izslēgšanas spēlēs kā konferences otra labākā komanda. Izslēgšanas spēļu pirmajā kārtā tika pārspēta Ņujorkas "Knicks" vienība ar 4—1. "Heat" uzvarēja arī otrajā kārtā Indiānas "Pacers", lai arī sērijas gaitā atradās zaudētājos ar 1—2. Sērijas ceturtajā spēlē L. Džeimss guva 40 punktus, savāca 18 atlēkušās bumbas un atdeva 9 rezultatīvās piespēles. Konferences finālā komanda tikās ar Bostonas "Celtics". L. Džeimsa pārstāvētā komanda sākumā uzvarēja divās spēlēs, tomēr nākamajās trijās spēlēs tika piedzīvots zaudējums. Soli no izkrišanas cīņā par čempiontitulu viņš sērijas sestajā spēlē guva 45 punktus (realizēti 73% metienu), savāca 15 atlēkušās bumbas un atdeva 5 rezultatīvas piespēles. Viņš kļuva par otro spēlētāju līgas vēsturē pēc Vilta Čemberlena, kas to spējis. "Heat" guva uzvaru arī sērijas septītajā spēlēt, tādējādi otro sezonu pēc kārtas kvalificējoties finālsērijai. Finālā "Heat" tikās ar Oklahomasitijas "Thunder", kura līderi bija K. Durants, Rasels Vestbruks un Džeimss Hārdens. Lai arī sērijas pirmajā spēlē "Heat" bija 13 punktu pārsvars, "Thunder" uzvarēja pirmo spēli ar 105—94. Arī otrajā spēlē L. Džeimsa pārstāvētajai komandai bija divciparu pārsvars, šoreiz tas tika nosargāts līdz spēles beigām, tādējādi tika izlīdzināts rezultāts sērijā. "Heat" guva uzvaru arī finālsērijas trešajā spēlē, izvirzoties vadībā ar 2—1. Ceturtās spēles noslēdzošajā ceturtdaļā L. Džeimsam piemetās krampji, tomēr 2:51 minūtes pirms spēles beigām viņš guva trīs punktus, izvirzot savu komandu trīs punktu vadībā; pārsvars spēlē arī netika atdots. Sērijas piektajā spēlē L. Džeimss guva savu vienīgo triple double 2011.—2012. gada sezonā (26 punkti, 11 atlēkušās bumbas un 13 rezultatīvas piespēles), "Heat" uzvarēja spēlē un arī visā sērijā, otro reizi kluba vēsturē kļūstot par NBA čempioniem. Pats L. Džeimss izcīnīja savu pirmo NBA čempiontitulu, viņš arī tika atzīts par finālsērijas vērtīgāko spēlētāju. Finālsērijā viņš vidēji spēlē guva 28,6 punktus, savāca 10,2 atlēkušās bumbas un atdeva 7,4 rezultatīvas piespēles, savukārt visās izslēgšanas spēlēs viņš vidēji spēlē guva 30,3 punktus, savāca 9,7 atlēkušās bumbas un atdeva 5,6 rezultatīvas piespēles. 2013. gada janvārī Džeimss kļuva par jaunāko spēlētāju līgas vēsturē, kas guvis vairāk nekā 20 000 punktus (tobrīd viņam bija 28 gadi un 17 dienas). Februārī viņš kļuva par pirmo spēlētāju līgas vēsturē, kas sešās spēlēs pēc kārtas guvis 30 punktus un metis ar 60% lielu precizitāti. Februārī viņš no spēles izpildīja 217 metienus, no kuriem 139 bija precīzi, tādējādi kļūstot par pirmo, kas vienā kalendārā mēnesī izpildījis vismaz 200 metienus un tos trāpījis ar vismaz 64% precizitāti, pēc Karīma Abduldžabāra, kas to paveica 1983. gada martā. "Heat" sezonu pabeidza ar labāko bilanci komandas vēsturē — 66—16, kas bija labākais rādītājs visā līgā. Pats Džeimss ceturto reizi karjerā tika atzīts par regulārās sezonas vērtīgāko spēlētāju. Regulārajā sezonā viņš vidēji spēlē guva 26,8 punktus, savāca 8 atlēkušās bumbas, 7,3 reizes rezultatīvi piespēlēja un meta ar 56,5% lielu precizitāti. Izslēgšanas spēles Džeimsa pārstāvētā "Heat" vienība sāka ar uzvarām pār Milvoki "Bucks" un Čikāgas "Bulls", konferences finālā viņi tikās ar Indiānas "Pacers". Tajā "Heat" uzvarēja ar 4—3. Finālsērijā pretī stājās Sanantonio "Spurs". Šajā sērijā Džeimss katrā spēlē guva vismaz 15 punktus, sešās spēlēs bija komandas rezultatīvākais spēlētājs, divās spēlēs guva triple-double (1. spēlē 18 punkti, 18 atlēkušās bumbas, 10 rezultatīvas piespēles; 6. spēlē 32 punkti, 10 atlēkušās bumbas, 11 rezultatīvas piespēles). "Heat" otro gadu pēc kārtas izcīnīja NBA čempiontitulu, tāpat Džeimss otro gadu pēc kārtas tika atzīts par finālsērijas vērtīgāko spēlētāju. 2014. gadā Maiami "Heat" atkal sasniedza NBA finālsēriju (ceturto reizi pēc kārtas), kur šajā reizē piekāpās Sanantonio "Spurs". Sezonas laikā L. Džeimss aizvadīja rezultatīvāko spēli karjerā, gūstot 61 punktu pret Šarlotas "Bobcats". Vasarā pirms sezonas L. Džeimss kā brīvais aģents atgriezās savā pirmajā klubā Klīvlendas "Cavaliers". L. Džeimss 2015.—2016. gada sezonā vidēji guva 25,3 punktus, savāca 7,4 atlēkušās bumbas, atdeva 6,8 rezultatīvas piespēles un meta ar 52 procentu precizitāti. Klīvlendas "Cavaliers" beidza sezonu ar 57 uzvarām un 25 zaudējumiem, izslēgšanas spēles "Cavaliers" tika līdz finālam, uzvarot Detroitas "Pistons" ar 4—0, Atlantas "Hawks" ar 4—0 un Toronto "Raptors" ar 4—2. Finālsērijā "Cavaliers" uzvarēja Goldensteitas "Warriors" ar 4—3, kļūstot par pirmo NBA komandu vēsturē, kas finālā atspēlējusies no 3—1 deficīta. L. Džeimss kļuva par NBA finālsērijas labāko spēlētāju, kā arī nobloķēja Andre Iguodalas izšķirīgo metienu, lai neatļautu "Warriors" iemest grozu un palikt vadībā. 2018. gada vasarā L. Džeimss kļuva par Losandželosas "Lakers" spēlētāju. 2020. gadā L. Džeimss kopā ar "Lakers" ieguva savu ceturto NBA čempiontitulu, kā arī ceturto reizi saņēma NBA finālsērijas vērtīgākā spēlētāja apbalvojumu. 2020. gada 2. decembrī, 35 gadu vecumā, L. Džeimss noslēdza 2 gadu līguma pagarinājumu ar "Lakers", kas paredz saņemt 85 miljonu dolāru lielu atalgojumu, iekļaujot 2022.—2023. gada NBA sezonu. 2023. gada 8. februārī kļuva par visu laiku rezultatīvāko spēlētāju līgas vēsturē, pārspēdams Karīma Abduldžabāra sasniegto. Viņš spēlē guva 38 388. punktu savā NBA karjerā, turklāt pārspēja Abuldžabara rekordu, aizvadīdams mazāku spēļu skaitu (attiecīgi 1409 pret 1560). Pēc savas debijas sezonas NBA L. Džeimss tika iekļauts ASV izlases sastāvā 2004. gada Atēnu olimpiskajās spēlēs, kur izlase izcīnīja tikai bronzas medaļas (pusfinālā ASV zaudēja vēlākajiem čempioniem Argentīnai). Šī bija pirmā reize olimpisko spēļu vēsturē, kad ASV izlase (Dream Team) ar NBA basketbolistiem sastāvā neieguva zelta medaļas. Atēnu olimpiāde L. Džeimsam arī individuāli nebija sekmīga, jo viņš vidēji spēlē laukumā aizvadīja tikai 14,6 minūtes, kuru laikā guva vien 5,8 punktus un savāca 2,6 atlēkušās bumbas. L. Džeimss piedalījās arī 2006. gada Pasaules čempionātā Japānā, kur ASV izlase atkal ieguva vien bronzas medaļas. Komanda ar L. Džeimsu sastāvā uzvarēja 8 spēlēs un zaudēja tikai vienā, taču tas notika pusfinālā pret Grieķijas izlasi. Pats L. Džeimss vidēji spēlē guva 13,9 punktus, savāca 4,8 atlēkušās bumbas un atdeva 4,1 rezultatīvas piespēles. Tāpat L. Džeimss bija viens no trim ASV izlases kapteiņiem kopā ar K. Entoniju un D. Veidu. Pēc neveiksmes Pasaules čempionātā ASV izlasei nācās startēt 2007. gada Amerikas čempionātā, lai kvalificētos 2008. gada Pekinas olimpiskajām spēlēm. Spēlē par zelta medaļām pret Argentīnas izlasi L. Džeimss guva 31 punktu, kas bija labākais rādītājs ASV izlasē. ASV izlase ieguva zelta medaļas un kvalificējās olimpiādei. Vidēji spēlē viņš guva 18,1 punktu, atdeva 4,7 rezultatīvas piespēles, savāca 3,6 atlēkušās bumbas. 2008. gada vasaras olimpiskajās spēlēs L. Džeimss un ASV izlase ieguva zelta medaļu, finālā pieveicot Spānijas izlasi ar rezultātu 118-107. L. Džeimss šajā spēlē guva 14 punktus un savāca 6 atlēkušās bumbas. Tāpat tika svinēta uzvara 2012. gada vasaras olimpiskajās spēlēs, arī šoreiz finālā tika uzvarēta Spānijas izlases. L. Džeimss ir precējies ar Savannu Brainsonu, viņiem ir divi bērni: Lebrons Džeimss juniors ir dzimis 2004. gada 6. oktobrī, bet Braiss Maksimuss Džeimss 2007. gada 14. jūnijā. Viņš ir ne tikai labs basketbola, bet arī amerikāņu futbola spēlētājs. Savā pirmajā gadā vidusskolā L. Džeimss aizveda savu skolas komandu līdz štata pusfinālam. Basketbolā viņa elki ir Enfernijs Hārdevejs un Džeisons Kids. L. Džeimss ir viens no pieprasītākajiem basketbolistiem reklāmas jomā. Viņam ir līgumi ar tādām kompānijām kā Nike, Sprite, Glaceau, Bubblicious un Upper Deck. Nike ir laidusi klajā sešus apavu modeļus, kuru nosaukumā ietilpst L. Džeimsa vārds. Viņš ir filmējies reklāmu sērijās "The LeBrons". 2007. gada decembrī ietekmīgais finanšu žurnāls Forbes L. Džeimsu ierindoja pirmajā vietā starp pelnošākajiem cilvēkiem, kuri vēl nav sasnieguši 25 gadu vecumu. Viņa gada ieņēmumi sastādīja 27 miljonus ASV dolāru. 2007. gada izslēgšanas spēļu laikā L. Džeimss izpelnījās kritiku par to, ka neparakstījās viņa komandas biedra Aira Ņūbla uzsāktajā petīcijā pret Ķīnas valdības rīcību Darfūras reģionā Sudānā. Basketbolists savu lēmumu skaidroja ar to, ka nav bijis pietiekoši informēts par Sudānā notiekošo. L. Džeimss ir kritizēts arī, kad uz vietējās beisbola komandas Klīvlendas "Indians" spēli ieradies viņu pretinieku Ņujorkas "Yankees" kreklā. Lai gan uzaudzis Ohaio, jau kopš bērnības L. Džeimss esot "Yankees" atbalstītājs, savukārt amerikāņu futbolā viņš ir Dalasas "Cowboys" fans, bet basketbolā vienmēr cienījis Čikāgas "Bulls". 2008. gada martā L. Džeimss kļuva par pirmo melnādaino cilvēku un tikai trešo vīrieti (pēc aktieriem Ričarda Gīra un Džordža Klūnija), kurš publicēts uz žurnāla Vogue vāka. Šā paša gada jūnijā viņš ziedoja 20 tūkstošus ASV dolāru B. Obamas ASV prezidenta vēlēšanu kampaņai. NBA basketbolistiem piedalīties olimpiskajās spēlēs atļāva sākot ar 1992. gada Barselonas olimpiskajām spēlēm. Joe Posnanski. «The great debate». Jason Hanna,David Close. «LeBron James breaks NBA's all-time scoring record, surpassing Kareem Abdul-Jabbar». CNN (angļu), 2023-02-08. Skatīts: 2023-02-08. «James 2003-04 Game Log». basketball-reference.com. Skatīts: 2007. gada 27. aprīlī.[novecojusi saite] (angliski) «James receives 78 of 118 first-place votes». espn.com. Skatīts: 2007. gada 7. maijā. (angliski) «LeBron James: Player Info Page». NBA.com. Arhivēts no oriģināla, laiks: 2007. gada 16. maijā. Skatīts: 2007. gada 27. aprīlī. (angliski) «2005 All-Star Game». NBA.com. Arhivēts no oriģināla, laiks: 2009. gada 19. februārī. Skatīts: 2007. gada 27. aprīlī. (angliski) «2004-05 Cleveland Cavaliers». basketball-reference.com. Arhivēts no oriģināla, laiks: 2015. gada 5. septembrī. Skatīts: 2007. gada 29. aprīlī. (angliski) «James Wins MVP as East Rallies Past West». NBA.com. Arhivēts no oriģināla, laiks: 2009. gada 17. februārī. Skatīts: 2007. gada 27. aprīlī. (angliski) «2006 NBA MVP Candidate - LeBron James». NBA.com. Skatīts: 2007. gada 4. maijā. (angliski) «James' playoff debut triple-double carries Cavs». espn.com. Skatīts: 2007. gada 1. maijā. (angliski) «Cavaliers Win Series 4-2». espn.com. Skatīts: 2007. gada 1. maijā. (angliski) «LeBron officially signs contract extension with Cavs». espn.com. Skatīts: 2007. gada 7. maijā. (angliski) «2006-07 Cleveland Cavaliers». basketball-reference.com. Arhivēts no oriģināla, laiks: 2016. gada 24. janvārī. Skatīts: 2007. gada 29. aprīlī. (angliski) LeBron James takes over Game 5! YouTube NBA.com, James outdistances Bryant in winning Kia MVP award Arhivēts 2009. gada 7. maijā, Wayback Machine vietnē., accessed May 4, 2009. The Plain Dealer, LeBron James named NBA Most Valuable Player, accessed May 4, 2009. NBA.com, King James brings the MVP presentation home Arhivēts 2009. gada 8. maijā, Wayback Machine vietnē., accessed May 5, 2009. NBA taps LeBron, 24, as MVP, espn.com NBA taps LeBron, 24, as MVP «LeBron James makes his pick: He's going to Miami». NBA.com. Turner Sports Interactive, Inc. 2010. gada 9. jūlijs. Arhivēts no oriģināla, laiks: 2010. gada 11. jūlijā. Skatīts: 2010. gada 9. jūlijs. Džeimss izdara izvēli — nākamā pieturvieta Maiami Lebrons Džeimss karjeru turpinās Maiami Heat «2010-11 NBA Awards Voting». Basketball-Reference.com. Arhivēts no oriģināla, laiks: 2012. gada 29. maijā. Skatīts: 2012. gada 22. jūlijā. «ASV pēdējā ceturtdaļā ieslēdz aizsardzību un uzvar spāņus». Sportacentrs.com. 2012. gada 12. augustā. Skatīts: 2012. gada 12. augustā. «Kevin Durant, U.S. pull through in final as Spain can't rain on parade». ESPN.go.com. 2012. gada 12. augustā. Skatīts: 2012. gada 12. augustā. «LeBron James' girlfriend gives birth to couple's 2nd son, Bryce Maximus». iht.com. Skatīts: 2007. gada 14. jūnijā. (angliski) «LeBron's girlfriend has couple's second son». ESPN. Skatīts: 2007. gada 14. jūnijā. (angliski) «James leads 2002-03 All-USA teams». usatoday.com. Skatīts: 2007. gada 5. maijā. (angliski) «20 Under 25: The Top-Earning Young Superstars». Forbes.com. 2007. gada 4. decembrī. Arhivēts no oriģināla, laiks: 2008. gada 17. oktobrī. Skatīts: 2009. gada 25. februārī. Arhivēts 2008. gada 17. oktobrī, Wayback Machine vietnē. (angliski) «On Darfur, LeBron James drops the ball». Christian Science Monitor. Skatīts: 2007. gada 7. jūnijā. (angliski) «James Draws Criticism For Stand on Darfur Issue». yahoo.com. Skatīts: 2007. gada 28. maijā.[novecojusi saite] (angliski) «Cavalier Seeks Players' Support for Darfur». The New York Times. Skatīts: 2007. gada 8. jūnijā. (angliski) «LeBron spurns Tribe, sports Yanks cap». MLB.com. Arhivēts no oriģināla, laiks: 2021. gada 11. maijā. (angliski) «Some Call LeBron James' 'Vogue' Cover Offensive». (angliski) «InsideHoops.com's Basketball Blog». Arhivēts no oriģināla, laiks: 2011. gada 22. maijā. (angliski) Vikikrātuvē par šo tēmu ir pieejami multivides faili. Skatīt: Lebrons Džeimss. Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski) Oficiālā mājaslapa USA Basketball profils (angliski) IMDb profils (angliski)