Aleksandrs Jerjomenko (krievu: Александр Владимирович Ерёменко; dzimis 1980. gada 10. aprīlī Maskavā) bija krievu hokejists, vārtsargs, Krievijas hokeja izlases dalībnieks. Savu profesionālā spēlētāja karjeru Jerjomenko uzsāka 1998. gadā, kad spēlēja Maskavas "Dinamo" otrajā komandā, kura spēlēja Krievijas Augstākajā līgā. Tiesa, 1999.—2000. sezonā, kuras sākumā Jerjomenko vēl joprojām spēlēja tā rindās, klubs bija izkritis uz Krievijas Pirmo līgu. Pēc astoņām aizvadītām spēlēm, Jerjomenko pievienojās Augstākās līgas klubam THK Tvera, kura rindās aizvadīja arī 2000.—01. sezonu. Sezonas beigās Jerjomenko aizvadīja divas spēles arī Krievijas Superlīgas kluba Maskavas "Dinamo" pirmajā komandā. 2001.—02. sezonu Jerjomenko iesāka citā Superlīgas klubā — Čeļabinskas "Mechel", bet sezonu pabeidza "Dinamo" otrajā sastāvā Krievijas Augstākajā līgā. 2002.—03. sezonā Jerjomenko aizvadīja arī 17 spēles "Dinamo" pirmajā komandā, bet 2003.—04. sezonā, pēc "Dinamo" pirmās komandas rindās aizvadītām sešām spēlēm, pārcēlās uz citu Superlīgas klubu — Habarovskas "Amur", kuras rindās arī pabeidza sezonu. 2004.—05. sezonu Aleksandrs aizvadīja Maskavas "Dinamo", bet no 2005. līdz 2007. gadam viņš spēlēja Kazaņas "Ak Bars", kļūstot par divkārtēju Krievijas Superlīgas čempionu. 2007. gada vasarā Jerjomenko pievienojās Ufas "Salavat Julajev" rindām. 2008.—09. sezonā Aleksandrs tika atzīts par līgas septembra labāko vārtsargu, bet 2009. gada 10. janvārī spēlēja Pirmajā Kontinentālās hokeja līgas Zvaigžņu spēlē. 2010.—11. sezonā Jerjomenko kopā ar komandu izcīnīja Gagarina kausu. Nākamajās divās sezonās vārtsargs izcīnīja vēl divus Krievijas čempiona titulus, taču šoreiz jau Maskavas "Dinamo" rindās. Abās sezonās Jerjomenko izcīnīja arī izslēgšanas kārtas vērtīgākā spēlētāja balvu. Krievijas izlases rindās Jeremenko spēlējis 2005., 2007., 2008., 2009. un 2010. gada Pasaules čempionātos, 2008. un 2009. gadā kļūstot par Pasaules čempionu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)