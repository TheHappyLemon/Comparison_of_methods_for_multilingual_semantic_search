Tiberijs, pilnā vārdā Tiberijs Cēzars Augusts (Tiberius Caesar Augustus), dzimis Tiberijs Klaudijs Nerons (Tiberius Claudius Nero) (* 42. gada p. m. ē. 16. novembrī Romā, † 37. gada 16. martā Mizenā (Misenum), Kampānijā) bija otrais Romas imperators (14—37). Cēlies no senās Romas patriciešu Klaudija dzimtas jeb Klaudijiem (latīņu: gens Claudia, Claudii), Tiberija Nerona (Tiberius Nero) un Līvijas Druzillas (Livia Drusilla) dēls. Māte 39. gadā izšķīrās no Tiberija Nerona un apprecēja imperatoru Oktaviānu. Tiberijs savukārt apprecēja Oktaviāna meitu Jūliju Vecāko (Julia Caesaris filia). Oktaviāns vēlāk adoptēja Tiberiju, un viņš iekļāvās arī Jūliju dzimtā. Tāpēc vēsturnieki pirmos četrdesmit gadus sauc par Jūliju-Klaudiju dinastiju. Tiberijs tiek atzīts par vienu no izcilākajiem Romas impērijas karavadoņiem, kura kampaņas Panonijā, Rētijā, Ilīrijā un Ģermānijā uz ilgu laiku nodibināja impērijas ziemeļu robežas. Tomēr laikabiedru atmiņās viņš palicis kā drūms un vientuļš valdnieks, kurš īsti nevēlējās būt par imperatoru. Pēc sava dēla Jūlija Cēzara Drūza (Julius Caesar Drusus) nāves 23. gadā viņš 26. gadā devās prom no Romas, faktisko valdīšanu atstājot pretorija prefektu ziņā. Vikikrātuvē par šo tēmu ir pieejami multivides faili. Skatīt: Tiberijs. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Pasaules vēstures enciklopēdijas raksts (angliski) Katoļu enciklopēdijas raksts (angliski) Enciklopēdijas Krugosvet raksts (krieviski)