Palkina (krievu: Палкино) ir pilsētciemats Krievijas Federācijas Pleskavas apgabalā, Palkinas rajona centrs. Atrodas Smoļinkas upes krastā 36 km uz dienvidrietumiem no apgabala centra Pleskavas. Attālums līdz Latvijas robežai gaisa līnijā mazāk par 30 km. Svarīgākās saimniecības nozares ir lauksaimniecības produkcijas pārstrāde un pārtikas rūpniecība. Nosaukums Palkina vēsturiskos avotos pirmoreizi minēts 16. gadsimtā. 1502. gadā Smoļinas ezera krastā notikusi Kauja pie Smoļinas. Mūsdienu ciems veidojies, saplūstot vairākām nelielām sādžām, no kurām viena saukusies Palkina. Otrā pasaules kara laikā Palkinas apkārtnē notikušas kaujas, ciems cietis karadarbībā. Kopš 1985. gada — pilsētciemats. Iedzīvotāju skaits augstāko līmeni sasniedzis 20. gadsimta 80. gadu beigās, kad tas pārsniedza 3400.