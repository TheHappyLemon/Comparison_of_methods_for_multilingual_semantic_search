Štefans Tarkovičs (slovāku: Štefan Tarkovič; dzimis 1973. gada 18. februārī Prešovā) ir slovāku futbola treneris un bijušais futbolists. No 2020. gada oktobra līdz 2022. gada jūnijam bija Slovākijas futbola izlases galvenais treneris. Pašlaik (2023) ir Kirgizstānas izlases galvenais treneris. Spēlējis malējā aizsarga pozīcijā. Bijis Prešovas "Tatran" kluba sistēmā, bet pārsvarā tika izīrēts un spēlēja Slovākijas zemāko līgu klubos. Pārstāvējis klubus Doprastav Bratislava, Devín un Artmedia Petržalka. Spēlējis arī Spoje Bratislava un neilgu laiku Svätý Jur un Matadorfix (tagad — Iskra Petržalka) sastāvā. 1994. gadā kļuva par spēlējošo treneri Slovākijas trešās līgas klubā Bratislavas "Spoje". Vēlāk, turpinot arī spēlētāja karjeru, bija trenera asistents Slovākijas zemāko līgu klubos ŠK Svätý Jur un Matadorfix Bratislava. Laikā no 1997. līdz 2002. gadam viņš vadīja Slovākijas sieviešu U-19 izlasi un vienlaikus bija Slovākijas sieviešu izlases trenera asistents. No 2000. gada strādāja par skautu dažādu vecumu Slovākijas jauniešu izlasēs. 2005. gadā neilgu laiku bija trenera palīgs klubā Baniyas SC Apvienotajos Arābu Emirātos. Pēc atgriešanās Slovākijā viņš strādāja par trenera asistentu Prešovas "Tatran", vēlāk trenēja Slovākijas U-18 izlasi, kā arī asistēja U-19 izlasē. 2010.—2011. gada sezonā kā galvenais treneris debitēja Slovākijas līgā, kurā vadīja MFK Košice, bet nākamajā sezonā bija Prešovas "Tatran" galvenais treneris. 2012. gadā viņš sāka darbu toreizējā Slovākijas čempionvienībā MŠK Žilina kā trenera asistents, bet sezonas beigās kļuva par galveno treneri. No 2013. līdz 2018. gadam strādāja par Jāna Kozāka asistentu Slovākijas izlasē, tostarp 2016. gada Eiropas čempionātā. Pēc Kozāka atkāpšanās kļuva par izlases galvenā trenera pienākumu izpildītāju un vadīja komandu draudzības spēlē pret Zviedriju 2018. gada oktobrī. 2020. gada oktobrī tika apstiprināts par izlases galveno treneri, nomainot amatā Pavelu Hapalu. Vadīja izlasi 2020. gada Eiropas čempionāta finālturnīrā, tajā komanda ierindojās trešajā vietā grupā un neiekļuva izslēgšanas spēlēs. Pēc zaudējuma savā laukumā Kazahstānai ar 0:1 2022.—2023. gada UEFA Nāciju līgā tika atbrīvots no izlases galvenā trenera amata. 2023. gada aprīlī kļuva par Kirgizstānas futbola izlases galveno treneri. «Štefan Tarkovič». futbalsfz.sk (slovāku). Arhivēts no oriģināla, laiks: 2021. gada 20. maijā. Skatīts: 2021. gada 29. maijā. «Štefan Tarkovič». sportnet.sme.sk (slovāku). Skatīts: 2021. gada 29. maijā. «Slovenskí futbalisti majú nového trénera. Hapala nahradil Tarkovič». sportnet.sme.sk (slovāku). 2020. gada 20. oktobrī. Skatīts: 2021. gada 29. maijā. «Slovākijas futbola izlase par neapmierinošiem rezultātiem atlaiž galveno treneri». sportacentrs.com. 2022. gada 7. jūnijā. Skatīts: 2022. gada 8. jūnijā. WorldFootball profils (angliski) Soccerbase trenera profils (angliski) National-Football-Teams profils (angliski) Transfermarkt trenera profils (angliski)