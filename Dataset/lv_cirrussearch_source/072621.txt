Pļavas dedestiņa (latīņu: Lathyrus pratensis) ir daudzgadīgs tauriņziežu dzimtas lakstaugs. Latvijā bieži sastopama visā teritorijā. Augam ir kāpelējošs, 30—100 cm augsts, zarains, neizteikti četršķautņains, kails stublājs. Pamīšus sakārtotas pāra plūksnaini saliktas lapas ar vienu lapiņu pāri un garu, sazarotu vītni lapas galā. Lapiņas lancetiskas (garums 2—4 cm, platums 0,3—0,8 cm), virspusē tumši zaļas, apakšpusē zilganas. Pielapes gandrīz tikpat lielas kā lapiņas, bultveida, ar gludu malu. Ziedkopu kāti daudz garāki par lapām, četršķautņaini. Ķekarā ir 2—10 spilgti dzelteni ziedi, ar pūkainiem kātiņiem. Vainags tauriņveida; karoga plātne otrādi ovāla, gandrīz apaļa ar seklu jomu galā un melni iekrāsotām centrālajām dzīslām; buras īsākas, ovālas, pie pamata ar austiņu; laiviņai pusmēness forma. Latvijā tā ir vienīgā dedestiņu suga ar dzeltenas krāsas ziediem. Bālajai dedestiņai (L. pallescens) ziedi ir daudz bālāki - dzeltenbalti. Zied no jūnija līdz augustam. Auglis ir iegarena, tumši brūna, 2,5—3,5 cm gara pāksts. Sēklas — dzeltenīgas līdz zaļganpelēkas ar vairāk vai mazāk izteiktu tumši violetu marmorējumu. Lielākajai daļai ziedu pākstis neattīstās, un arī daudzas sēklas iznīcina kukaiņi. Pļavas dedestiņu kuplās audzes izveidojas, pateicoties sazarotiem sakneņiem, no kuriem attīstās daudzi dzinumi. Suga ir plaši izplatīta Eirāzijā, ievesta Ziemeļamerikā, Kuriļu salās, Sahalīnā, Jaunzēlandē. Augs ir saulmīlis, ļoti bieži sastopams pļavās, mežmalās, krūmājos, upju krastos. Vislabāk aug ar barības vielām bagātās, mitrās, bet neapplūstošās smilšmāla augsnēs. Izturīgs pret pazeminātu pH līmeni. Vērtīgs lopbarības augs un arī nektāraugs dabiskajās pļavās un ganībās. Ārstniecības augs. Lakstus lieto kā maigu atklepošanas līdzekli, slimojot ar bronhītu, plaušu tuberkulozi un citām elpošanas orgānu slimībām. Ārstnieciskam nolūkam pļavas dedestiņu ievāc visu auga ziedēšanas periodu, līdz tam parādās pirmie augļi. Lapās, stublājos un ziedos nav konstatētas indīgas vielas, taču tādas var būt augļos un sēklās. Pļavas dedestiņa Lathyrus pratensis L. Sugu enciklopēdija Latvijas daba. Skatīts: 2024.02.24. Meadow Vetchling Lathyrus pratensis. NatureGate. Skatīts: 2024.02.26. Lathyrus pratensis L. Plants of the World Online. Royal Botanic Gardens, Kew. Skatīts: 2024.02.26. Lathyrus pratensis L. Wiesen-Platterbse In: Info Flora, dem nationalen Daten- und Informationszentrum der Schweizer Flora. Atjaunināts: 2024.02.23. Skatīts: 2024.02.26. Dedestiņa pļavas Lathyrus pratensis L. AGFonds Skatīts: 2024.02.26. Encyclopædia of Life raksts (angliski)