Roberts Langs (čehu: Robert Lang; dzimis 1970. gada 19. decembrī) ir bijušais čehu hokejists, centra uzbrucējs. Savas karjeras laikā aizvadījis 17 sezonas Nacionālajā hokeja līgā, 1998. gadā Čehijas izlases rindās kļuvis par olimpisko čempionu. Profesionāļa karjeru Langs uzsāka 1988.—89. gada sezonā, kad debitēja Čehoslovākijas hokeja līgas kluba HK Litvīnova rindās. Komandas sastāvā hokejists aizvadīja vēl nākamās trīs sezonas, līdz 1992. gada vasarā pārcēlās uz Ziemeļameriku. 1992.—93. gada sezonā hokejistam izdevās debitēt NHL, aizvadot 11 spēles Losandželosas "Kings" sastāvā, taču atlikušo sezonas daļu Langs aizvadīja IHL. 1994.—95. gada sezonā hokejistam izdevās nostiprināties "Kings" rindās, taču 1996. gadā atgriezās Eiropā, 1996.—97. gada sezonu aizvadot Čehijas Ekstralīgas klubā Prāgas "Sparta". 1997. gada septembrī Langs noslēdza līgumu ar Pitsburgas "Penguins", nākamajās sezonās strauji augot Langa rezultativitātei. 2000.—01. gada sezonā bija rezultatīvākā hokejista NHL karjerā, tajā 82 spēlēs atzīmējoties ar 80 punktiem. 2002. gada vasarā Langs kļuva par brīvo aģentu un noslēdza līgumu ar Vašingtonas "Capitals" vienību. 2003.—04. gada sezona Langam izdevās ļoti rezultatīva, taču sezonas izskaņā hokejists tika aizmainīts uz Detroitas "Red Wings". 2004.—05. gada NHL sezonas lokauta laikā Langs nespēlēja, taču 2005.—06. gada sezonā turpināja karjeru "Red Wings" sastāvā. 2007.—08. gada sezonu Langs aizvadīja Čikāgas "Blackhawks" rindās, pēc sezonas noslēguma tiekot aizmainīts uz Monreālas "Canadiens", kuras rindās uzbrucējs aizvadīja nākamo sezonu. 2009.—10. gada sezonu Langs nospēlēja Fīniksas "Coyotes" sastāvā, sezonas beigās noslēdzot savu profesionālā spēlētāja karjeru. Čehoslovākijas hokeja izlases rindās izcīnījis bronzas medaļas 1992. gada olimpiskajās spēlēs, kā arī 1992. gada Pasaules čempionātā. Čehijas hokeja izlases rindās izcīnījis 1998. gada olimpisko zelta medaļu, 2006. gadā tai pievienojot bronzas medaļu. Tāpat Langs izcīnījis 1997. gada Pasaules čempionāta bronzas medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)