JPMorgan Chase & Co ir ASV bāzēta multinacionāla investīciju banka un finanšu pakalpojumu uzņēmums. Sevišķi spēcīga banka ir aktīvu pārvaldīšanā un privāto kapitālieguldījum jomā. JPMorgan Chase pārvaldībā esošais hedžfonds ir lielākais ASV. Pēc 2017. gada datiem tā ar 2,534 triljoniem ASV dolāru lieliem aktīviem ir lielākā banka ASV un sestā lielākā banka pasaulē. Pēc 2018. gada datiem tā ir vērtīgākā banka pasaulē pēc tirgus kapitalizācijas. Pēc 2018. gada datiem visā pasaulē tajā strādā ap 250 000 darbinieku. Mūsdienu JPMorgan Chase & Co vēsturiski ir veidojusies no vairākiem uzņēmumiem. Uzņēmuma mātes kompānija Bank of the Manhattan Company ir dibināta 1799. gadā un ir viens no senākajiem finanšu uzņēmumiem pasaulē. Uzņēmums ar pašreizējo nosaukumu nodibināts 2000. gadā, kad pārvaldītājsabiedrība Chase Manhattan Corporation iegādājās finanšu kompāniju J.P. Morgan & Co.. 2018. gadā JPMorgan Chase & Co paziņoja, ka 2019. gada laikā nojauks savu pašreizējo galveno mītni Parka avenijā 270, Ņujorkā un tās vietā taps jauna ēka. Plānots ka jaunās ēkas augstums būs 365 metri un tajā būs vietas ap 15 000 darbinieku. Pašreizejā ēka ir 215 metrus augsta un tajā strādā ap 6 000 darbinieku. 1823. gadā tika nodibināta New York Chemical Manufacturing Company, kas 1824. gadā nodibināja Chemical Bank of New York, kura ar nosaukumu Chemical Banking Corporation darbojās līdz 1996. gadam, kad mainīja nosaukumu uz Chase, iegādājoties Chase Manhattan Corporation. Chase Manhattan Corporation savukārt nodibināta 1955. gadā, kad apvienojās Chase National Bank un Ārona Bura dibinātā Bank of the Manhattan Company. Chase Manhattan Corporation 20. gadsimta septiņdesmitajos un astoņdesmitajos gados vadīja Deivids Rokfellers, un tā bija viena no prestižākajām bankām, līdz 20. gadsimta deviņdesmitajos gados tā nonāca grūtībās nekustamo īpašumu krīzes dēļ un to nopirka Chemical Banking Corporation, paturot prestižo Chase nosaukumu. 1895. gadā nodibinājās finanšu uzņēmums J.P. Morgan & Company, kuras vadītājs Dž. P. Morgans bija viens no ietekmīgākajiem ASV finansistiem starp pasaules kariem. 2000. gadā Chase Manhattan Corporation iegādājās J.P. Morgan & Co. un tika nodibināta JPMorgan Chase. 2004. gadā JPMorgan Chase iegādājās Čikāgā bāzēto Bank One Corporation — savulaik sesto lielāko ASV banku, bet 2008. gada sākumā JPMorgan Chase pārņēma piekto lielāko ASV investīciju banku Bear Stearns, kas nonākusi grūtībās nekustamo īpašumu krīzes dēļ. Google Finance (angliski) Īpašnieki (angliski) «The Largest Banks in the United States». www.relbanks.com. «Top 50 Banks in the World 2018 ranked by market capitalization». banksdaily.com. Charles V. Bagli. «Out With the Old Building, in With the New for JPMorgan Chase», 2018. gada 21. febr.. – caur NYTimes.com.