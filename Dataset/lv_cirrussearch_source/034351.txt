Migels Kuellars (spāņu: Miguel Cuéllar; 1916. gada 18. novembris — 1985. gada 5. decembris) bija Kolumbijas starptautiskais meistars šahā (1957). Deviņkārtējais Kolumbijas šaha čempionāta uzvarētājs (1941, 1946, 1953, 1955, 1956, 1957, 1959, 1961, 1971). Daudzu starptautisko šaha turnīru dalībnieks. Labākos rezultātus šajos turnīros sasniedzis 1952. gadā Mara del Platā (Argentīna), kad dalījis 3.-4. vietu, un 1973. gadā Karakasā, kad izcīnījis 2. vietu. Trīs reizes kā Dienvidamerikas zonas pārstāvis piedalījies Pasaules šaha čempiona nosaukuma izcīņas cikla starpzonu turnīros: 1962. gadā Stokholmā ieņēmis 22. vietu, 1967. gadā Tunisijā dalījis 19.-20. vietu, bet 1973. gadā Ļeņingradā palicis 18. vietā. Lai gan sasniegtās vietas starpzonu turnīros nav bijušas augstas, tomēr 1962. gadā Kuellaram izdevies uzvarēt lielmeistarus Jefimu Helleru un Viktoru Korčnoju, bet 1967. gadā no viņa cietuši Semjuels Reševskis, Aleksandrs Matanovičs un Ļubomirs Kavaleks. Pārstāvējis Kolumbijas komandu Pasaules šaha olimpiādēs, kurās piedalījies 6 reizes (1954-1958, 1964, 1970-1972). Individuālajā vērtējumā izcīnījis sudraba (1964) medaļu. Par panākumiem turnīros FIDE 1957. gadā Kuellaram piešķīrusi starptautiskā meistara (IM) nosaukumu. 1962 Stockholm Interzonal Tournament 1967 Sousse Interzonal Tournament 1973 Leningrad Interzonal Tournament OlimpBase :: Men's Chess Olympiads :: Miguel Cuéllar Gacharna Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)