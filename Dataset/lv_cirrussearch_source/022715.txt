Dzeltenā jūra (ķīniešu: 黃海, Huáng Hǎi; korejiešu: 황해, Hwanghae) ir Klusajam okeānam piederīga malas jūra starp Ķīnu un Koreju. Sekla jūra (būtībā — Austrumķīnas jūras līcis), vidējais dziļums — 44 metri, sāļums — 32 promiles. Ziemā ūdens virsējā slāņa temperatūra ziemeļu daļā 0°С bet dienvidu daļā — 6-8 °С. Augustā ziemeļu daļā ūdens temperatūra sasniedz 24 °С, dienvidu daļā — 28 °С. Plūdmaiņas — 3 līdz 9 metrus augstas. Lielākā ietekošā upe ir Huanhe. Upju sanesas (pārsvarā — less) iekrāso ūdeni dzeltenīgā krāsā, kas arī ir par pamatu jūras nosaukumam. Dzeltenās jūras tālāko ziemeļu līci, ko norobežo divas Ķīnas pussalas — Liaodunas pussala ziemeļos un Šaņdunas pussala dienvidos, nereti sauc par Bohai jūru — šajā līcī arī ietek Huanhe upe. Jūra bagāta ar bioloģiskajiem resursiem, notiek aktīva zvejniecība. Austrumos, ziemeļos un rietumos ar Ķīnu, Ziemeļkoreju un Dienvidkoreju. Dienvidos tā robežojas ar Austrumķīnas jūru, bet ziemeļos ar Bohai jūru. Bieži Dzelteno jūru uzskata par daļu no Austrumķīnas jūras, savukārt Bohai jūru uzskata par daļu no Dzeltenās jūras. Vikikrātuvē par šo tēmu ir pieejami multivides faili. Skatīt: Dzeltenā jūra. Encyclopædia Britannica raksts (angliski) Krievijas Lielās enciklopēdijas raksts (krieviski)