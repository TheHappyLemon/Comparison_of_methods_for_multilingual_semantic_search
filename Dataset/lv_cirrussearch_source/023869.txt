Nacionālais kino reģistrs (angļu: National Film Registry; NFR) ir ASV Nacionālās kino saglabāšanas padomes (National Film Preservation Board) izraudzītās filmas saglabāšanai Kongresa bibliotēkā. Nacionālajā kino reģistrā katru gadu tiek iekļautas līdz 25 filmām, kas atzītas par "kulturāli, vēsturiski vai estētiski nozīmīgām". Lai tiktu iekļauta šajā sarakstā, filmai ir jābūt vismaz desmit gadus vecai. Pirmajā gadā (1989) cilvēki nominēja apmēram 1000 filmas šim reģistram. Kopš 1997. gada cilvēki var nominēt līdz 50 filmām ik gadu izskatīšanai padomē. Reģistrā ir dažāda tipa filmas, tai skaitā mākslas filmas, dokumentālās filmas, neatkarīgās filmas, TV filmas, mūzikas videoklipi. Saskaņā ar 2013. gada datiem, reģistrā ir iekļautas 625 filmas. Pašlaik vecākā reģistrā iekļautā filma ir Newark Athlete (1891), jaunākā — Decasia (2002). Visvairāk ir tikušas iekļautas 1939. gada filmas (18). Laiks starp filmas izdošanu un iekļaušanu sarakstā ir ļoti plašs — lielākais laikposms ir 119 gadi, kad 1891. gada filma Newark Athlete tika iekļauta reģistrā 2010. gadā. Īsākais laikposms ir minimālie 10 gadi, šo laikposmu dala "Satrakotais vērsis" (Raging Bull), Do the Right Thing, "Labie puiši" (Goodfellas), "Rotaļlietu stāsts" un "Fārgo" (Fargo). Oficiālā tīmekļa vietne