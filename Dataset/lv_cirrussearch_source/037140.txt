Čārlzs Henrijs Stenlijs (angļu: Charles Henry Stanley; 1819. gada septembrī Braitona — 1910. gada 6. oktobris Ņujorka) bija Lielbritānijas un ASV šahists. Bērnību un jaunību pavadījis Anglijā. 1839. gadā uzvarējis mačā Hauardu Stauntonu ar 3½:2½ (+3, −2, =1). No 1840. gada dzīvojis ASV, kur kļuvis par vienu no vadošajiem šahistiem. Trijos mačos pieveicis Džonu Viljamu Šultenu: 11:5 un 11:9 (1844), 15:13 (1845). 1845. gada decembrī Ņūorleānas kafejnīcā Sazerac Coffee House nospēlējis maču ar Ežēnu Ruso, kurš tiek uzskatīts par pirmo neoficiālo maču par ASV šaha čempiona titulu. Mačs ritējis līdz viena spēlētāja 15 uzvarām, uzvarētājs saņēmis visu balvu fondu — 1000 ASV dolāru. Stenlijs uzvarēja maču (+15, -8, =8). Ticis uzskatīts par ASV šaha čempionu līdz 1857. gada 1. ASV šaha kongresam, kurā uzvarēja Pols Morfijs, bet Stenlijs izstājās jau pirmajā kārtā pēc zaudējuma Teodoram Lihtenheinam ar 2:3. 1850. gadā nospēlējis neizšķirti maču ar Johanu Leventālu — 3:3, bet 1852. gadā arī mačs ar Pjēru Sentamānu nav noskaidrojis uzvarētāju — 4:4. 1868. gadā zaudējis nelielu maču Džordžam Makenzijam ar 1:2. Bijis pazīstams kā ASV šaha dzīves organizētājs un šaha žurnālists. Izveidojis pirmās šaha nodaļas ASV laikrakstos The Spirit of the Times (1845), Albion (1848), kā arī 1846. gadā bijis viens no šaha žurnāla American Chess Magazine dibinātājiem. Izdevis vairākus šaha partiju krājumus, tajā skaitā 1859. gadā savācis Pola Morfija partijas. Charles Henry Stanley. Thirty-one games of chess, N. Orleans, 1846; Charles Henry Stanley. Morphy's match games, N. Y., 1859; Charles Henry Stanley. The chess player's instructor, 3 ed., N.Y., 1865; Charles Henry Stanley. De Witt's American chess manual, N.Y., 1880. Stanley — Rousseau 1845 match 1st American Chess Congress (1857) Šahista profils chessgames.com mājaslapā (angliski) Šahista profils 365chess.com mājaslapā (angliski) Č. Stenlija šaha kompozīcijas mājas lapā PDB