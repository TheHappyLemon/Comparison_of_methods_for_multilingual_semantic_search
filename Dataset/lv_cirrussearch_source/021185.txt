Maražo (portugāļu: Marajó) ir sala Amazones deltā Brazīlijā. Maražo ir pasaules 35. lielākā sala un lielākā upju sala pasaulē. Administratīvi ietilpst Paras štatā. Salas reljefs ir zemiene, rietumu daļu aizņem tropu meži, austrumu — savanna. Ziemeļos salas krastus apskalo viena no Amazones attekām (Dienvidu kanāls), dienvidos — Para, dienvidaustrumos — Paras un Tokantinsas satekestuārs Maražo līcis, rietumos — Paru un Amazoni savienojošās attekas Brevisa, Makakosa un Žakare. Lai arī salas krastam piekļaujas Atlantijas okeāns, Amazones un Paras straumju dēļ to vienmēr apskalo saldūdens. Sala vāji apdzīvota, lielākās apdzīvotās vietas izvietojušās dienvidu un ziemeļu krastos. «Maraža». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 460. lpp. Vikikrātuvē par šo tēmu ir pieejami multivides faili. Skatīt: Maražo.