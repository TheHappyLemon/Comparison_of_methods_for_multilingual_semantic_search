Ēdamais tomāts (Solanum lycopersicum) ir nakteņu dzimtas viengadīgs vai daudzgadīgs augs. Ikdienā ar vārdu «tomāts» biežāk saprot šī auga augli. Bioloģiski tā auglis ir oga, bet ikdienā tas tiek saukts par dārzeni. Tas parasti ir sarkans, bet atsevišķām šķirnēm auglis var būt arī citās krāsās — violets, oranžs, dzeltens, balts, sarkans ar tumši zaļu svītrojumu utt. Pirms nogatavošanās auglis parasti ir zaļš. Izmēri var mainīties no apmēram 3 cm diametrā līdz pat tik lielam kā ābols. Parasti tomāti ir apaļi, taču tie var būt arī iegareni vai rievoti. Tomātus dažreiz dēvē arī par pomidoriem kas burtiskā tulkojumā no itāļu valodas nozīmē «zelta āboli». Tomātus izmanto pārtikā, it īpaši itāļu virtuvē. No tiem var pagatavot arī tomātu zupu, tomātu mērci, kečupu un citus produktus. Vēl tomātus izmanto salātos un marinē. Tomātus izmanto arī ārstniecībā. Tomātu sastāvā ir dažādi mikroelementi, C vitamīns, karotīns un dabīgais antioksidants likopēns. Tomātu izcelsmes vieta ir Dienvidamerika. Tos pēc Lielajiem ģeogrāfiskajiem atklājumiem Eiropā ieveda spāņu konkistadori. Mūsdienās tos audzē visā pasaulē. 2009. gadā vislielākā tomātu raža tika ievākta Ķīnā (45,37 miljoni tonnu). Nākamās lielākās valstis pēc novākto tomātu daudzuma bija Amerikas Savienotās Valstis (14,14 miljoni), Indija (11,14 miljoni), Turcija (10,75 miljoni), Ēģipte (10 miljoni) un Itālija (6,88 miljoni tonnu). Gurķis «Lycopersicon esculentum» (latviski). Akadēmiskā terminu datubāze. Skatīts: 2011-07-26. «Pomidors». Tēzaurs. Skatīts: 2012. gada 20. maijā.[novecojusi saite] «Tomāti» (latviski). Alternatīvās medicīnas katalogs. Arhivēts no oriģināla, laiks: 2012-12-19. Skatīts: 2011-07-26. «FAOSTAT» (angliski). Skatīts: 2011-09-11. Vikikrātuvē par šo tēmu ir pieejami multivides faili. Skatīt: Tomāts. Krievijas Lielās enciklopēdijas raksts (krieviski) Encyclopædia of Life raksts (angliski) Enciklopēdijas Krugosvet raksts (krieviski)