Senais alu lācis jeb Deningera lācis (Ursus deningeri) ir lāču dzimtas (Ursidae) lāču ģints (Ursus) izmirusi suga. Senais alu lācis dzīvoja pleistocēnā pirms 700 000 gadiem, un pirms 300 000 gadiem tas bija attīstījies par Eiropas alu lāci (Ursus spelaeus). Senais alu lācis pamatā bija veģetārietis un alās pārlaida ziemu, guļot ziemas miegu. Diezgan bieži ziemas miega laikā lāči mira, cēloņi varēja būt dažādi. Gadsimtu laikā alās sakrājās liels skaits lāču kaulu un zobu. Kādreiz pastāvēja uzskats, ka senais alu lācis ir bijis gan Eiropas alu lāča, gan brūnā lāča (Urus arctos) priekštecis. Senā alu lāča galvaskausam veicot DNS analīzi, zinātnieki secinājuši, ka senais alu lācis ir cieši saistīts ar Eiropas alu lāci, bet nav bijis brūnā lāča priekštecis un tiem nav radniecisku saišu. Senā alu lāča ķermeņa garums bija apmēram 2,7 m, augstums skaustā 1,5 m, svars 250—350 kg. «Arhivēta kopija». Arhivēts no oriģināla, laiks: 2006. gada 17. jūnijā. Skatīts: 2006. gada 17. jūnijā. «Kents Cavern - Cave GeoPaleo». Arhivēts no oriģināla, laiks: 2009. gada 2. augustā. Skatīts: 2009. gada 14. augustā. BioOne Online Journals - ENDOCRANIAL MORPHOLOGY OF THE URSUS DENINGERI VON REICHENAU 1904 FROM THE SIMA DE LOS HUESOS (SIERRA DE ATAPUERCA) MIDDLE PLEISTOCENE SITE