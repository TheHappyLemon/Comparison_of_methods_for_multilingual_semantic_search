Fransisko Karloss "Frenks" Rubio (Francisco Carlos "Frank" Rubio; dzimis 1975. gada 11. decembrī) ir ASV kosmonauts, ASV Armijas pulkvežleitnants, helikoptera pilots, aviācijas ārsts. Fransisko Rubio piedzima 1975. gada 11. decembrī Losandželosā no Salvadoras nākušu vecāku ģimenē. Tēvs bija ķirurgs. Bērnībā Fransisko pirmos sešus dzīves gadus dzīvoja Salvadorā, pēc tam ģimene pārcēlās uz Maiami, Floridas štatā, kur viņš apmeklēja Maiami Sansetas vecāko vidusskolu. 1998. gadā Rubio ASV Militārajā akadēmijā ieguva bakalaura grādu starptautiskajās attiecībās. Pēc iestāšanās Armijā kā otrais leitnants Rubio kļuva par helikoptera UH-60 Blackhawk pilotu. Viņš bija bija 82. gaisa desanta divīzijas 2. bataljona A rotas grupas vadītājs, vēlāk 3. aviācijas pulka 2. bataljona A rotas komandieris. Rubio nolidoja vairāk nekā 1100 stundas, tostarp 600 kaujas stundas kaujas operāciju laikā Bosnijā, Irākā un Afganistānā. 2010. gadā Rubio ieguva medicīnas doktora grādu Veselības zinātņu vienoto pakalpojumu universitātē un pabeidza ģimenes medicīnas rezidentūru Fortbeningā. Viņš strādāja par klīnikas vadītāju un aviācijas ķirurgu Redstonas arsenālā. Laikā, kad viņš tika izvēlēts par astronauta kandidātu, Rubio bija 10. īpašo spēku grupas 3. bataljona ķirurgs Fortkarsonā. 2017. gada 7. jūnijā Fransisko Rubio tika uzņemts NASA astronautu 22. grupā. Augustā viņš Lindona Džonsona kosmosa centrā uzsāka vispārējās kosmosa apmācības kursu. 2020. gada 10. janvārī viņam piešķīra astronauta kvalifikāciju 2020. gada 9. decembrī tika paziņota Mēness ekspedīciju Artemis Team grupa, kurā bija iekļauts arī Rubio. 2022. gada 14. jūlijā Rubio oficiāli tika iekļauts kosmosa kuģa Sojuz MS-22 pamatapkalpē. Fransisko Rubio pirmais kosmiskais lidojums sākās 2022. gada 21. septembrī, esot kosmosa kuģa Sojuz MS-22 lidojuma inženierim. Starptautiskās kosmosa stacijas (SKS) 67., 68. un 69. ekspedīcijā viņš bija lidojuma inženieris. Tā kā decembrī Sojuz MS-22 tika konstatēta noplūde dzesēšanas sistēmā, apkalpes nodrošināšanai uz staciju 2023. gada februārī nosūtīja Sojuz MS-23, bet apkalpes uzturēšanās laiku pagarināja vēl par 6 mēnešiem. Uz zemes viņš atgriezās 27. septembrī kosmosa kuģī Sojuz MS-23. Šis lidojums ilga 370 dienas 21 stundas 23 minūtes. Vikikrātuvē par šo tēmu ir pieejami multivides faili. Skatīt: Fransisko Rubio. Biogrāfija Arhivēts 2022. gada 17. decembrī, Wayback Machine vietnē. NASA, (angliski) Biogrāfija astronaut.ru, (krieviski)