Kristofers Zeins Kāmans (Christopher Zane Kaman; dzimis 1982. gada 28. aprīlī Grandrapidsā, Mičiganas štatā, ASV) ir bijušais amerikāņu basketbolists, kas pārstāvēja Vācijas basketbola izlasi. Spēlēja centra pozīcijā. Pēdējā komanda, kurā spēlēja — NBA klubs Portlendas "Trail Blazers". 2003. gada NBA draftā viņu Losandželosas "Clippers" izraudzījās ar kopējo 6. kārtas numuru. "Clippers" sastāvā 2006. gadā kvalificējās NBA izslēgšanas spēlēm, savukārt otrreiz šādu panākumu klubam nav izdevies sasniegt. Debijas sezonā K. Kāmans piedalījās visās 82 spēlēs, taču individuāli veiksmīgākā spēlētājam bija 2009.—2010. gada sezona, kad vidēji spēlē tika gūti 18,5 punkti, un viņš saņēma iespēju piedalīties 2010. gada NBA Visu zvaigžņu spēlē. 2011. gada K. Kāmans kopā ar Elfaruku Aminu un Ēriku Gordonu tika aizmainīts uz Ņūorleānas "Hornets" pret Krisu Polu. 2012. gadā viņš kā brīvais aģents noslēdza līgumu ar Dalasas "Mavericks". "Mavericks" sastāvā aizvadīja vienu sezonu, nākamo sezonu aizvadīja Losandželosas "Lakers", bet kopš 2014. gada jūlija pārstāvēja Portlendas "Trail Blazers". Lai arī K. Kāmans ir dzimis ASV un nerunā vācu valodā, 2008. gadā viņš ieguva Vācijas pilsonību (viņa ģimenes saknes ir meklējamas Vācijā). Vācijas izlasē debitēja 2008. gadā, kad spēlēja Pekinas olimpiskajās spēlēs. NBA profils (angliski) Basketball Reference profils (angliski)