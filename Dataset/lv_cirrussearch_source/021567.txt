Harijs Pilsberijs (angļu: Harry Nelson Pillsbury; 1872. gada 5. decembris, Somervilla - 1906. gada 17. jūnijs, Filadelfija) bija ASV šahists, Pasaules šaha čempiona nosaukuma pretendents. Pilsberijs piedzima Masačūsetsas mazpilsētiņā Somervillā. 1894. gadā viņš pārcēlās uz Ņujorku, bet 1898. gadā uz Filadelfiju. 16 gadu vecumā iepazinās ar šahu. Divus gadus vēlāk Pilsberijs jau spēlēja stiprāk par vietējiem šahistiem, bet 1892. gada aprīlī viņš ar rezultātu 2:1 uzvarēja toreizējo Pasaules šaha čempionu Vilhelmu Steinicu, kurš deva savam jaunajam pretiniekam handikapā bandinieku. Pilsberija šahista spējas attīstījās ļoti strauji, un drīzumā viņam nebija līdzvērtīgu pretinieku Ņujorkas šahistu vidū. 1895. gadā Bruklinas šaha klubs sponsorēja Pilsberija ceļojumu uz Eiropu, kur notika Hastingsas tradicionālais šaha turnīrs. Turnīrs noslēdzās ar spožu jaunā amerikāņu šahista uzvaru, apsteidzot toreizējo Pasaules šaha čempionu Emanuelu Laskeru un tādus tālaika šaha milžus kā Vilhelms Steinics, Mihails Čigorins, Izidors Gunsbergs, Zīgberts Tarrašs, Karls Šlehters un Davids Janovskis. Nākamais Pilsberija turnīrs bija Sanktpēterburgas starptautiskais turnīrs 1895.-96. gadā, kurā piedalījās tikai četri spēlētāji (Laskers, Steinics, Pilsberijs un Čigorins), kas savā starpā spēlēja 6 apļu turnīru. Pēc pirmās turnīra puses Pilsberijs bija vadībā ar 6½ punktiem no 9, taču turnīra otrajā pusē viņš ieguva tikai 1½ punktu no 9 un palika trešajā vietā. Pēc Garija Kasparova domām Pilsberijam izšķirošs bija zaudējums 4. apļa partijā pret Laskeru, kas viņu psiholoģiski salauza. Iespējams, ka tieši Sanktpēterburgas turnīra sākumā Pilsberijs bija inficējies ar sifilisu. Pilsberijs iegājis šaha vēsturē arī kā lielisks spēlētājs neskatoties uz galdiņu. 1902. gadā Maskavā viņš uzstādīja rekordu, vienlaicīgi spēlējot ar 22 spēlētājiem (+17-1=4). Tā kā Pilsberijs slēpa savu slimību, tad tā graujoši ietekmēja viņa veselības stāvokli. Pasliktinājās arī viņa garīgais stāvoklis. Par spīti slimībai Pilsberijs 1897. gadā uzvarēja mačā par ASV šaha čempiona nosaukumu. Šo titulu viņš saglabāja līdz savai pāragrai nāvei Filadelfijas slimnīcā 1906. gadā. Pilsberijs ir apglabāts Redingas (Masačūsetsa) pilsētas kapsētā. Scottish champion wins Hastings Harry Nelson Pillsbury, the American tragedy U.S. Champions Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)