Amerikas grifi jeb Amerikas katartas (Cathartidae) ir katartveidīgo kārtas (Cathartiformes) dzimta, kas dzīvo Ziemeļamerikas un Dienvidamerikas mērenajās un tropu klimatiskajās zonās. Šīs dzimtas sugas ir liela izmēra maitēdāji ar raksturīgu planējošu lidojumu. Kopumā Amerikas grifu dzimtā ir 7 sugas, kas iedalītas 5 ģintīs. Izņemot katartas (Cathartes), visas ģintis ir monotipiskas (t.i. ģints sastāv tikai no vienas sugas). Amerikas grifus mēdz saukt arī par Jaunās pasaules maitas putniem. Konverģences rezultātā Amerikas grifi ir ieguvuši lielu līdzību ar Eirāzijas un Āfrikas grifiem, lai arī starp minētajām grupām nepastāv tuva radniecība. Abas grupas ieņem analoģisku ekoloģisko nišu. Amerikas grifi atšķirībā no Vecās pasaules grifiem barības atrašanai izmanto savu izcilo ožu. Amerikas grifi ir lieli plēsīgie maitas putni. Mazākā dzimtā ir mazā dzeltengalvas katarta (Cathartes burrovianus), kuras ķermeņa garums ir 58 cm, spārnu plētums 160 cm, svars 950 g. Lielākais ir Andu kondors (Vultur gryphus), kura ķermeņa garums ir 130 cm, spārnu plētums 3,2 m, svars 15 kg. Tas ir ne tikai pasaulē lielākais maitas putns, bet arī viens no lielākajiem lidojošiem putniem kopumā. Apspalvojums Amerikas grifiem parasti ir brūni-melns, bet spārnu apakšdaļā tas ir gaišs. Visām dzimtas sugām galva ir kaila, bez apspalvojuma. Dažām sugām āda ir košā krāsā. Andu un Kalifornijas kondoriem, kā arī karaliskajam grifam pie knābja pamatnes un uz pieres ir sekstveidīgi izaugumi. Pārējām sugām šādu izaugumu nav. Visām sugām ir lieli, plati spārni un stīva aste ar 12 stūresspalvām. Tas viss kopā nodrošina izcilu spēju plānēt, un Amerikas grifi ir labākie planētāji no visiem sauszemes putniem. Lai arī šiem putniem ir asi nagi, tomēr Amerikas grifu pirksti ir samērā vāji un nav piemēroti medījuma sagrābšanai. Arī knābis ir vājš, salīdzinot ar citu plēsīgo putnu knābjiem. Amerikas grifi parasti barojas ar jau fermentēties sākušu maitu, nevis svaigu miesu. Nāsu atveres ir bez starpsieniņas, līdz ar to, no sāniem skatoties, var redzēt cauri knābim. Tēviņi un mātītes Amerikas grifu lielākajai daļai sugu izskatās vienādi. Izņēmums ir Andu kondors. Amerikas grifi pamatā ir maitēdāji un barojas ar maitu, tādā veidā tie kļūst par dabiskajiem sanitāriem. Tomēr reizēm tie uzbrūk lielo zīdītāju tikko dzimušajiem mazuļiem, kā arī reizēm barojas ar citu putnu olām, augļiem un cilvēku atkritumiem. Vairākas šīs dzimtas sugas izceļas ar ļoti labi attīstītu ožu, kas kopumā nav raksturīgi putniem. Izņēmums ir Amerikas melnais grifs, Andu kondors, Kalifornijas kondors un karaliskais grifs, kuriem oža ir attīstīta vāji un barību tie atrod, izmantojot redzi. Tie bieži seko citiem maitu putniem, lai atrastu maitu. Amerikas grifu dzimtas sugas ligzdu nebūvē. Olas tiek dētas uz kailām klintīm. Atkarībā no sugas dējumā ir 1—3 olas, kas ir baltā vai gaiši-pelēcīgi zaļganā krāsā. Olas perē gan tēviņš, gan mātīte. Mazuļi izšķiļas nevarīgi, bet ar pūkām, vēlāk tiem uzaug otrā dūnu kārta. Vecāki mazuļus baro, barību atrijot. Pēc 2—3 mēnešiem jaunie putni sāk lidot. Amerikas grifu dzimta (Cathartidae (Lafresnaye, 1839)) ģints: Amerikas melnie grifi (Coragyps) Amerikas melnais grifs (Coragyps atratus (Bechstein, 1793)) ģints: Andu kondori (Vultur) Andu kondors (Vultur gryphus (Linnaeus, 1758)) ģints: Kalifornijas kondori (Gymnogyps) Kalifornijas kondors (Gymnogyps californianus (Shaw, 1797)) ģints: Karaliskie grifi (Sarcoramphus) Karaliskais grifs (Sarcoramphus papa (Linnaeus, 1758)) ģints: Katartas (Cathartes) Lielā dzeltengalvas katarta (Cathartes melambrotus (Wetmore, 1964)) Mazā dzeltengalvas katarta (Cathartes burrovianus (Cassin, 1845)) Tītaru grifs (Cathartes aura (Linnaeus, 1758)) Cathartidae classification «Lesser Yellow-headed Vulture». Arhivēts no oriģināla, laiks: 2013. gada 3. aprīlī. Skatīts: 2013. gada 25. janvārī. «Andean Condor». Arhivēts no oriģināla, laiks: 2013. gada 12. aprīlī. Skatīts: 2013. gada 25. janvārī. «ARKive: Andean condor (Vultur gryphus)». Arhivēts no oriģināla, laiks: 2013. gada 10. novembrī. Skatīts: 2013. gada 25. janvārī. Arhivēts 2013. gada 10. novembrī, Wayback Machine vietnē. Zim, Herbert Spencer; Robbins, Chandler S.; Bruun, Bertel (2001) Birds of North America: A Guide to Field Identification Golden Publishing. ISBN 1-58238-090-2 Ryser Fred A. & A. Ryser, Fred Jr. 1985: Birds of the Great Basin: A Natural History. University of Nevada Press. ISBN 0-87417-080-X p. 211 Krabbe, Niels & Fjeldså, Jon. 1990: Birds of the High Andes. Apollo Press ISBN 87-88757-16-1 p. 88 Allaby, Michael (1992). The Concise Oxford Dictionary of Zoology. Oxford: Oxford University Press ISBN 0-19-286093-3, p. 348 Kemp, Alan, and Ian Newton (2003): New World Vultures. In Christopher Perrins, ed., The Firefly Encyclopedia of Birds. Firefly Books. ISBN 1-55297-777-3. p. 146 Howell, Steve N.G., and Sophie Webb (1995). A Guide to the Birds of Mexico and Northern Central America. New York: Oxford University Press ISBN 0-19-854012-4, p. 174 Avise J. C., Nelson W. S., Sibley C. G. DNA sequence support for a close phylogenetic relationship between some storks and New World vultures // Proceedings of the National Academy of Sciences of the United States of America (PNAS). — 1994. — Vol. 91. — No. 11. — P. 5173—5177. — (Erratum: PNAS. — 1995. — Vol. 92. — No. 7. — P. 3076.) IBC: New World Vultures (Cathartidae) Arhivēts 2015. gada 1. janvārī, Wayback Machine vietnē. ADW: Cathartidae New World Vultures – Vultures and Condors