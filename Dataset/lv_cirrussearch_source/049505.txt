Balsīgs dentāls nazālais līdzskanis ir pietiekoši plaši izplatīts līdzskanis, tai skaitā latviešu valodas "n", kā arī somu, poļu, krievu un citās valodās. Starptautiskā fonētiskā alfabēta simbols dentālam nazālam līdzskanim ir [n̪], ekvivalentais X-SAMPA simbols ir n_d. Latviešu valodas skaņu /n/ definē kā nazālu dentālu līdzskani, bet ļoti bieži apzīmē ar alveolārā nazāla līdzskaņa simbolu [n]. Pretstatā, piemēram, krievu valodai, kurā "n" var būt gan dentāls, gan apikāls, gan alveolārs, gan lamināls, latviešu valodā "n" ir tikai dentāls un vienkāršības labad simbolu [n̪] aizstāj ar [n]. Dentāla nazāla līdzskaņa raksturojumi: Pēc artikulācijas veida tas ir slēdzenis; balss traktā tiek noslēgta gaisa plūsma. Pēc artikulācijas vietas tas ir dentāls līdzskanis; tiek artikulēts ar mēli pret zobiem, Pēc fonācijas tas ir balsīgs; artikulācijas laikā balss saites vibrē. Tas ir nazāls līdzskanis; gaiss plūst caur degunu. Tas ir centrāls līdzskanis; gaiss plūst pāri mēles vidum, nevis tās malām. Pēc gaisa plūsmas mehānisma tas ir ekspiratorisks; gaisa plūsma tiek virzīta uz āru ar plaušu palīdzību. Alveolārs nazāls līdzskanis