Antilopvāveres, antilopvāveru ģints (Ammospermophilus) ir viena no vāveru dzimtas (Sciuridae) ģintīm, kas apvieno 5 grauzēju sugas. Antilopvāveres sastopamas ASV un Meksikas ziemeļos. Tās apdzīvo tuksnešu un pustuksnešu biomu. Visas anilopvāveru sugas ārēji ir līdzīgas; tās ir 14—17 cm garas, astes garums 6—10 cm, svars 110—150 g. Astes ir nedaudz saplacinātas. Uz ķermeņa sāniem tām ir viena balta svītra, kas nekad nav uz sejas. Kažoki parasti ir plāni un asspalvaini. Apspalvojuma krāsa variē no gaišas smilšu brūnas krāsas līdz sarkanbrūnai. Antilopvāveres dzīvo pašraktās alās. Tās ir dienas dzīvnieki, pa ziemu, lai arī ir mazāk aktīvas nekā vasarā, tās ziemas guļā nedodas. Vasaras karstumā antilopvāveres dzesējās apēnotās vietās pieplokot pie zemes. Antilopvāveres barojas ar augu sēklām, saknēm un augļiem. Tās ēd arī kukaiņus un maitu. Kā visām vāverēm tām ir vaigu maisi, kuros tās pārnes barību un alā zem zemes veido barības rezerves. Antilopvāveres var ilgstoši nedzert ūdeni, uzņemot šķidrumu no augiem. Mazuļus antilopvāveres audzina alā zem zemes. Riesta laiks sākas ziemā un beidzas pavasarī. Grūsnības periods ilgst 30—35 dienas, parasti piedzimst 5—14 mazuļi. Daudzas jaunās antilopvāveres aiziet bojā pirmajā gadā. Dzīves garums ir nedaudz vairāk par 5 gadiem. Galvenie antilopvāveru ienaidnieki ir vanagi, pūces, koijoti, āpši, lapsas, lūši un čūskas. Antilopvāveru ģints (Ammospermophilus) Baltastes antilopvāvere (Ammospermophilus leucurus) Harisa antilopvāvere (Ammospermophilus harrisii) Meksikas antilopvāvere (Ammospermophilus insulari) Nelsona antilopvāvere (Ammospermophilus nelsoni) Teksasas antilopvāvere (Ammospermophilus interpres) Thorington, R. W. Jr. and R. S. Hoffman. 2005. Family Sciuridae. Pp. 754-818 in Mammal Species of the World a Taxonomic and Geographic Reference. D. E. Wilson and D. M. Reeder eds. Johns Hopkins University Press, Baltimore «Arhivēta kopija». Arhivēts no oriģināla, laiks: 2009. gada 25. aprīlī. Skatīts: 2009. gada 23. aprīlī. Arhivēts 2009. gada 25. aprīlī, Wayback Machine vietnē. antelope ground squirrel on Flickr - Photo Sharing! White-tailed Antelope Squirrel Harisa antilopvāvere Baltastes antilopvāvere Arhivēts 2008. gada 15. oktobrī, Wayback Machine vietnē. Nelsona antilopvāvere Arhivēts 2010. gada 13. februārī, Wayback Machine vietnē.