Kučuksu pils, arī: Kučuksu paviljons vai Gēksu paviljons, (turku valodā: Küçüksu Kasrı) atrodas Turcijā, Stambulas Bejkozas rajona Kučuksu mikrorajonā pie Bosfora jūras šauruma starp Āzijas cietoksni un Fatiha sultāna Mehmeda tiltu. Osmaņu impērijas sultāni izmantoja pili īsus brīžus, kad bija jāpiedalās izbraucienos vai medībās. Pils būvniecību pasūtīja sultāns Abdulmedžids I un šo pili projektēja armēņu arhitekti Garabets Amira Baljans ar dēlu Nigogajos Baljanu. Pils noformēta baroka stilā un tai ir divi stāvi. Pili pabeidza būvēt sultāna Mahmuda I valdīšanas laikā (1730—1754) viņa lielvezīrs Divittars Mehmeds pašā. To vēlāk turpināja lietot Selims III un Mahmuds II. Atšķirībā no citām pilīm, kuru dārzus ieskāva mūra sienas, šeit tika izbūvētas tikai metāla žogi ar vārtiem visās četrās zemes gabala pusēs. Pagrabā atradās virtuve, pieliekamais un apkalpojošā personāla istabas. Abi stāvi izbūvēti atbilstoši turku tradīcijām: četras istabas ēkas stūros un viena dzīvojamā telpa vidū. Ūdens pusē istabās ir divi kamīni katrā, bet pārējās istabās — pa vienam. Kamīnus izgatavoja no krāsaina marmora, kuru ieveda no Itālijas. Istabās esošās lustras izgatavotas Bohēmijā no kristāla. Visi aizkari, pārvalki, mēbeļu apšuvums un paklāji austi Herekes impēriskajā fabrikā. Visās telpās pie sienām izkārti vērtīgi mākslas darbi. Telpu iekšējā noformējuma izstrādāšanai bija nolīgts Vīnes operas skatuves mākslinieks Sehans. Sultāna Abdulaziza valdīšanas laikā ēkas fasāde tika smalkāk noformēta un atsevišķas būves dārzā tika nojauktas. Republikas pirmsākumos pili izmantoja dažādu valstu oficiālo viesu izmitināšanai. Pēc 1944. gada kapitālā remonta, Kučuksu pils ir atvērta tūristiem kā muzejs.