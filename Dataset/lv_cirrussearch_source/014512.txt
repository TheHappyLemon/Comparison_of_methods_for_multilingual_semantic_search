Apples and Oranges ir britu psihodēliskā roka grupas Pink Floyd trešais singls Lielbritānijā, ceturtais singls vispār un pēdējais singls, kura a-pusi sacerējis Sids Barets. Tematiski dziesma ir par meiteni, ko autors saticis lielveikalā. Šī ir viena no retajām grupas dziesmām, kura ir par mīlestību. Pink Floyd izpildīja šo dziesmu savā pirmajā viesošanās reizē kādā no amerikāņu televīzijas pārraidēm. Vēlāk, kad Baretu jau bija nomainījis Deivids Gilmors, grupa šai dziesmai augļu veikalā Beļģijā nofilmēja arī videoklipu. Lai gan skaņai tika izmantots oriģinālais studijas ieraksts ar Bareta solovokālu, videoklipā redzams, ka lūpas kustina Rodžers Voterss. Apples and Oranges bija pirmais grupas singls, kas neiekļuva Lielbritānijas pārdotāko dziesmu topos, tādēļ Pink Floyd Amerikas izdevēju kompānija Tower Records šī singla vietā izdeva Flaming/The Gnome. Rodžers Voterss singla sliktajos komerciālajos panākumos vainoja producentu Normenu Smitu: "Apples and Oranges iznīcināja producents. Tā bija sasodīti laba dziesma" Lai gan abas singla puses bija pieejamas arī Stereo versijā, singls tika izdots Mono, kas bija nekvalitatīvs; arī šis apstāklis bieži tiek vainots neveiksmē. Singla b-puses dziesmas Paintbox Stereo versija pirmo reizi tika izdota 1971. gada izlasē Relics, bet Apples and Oranges Stereo versija tapa pieejama tikai 1974. gadā. Sids Barets, dziesmu raksturojot, ir teicis: "Tā ir priecīga dziesma un tajā ir jūtami Ziemassvētki. Tā ir par meiteni, ko redzēju staigājam pa Ričmondu." Sids Barets - ģitāra un solovokāls Riks Raits - taustiņinstrumenti un bekvokāls Rodžers Voterss - basģitāra un bekvokāls Niks Meisons - bungas un perkusijas