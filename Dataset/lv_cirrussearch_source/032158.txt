Jamanasi prefektūra (japāņu: 山梨県) ir viena no Japānas prefektūrām, kas atrodas Čjūbu reģionā uz Honsju salas. Prefektūra robežojas ar Saitamas prefektūru ziemeļos, ar Tokijas prefektūru un ar Kanagavas prefektūru austrumos, ar Sidzuokas prefektūru dienvidos un ar Nagano prefektūru ziemeļrietumos. Prefektūras kopējā platība ir 4 465,38 km² un sīkāk sastāv no 28 pašvaldībām un 13 pilsētām. Galvaspilsēta un lielākā pilsēta ir Kofu. Pēc 2014. gada datiem prefektūrā dzīvo 845 022 iedzīvotāji. Tā ir trīsdesmit otrā lielākā Japānas prefektūra pēc platības un četrdesmit pirmā lielākā pēc iedzīvotāju skaita. Prefektūras ekonomika galvenokārt balstās uz tūrismu, kā arī juvielierizstrādājumu un robotikas ražošanu. Jamanasi prefektūra ir viens no populārākajiem Japānas tūrisma galamērķiem, jo tajā atrodas Japānas augstākā virsotne Fudzi, Fudzi pieci ezeri un tas atrodas blakus Japānas galvaspilsētai Tokijai. 27% no prefektūras teritorijas aizņem nacionālie parki, bet 78% teritorijas aizņem meži, kas to padara par vismežaināko Japānas prefektūru. Aptuveni 40% no visiem Japānā pudelēs pildītajiem ūdeņiem nāk no Jamanasi prefektūras. Vikikrātuvē par šo tēmu ir pieejami multivides faili. Skatīt: Jamanasi prefektūra. Encyclopædia Britannica raksts (angliski)