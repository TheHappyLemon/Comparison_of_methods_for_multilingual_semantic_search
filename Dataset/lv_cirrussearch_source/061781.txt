Džandzjakou (ķīniešu: 张家口 — Zhāngjiākǒu) ir pilsēta Ķīnas ziemeļos, Hebei provincē. Administratīvi veido prefektūras līmeņa municipalitāti ar vairāk kā 4,6 miljoniem iedzīvotāju, bet pašas Džandzjakou municipālajos rajonos dzīvo ap 2 miljonu cilvēku. Senākais urbānais centrs šajā apvidū izveidojies ap 2500. gadu p.m.ē. mūsdienu Džuolu pilsētiņas vietā 50 km uz dienvidaustrumiem no Džandzjakou. Mūsdienu pilsēta attīstījusies kā pierobežas garnizons pie Lielā Ķīnas mūra. Pilsētas ķīniešu valodas nosaukums nozīmē ‘Džanu dzimtas vārti’. Pilsēta līdz 20. gadsimta vidum Eiropā bija zināma arī kā Kalgana no mongoļu valodas Хаалган; Хаалга хот — ‘Vārti’. 1211. gadā šajā apvidū kaujā pie Jehulinas Čingishana 90 tūkstošu vīru karaspēks iznīcināja Dzjiņu impērijas 450 tūkstošu karotāju armiju. No 1571. gada Džandzjakou no militāra garnizona transformējās par nozīmīgu tirdzniecības centru. 1727. gadā tā bija nozīmīga tirdzniecības stacija Kjahtas tirdzniecības ceļā ar Krieviju. 1909. gadā pilsētu savienoja ar dzelzceļa līniju. 1937. gadā pilsētu okupēja Japānas karaspēks un Kalgana kļuva par autonomās Čananas provinces centru. 1960. gados Ķīnas—Krievijas saspīlējuma laikā Džandzjakou ieguva lielu stratēģisku nozīmi un tika dēvēta par «Pekinas ziemeļu vārtiem». 2022. gada ziemas olimpisko spēļu laikā pilsētā un apkārtnē norisinājās vairākas sacensību programmas, galvenokāt slēpošanas disciplīnas. Džandzjakou prefektūras līmeņa pilsēta administratrīvi iedalās sešos urbānajos rajonos (Qū), kas principā veido pašu Džandzjakou pilsētu (Cjaosji, Cjaoduna, Sjuaņhua, Sjahuajuaņa, Vaņcjuaņa un Čunli) un 10 apriņķos (Xiàn) — Džanbei, Kanbao, Gujuaņa, Šanji, Ju, Janjuaņa, Huaiaņa, Huailai, Džuolu un Čičena. http://report.hebei.com.cn/system/2021/05/19/100671706.shtml; Ķīnas Tautas Republikas Septītā nacionālā tautskaite. Vikikrātuvē par šo tēmu ir pieejami multivides faili. Skatīt: Džandzjakou. Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski)