Jans Ūlofs Andešons (zviedru: Jan Olof Andersson; dzimis 1962. gada 29. septembrī Halmstadē, Zviedrijā), vairāk pazīstams kā Janne Andešons (Janne Andersson), ir zviedru futbola treneris un bijušais futbolists. No 2016. līdz 2023. gadam bija Zviedrijas futbola izlases galvenais treneris. Spēlētāja karjeras laikā pārstāvēja dzimtās pilsētas Halmstades klubus Alets IK un IS Halmia, kas spēlēja Zviedrijas zemākajās līgās. Tieši Alets IK uzsāka trenera karjeru kā spēlējošais treneris. Vēlāk strādāja klubos Halmstads BK, Laholms FK un Örgryte IS. 2010. gada decembrī parakstīja līgumu ar IFK Norrköping, kļūstot par galveno treneri pirmajā sezonā pēc kluba atgriešanās Allsvenskan, Zviedrijas futbola augstākajā līgā. 2015. gada sezonā ar klubu uzvarēja Allsvenskan līgā, izcīnot pirmo Zviedrijas čempiona titulu karjerā galvenā trenera amatā. 2016. gada 7. aprīlī tika paziņots, ka Janne Andešons kļūs par Zviedrijas izlases galveno treneri pēc 2016. gada Eiropas čempionāta, pārņemot vadību no Ērika Hamrēna, kurš bija izlēmis neturpināt darbu šajā amatā. Viņa vadībā Zviedrijas izlase kvalificējās 2018. gada FIFA Pasaules kausam, kvalifikācijas izslēgšanas spēlēs pārspējot Itālijas izlasi. Finālturnīrā Andešons aizveda izlasi līdz ceturtdaļfinālam, kur tā piekāpās Anglijai. 2018.—2019. gada UEFA Nāciju līgā izcīnīja pirmo vietu B līgas grupā un iekļuva A līgā. 2020. gada Eiropas čempionātā izcīnīja pirmo vietu grupā, bet astotdaļfināla papildlaikā zaudēja Ukrainai. Turpinājumā Zviedrijas izlase Andešona vadībā piedzīvoja vairākas neveiksmes. Komanda nespēja kvalificēties 2022. gada FIFA Pasaules kausa finālturnīram. 2022.—2023. gada UEFA Nāciju līgā tā palika pēdējā vietā grupā, izkrītot uz C līgu. 2024. gada Eiropas čempionāta kvalifikācijas turnīrā izlase astoņās spēlēs izcīnīja tikai trīs uzvaras un nespēja iekļūt finālturnīrā, vienā no spēlēm zaudējot Azerbaidžānai ar 0:3. Pēc neveiksmīgā kvalifikācijas cikla Andešons darbu ar Zviedrijas izlasi pameta. Zviedrijas čempions (Allsvenskan): 2015 (kā galvenais treneris) «Janne Andersson tränar Norrköping» (zviedru). dn.se. 2010. gada 1. decembris. Skatīts: 2017. gada 2. februārī. «Janne: "Ett hedersuppdrag och utmaning"» (zviedru). svenskfotboll.se. 2016. gada 7. aprīlis. Skatīts: 2017. gada 2. februārī. «Azerbaidžāna sakauj Zviedriju, ungāri iegūst ceļazīmi uz EČ, 16 gadnieks Jamals iesit Kiprā». sportacentrs.com. 2023. gada 16. novembris. Skatīts: 2024. gada 29. janvārī. «Sweden’s men’s soccer team is slumping. Hope might come with a new coach and another Ibrahimovic». apnews.com (angļu). 2023. gada 22. oktobris. Skatīts: 2024. gada 29. janvārī. Vikikrātuvē par šo tēmu ir pieejami multivides faili. Skatīt: Janne Andešons. Munzüger Sport profils (vāciski) WorldFootball profils (angliski) Transfermarkt trenera profils (angliski)