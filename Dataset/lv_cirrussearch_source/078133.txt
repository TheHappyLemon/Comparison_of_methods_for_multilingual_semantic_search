Pāvests Celestīns IV (latīņu: Caelestinus IV, miris 1241. gada 10. novembrī) jeb Gotfrīds no Kastiļones (itāļu: Goffredo di Castiglione) bija Romas katoļu baznīcas pāvests, kas valdīja tikai 17 dienas un ievērojams tikai ar to, ka pirmo reizi tika ievēlēts kardinālu konklāvā. Bija Livonijas valsts nominālais valdnieks. Gotfrīds no Kastiļones bija lombardietis pēc izcelsmes, 1223.-1226. gadā viņš pildīja Milānas arhibīskapijas kanclera amatu. Kopš 1227. gada pildīja Romas San Marco katedrāles kardinālpriestera, no 1238. gada Sabīnas kardinālbīskapa pienākumus. 1241. gadā viņš tika ievēlēts par pāvestu kardinālu konklāvā, kas zīmīgi notika Romas Palatīna pakalnā Senās Romas impērijas celtņu drupās. Konklāvs ieilga sakarā ar pretrunām starp kardināliem, kas atbalstīja izlīgumu ar ķeizaru Frīdrihu II un tiem, kas bija pret to. Antisanitāro apstākļu dēļ viens kardināls nomira, bet vairāki nopietni saslima. Slimības un stresa novājinātais Celestīns IV mira pēc 17 dienām savā amatā, viņa pēctecis Inocents IV tika ievēlēts tikai 1243. gadā. Vikikrātuvē par šo tēmu ir pieejami multivides faili. Skatīt: Celestīns IV. Encyclopædia Britannica raksts (angliski) Katoļu enciklopēdijas raksts (angliski)