Prolīns (Pro, l -2-pirolidīnkarbonskābe, C5H9NO2) ir dzīvo organismu aminoskābe. Tā ir vienīgā aminoskābe, kurā alfa aminogrupa (šajā gadījumā - iminogrupa) atrodas heterociklā - pirolidīna gredzenā. Prolīns kristalizējas no etanola kā bezkrāsaini adatveidīgi kristāli. Ūdenī šķīst ļoti labi. Prolīns ir praktiski visu olbaltumvielu sastāvdaļa. Sevišķi daudz prolīna ir kolagēnā - saistaudu olbaltumvielā. Askorbīnskābes klātienē prolīns oksidējas par oksiprolīnu, kas dod kolagēna molekulām sevišķi noturīgu struktūru. Organismā prolīns sintezējas no glutamīnskābes.