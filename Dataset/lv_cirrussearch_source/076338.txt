Džens He (ķīniešu: 鄭和, piņjiņs: Zhèng Hé, dzimis 1371. gadā, miris 1433. gadā) bija Minu impērijas jūrasbraucējs, pētnieks, diplomāts, einuhs un flotes admirālis. Viņš laika posmā no 1405. gada līdz pat 1433. gadam vadīja vairākas izpētes ekspedīcijas uz Dienvidaustrumāziju, Dienvidāziju, Vidējiem Austrumiem un Austrumāfriku. Viņš guva plašu atbalstu no imperatora Junles. Džens He ir dzimis hueju etniskās grupas ģimenē 1371. gadā Juņnaņā. Kad piedzima, viņa vārds bija Ma He (馬和). Tikai vēlāk viņš ieguva plašāk zināmo vārdu. Dženam He bija četras māsas un viens vecāks brālis. 10 gadu vecumā Juņnaņā viņu sagūstīja Minu dinastijas karavīri. Viņš tika kastrēts un iesaukts armijā. Džens He strauji kāpa pa karjeras kāpnēm, sākumā kļūstot par virsnieku, bet 1404. gadā par imperatora Junles galveno einuhu. Nākamajos gados imperators Junle izvēlējās Dženu He, kā ekspedīciju vadītāju uz jaunām zemēm, lai palielinātu Minu dinastijas politisko ietekmi un dibinātu jaunus tirdzniecības sakarus. Pirmajā ceļojumā uz Dienvidaustrumāziju (1405—1407) Džens He vadīja 62 kuģus, kas bija piekrauti ar porcelānu, zīdu, dārgakmeņiem un citām dārgām precēm. Nākamajos ceļojumos viņa flote palielinājās līdz pat 100 kuģiem, no kuriem daži bija pat 150 metru gari. Viņš ceļoja uz Indiju, Šrilanku, Arābiju, Austrumāfriku un Ēģipti. 1424. gadā imperators Junle nomira, un Minu dinastija atkal sāka piekopt izolācijas politiku. Tomēr Džens He vēl devās septītajā ekspedīcijā (1431—1433), kuras laikā nomira. Strīdīga teorija apgalvo, ka 1420. gados Džens He atklāja Jauno pasauli, aptuveni 70 gadus pirms to izdarīja Kristofors Kolumbs. Vēl pastāv pieņēmumi, ka Džens He apkuģoja arī Labās Cerības ragu un nonāca Atlantijas okeānā. Džens He laika posmā no 1405. līdz 1433. gadam devās septiņās ekspedīcijās. Vikikrātuvē par šo tēmu ir pieejami multivides faili. Skatīt: Džens He. Encyclopædia Britannica raksts (angliski) Brockhaus Enzyklopädie raksts (vāciski) Encyclopædia Universalis raksts (franciski)