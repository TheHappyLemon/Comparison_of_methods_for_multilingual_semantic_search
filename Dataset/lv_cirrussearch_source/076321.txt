Taliban, arī Taleban (puštu: طالبان — teoloģijas studenti, kas piedalās dievkalpojumos, bet vēl nav mullas statusā) ir radikāla islāma fundamentālistu kustība Afganistānā un Pakistānā, kas radās 1994. gadā pēc Afganistānas kara (1979—1989) beigām. 1996. gadā Taliban izveidoja Afganistānas Islāma Emirātu un pasludināja Muhamedu Omāru par emīru. Pēc 11. septembra terora akta ASV sākās ASV un to sabiedroto iebrukums Afganistānā, kas beidzās ar Taliban valdības gāšanu. Pēc NATO spēku izvešanas atsākās Afganistānas pilsoņu karš, kurā talibiem 2021. gadā izdevās atgūt varu valstī. Kustības sākotnējais kodols bija 30 Kandahāras medreses studenti, kurus vadīja mulla Muhameds Omārs. Tiem pievienojās studenti no citām skolām (no tā radies nosaukums "studenti"), kā atšķirības zīmi izvēloties melnus turbānus un baltu apģērbu. Būdami izglītotāki un disciplinētāki, kā arī spējot būt pāri cilšu un klanu asinsradniecības saitēm, talibi visai īsā laikā uzvarēja "veco modžahedu" koalīciju pilsoņu karā un līdz 1996. gadam talibiem izdevās pakļaut lielāko daļu Afganistānas teritorijas un iegūt pietiekamu spēku, lai gāztu Rabani valdību un pārņemtu varu valstī. Pēc 11. septembra terora akta ASV sākās ASV iebrukums Afganistānā, kas beidzās ar Taleban valdības gāšanu. Dzīvi palikušie valdības locekļi evakuējās uz Pakistānu un uzskata sevi par likumīgo Afganistānas valdību emigrācijā. Taliban kontrolētajās teritorijās darbojas šariata normas. Aizliegta tēlotāja māksla, mūzika, azartspēles, televīzija, alkoholiskie dzērieni, narkotiku audzēšana, lietošana un tirdzniecība — viss, kas saskaņā ar reliģijas dogmām ir "grēcīgs" un noved cilvēkus no "pareizā" ceļa. Kustības pārstāvji uzstāj arī uz sieviešu izglītības aizliegšanu (aizliegts meitenēm, kas vecākas par desmit gadiem, turpināt mācīties) un tradicionālā dzīvesveida saglabāšanu. Par talibu uzbrukumu mērķiem kļūst skolas, ja tajās ir "rietumnieciska" mācību programma (tikai 2008. gada laikā viņu uzbrukumos cieta vairāk nekā 150 skolu Pakistānā). 2007. gada decembrī tika paziņots par vienotas Tehrik-e-"Taleban" Pakistan jeb Pakistānas Taliban kustību (kā paraugu ņemot Afganistānas talibu kustību) — pirms tam Pakistānas puštunu islāmistu vidū pastāvēja dažādas, bieži vien savstarpēji nesaistītas organizācijas. Ideoloģiski Pakistānas talibi, tāpat kā to ticības un tautas brāļi Afganistānā, pieder pie sunītu-salafītu radikālā islāma virziena. Par savu augstāko mērķi tie uzskata visas islāma kopienas jeb ummas apvienošanu vienotā kalifātā, kas tiktu pārvaldīts saskaņā ar šariāta likumiem. Augstākā "Taliban" pārvaldes struktūra ir četrdesmit cilvēku liela padome jeb Šura, kurā ir pārstāvji no visiem talibu kontrolētajiem reģioniem. Par Pakistānas "Taliban" spēku augstāko vadītāju tiek uzskatīts ietekmīgais kaujinieku komandieris Baitulla Mehsuds, kurš pastāvīgi uzturas Afganistānas pierobežā esošajā Dienvidvaziristānā un kura rīcībā ir aptuveni 20 000 kaujinieku. Ar viņu tiek saistīta liela daļa valstī notikušo pašnāvnieku spridzinātāju veikto teroraktu, tostarp arī opozīcijas līderes Bēnazīras Bhuto nogalināšana. Par otro cilvēku Pakistānas "Taliban" tiek dēvēts Ziemeļvaziristānu kontrolējošais Hafizs Gul Bahdurs. Pēc 2008. gada datiem organizācijas militārais spēks bija no 7000 līdz 11 000 vīru. 1994. gadā mulla Mohammads Omars redzējis zīmīgu sapni, kurā Dievs viņam devis pavēli „atbrīvot Afganistānu no slepkavu, krāpnieku un salašņu valdības”. Mulla sapulcēja ap sevi nelielu kaujinieku vienību, kas nosauc sevi par talibiem un sāka uzbrukumus narkotiku un ieroču karavānām. New York Times (22.11.01.) (angliski) Taliban attack four Pakistani schools (angliski) «Nils Jansons. Karš Pakistānā – cīņa par ietekmi visā reģionā. // Latvijas vēstnesis. 1. jūnijs (2009.)». Arhivēts no oriģināla, laiks: 2015. gada 1. maijā. Skatīts: 2010. gada 5. janvārī. 9/11 seven years later: U.S. 'safe,' South Asia in turmoil "There are now some 62,000 foreign soldiers in Afghanistan , including 34,000 U.S. troops, and some 150,000 Afghan security forces. They face an estimated 7,000 to 11,000 insurgents, according to U.S. commanders." (angliski) Vikikrātuvē par šo tēmu ir pieejami multivides faili. Skatīt: Taliban. Encyclopædia Britannica raksts (angliski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski) Taleban — LR Aizsardzības ministrijas definīcija[novecojusi saite] Kas ir Taliban (angliski) Taliban foto (angliski) Informācija par kustību (krieviski)