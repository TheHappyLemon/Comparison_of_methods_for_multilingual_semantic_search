Derons Kvints (angļu: Deron Quint; dzimis 1976. gada 12. martā) ir bijušais amerikāņu hokejists, aizsargs. Pēdējais klubs kurā spēlēja bija Vācijas hokeja līgas klubs HK Minhene. Pēc vairākām Rietumu hokeja līgas kluba Sietlas "Thunderbirds" rindās aizvadītām sezonām, profesionāļa karjeru viņš sāka 1995.—96. gada sezonā, tajā aizvadot 51 spēli NHL kluba Vinipegas "Jets" rindās. Jau nākamajā sezonā Kvints kopā ar "Jets" franšīzi pārcēlās uz Fīniksas "Coyotes". "Coyotes" sastāvā jaunais aizsargs gan nostiprinājās vien 1998.—99. gada sezonā, taču jau 1999.—2000. gada sezonā hokejists tika aizmainīts uz Ņūdžersijas "Devils" vienību. Nākamās divas sezonas viņš aizvadīja Kolumbusas "Blue Jackets" rindās, izceļoties ar lielāko spēles laiku komandā. 2002.—03. gada sezonu aizvadīja "Coyotes" sastāvā, taču tad sezonu spēlēja Čikāgas "Blackhawks" rindās. 2004.—05. gada NHL sezonas lokauta laikā spēlēja Itālijas hokeja līgas vienībā HC Bolzano. 2005.—06. gada sezonu uzsāka Šveices hokeja līgas vienībā Klotenes "Flyers", taču jau drīz pievienojās Vācijas hokeja līgas klubam Berlīnes "Eisbären". 2006.—07. gada sezonas ievadā aizvadīja piecas spēles Ņujorkas "Islanders" rindās, taču tad atgriezās "Eisbaren" sastāvā. 2006., 2008. un 2009. gadā Kvints kopā ar komandu izcīnīja Vācijas čempiona titulu, 2007.—08. gada sezonā bija arī visas līgas rezultatīvākais aizsargs. 2009.—10. gada sezonu Kvints aizvadīja KHL klubā Ņižņekamskas "Ņeftehimik", taču tad pievienojās Čeļabinskas "Traktor" rindām, 2012.—13. gada sezonā kopā ar klubu sasniedzot Gagarina kausa izcīņas finālu. 2010.—11. gada sezonā Kvints bija arī visas līgas labākais vārtu guvējs starp aizsargiem. 2015.—16. gada sezonā Kvints bija "Traktor" kapteinis. ASV hokeja izlases rindās spēlējis 2001. gada Pasaules čempionātā. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)