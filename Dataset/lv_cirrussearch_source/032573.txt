Babruiska (baltkrievu: Бабруйск), arī Bobruiska (krievu: Бобруйск), ir pilsēta Baltkrievijas centrālajā daļā, Mogiļevas apgabalā, pie Dņepras pietekas Bjarezinas (Berezinas). Babruiskas rajona centrs. Pilsētā atrodas liels riepu ražošanas uzņēmums «Belšina». Kijivas Krievzemes laikos tagadējās Babruiskas vietā bija neliela apmetne. Rakstos tā pirmoreiz minēta 1387. gadā kā Lietuvas lielkņazistes pierobežas pilsēta. Pēc Polijas dalīšanas 1792. gadā pilsēta nonāca Krievijas Impērijas teritorijā. 1810. gadā šeit sāka celt spēcīgu pierobežas cietoksni, 1812. gada kara laikā cietoksnis bija gandrīz pabeigts un tam izdevās četrus mēnešus izturēt franču armijas aplenkumu. 19. gadsimta beigās vairums pilsētas iedzīvotāju bija ebreji. Pēc Krievijas Impērijas ķeizara Aleksandra II noslepkavošanas pilsētā izcēlās ebreju grautiņi, tomēr ebreju pašaizsardzības vienības atsita uzbrukumus. 1902. gadā pilsēta gandrīz pilnīgi nodega ugunsgrēkā. Otrā pasaules kara laikā Babruisku nopostīja, holokaustā gandrīz pilnīgi iznīcināja pilsētas ebreju iedzīvotājus. Pēc kara šeit dzīvoja tikai apmēram trešdaļa no pirmskara iedzīvotājiem. 2009. gadā pēc etniskā sastāva vairums Babruiskas iedzīvotāju bija baltkrievi (83,06 %), krievi bija 13,22 %. Pēc 2019. gada tautskaites datiem baltkrievu īpatsvars bija 86,1%, krievu 8,1%, ukraiņu 1,69%, poļu 0,34%, bet ebreju 0,21%. Babruiska ir ķeizara Aleksandra II slepkavas Ignāta Hriņevicka (Ignacy Hryniewiecki/Игнатий Гриневицкий, 1855—1881), lodes grūdēja Andreja Mihņeviča (Андрэй Міхневіч, 1976), spiega Aleksandra Orlova (Александр Михайлович Орлов, 1895—1973) un rakstnieka Efraima Sevelas (Эфраим Севела, 1928—2010) dzimtā pilsēta. Babruiskas "Belšina" — pilsētas futbola klubs. Spartaka stadions (ietilpība: 3700). Vikikrātuvē par šo tēmu ir pieejami multivides faili. Skatīt: Babruiska. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Ebreju enciklopēdijas Austrumeiropā raksts (angliski) Q125194897.