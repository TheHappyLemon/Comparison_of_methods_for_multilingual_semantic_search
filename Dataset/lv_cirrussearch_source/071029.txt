Bastarda āboliņš (Trifolium hybridum) ir mainīga izskata augu suga āboliņu ģintī. Tā ir plaši sastopama Eirāzijā un Ziemeļamerikā. Latvijā sastopama visā valsts teritorijā, kur atsevišķi eksemplāri un dažāda lieluma grupas aug atklātos biotopos: pļavās, atmatās, ceļmalās, nezālienēs un aizaugušos uzbērumos. Bastarda āboliņš ir divgadīgs vai daudzgadīgs, 20—50 cm garš lakstaugs ar stāvu vai pacilu, vienkāršu vai nedaudz zarainu, kailu un ieapaļu stublāju. Parasti vienam augam ir daudz stublāju. Apakšējām lapām ir garš kātiņš, augšējām — īss, lapas ir trīslapiņu saliktas no plati eliptiskām lapiņām ar aptuveni 20 sāndzīslu pāriem. Lapiņas gals ir strups, mala sīkzobaina. Pielapes gari nosmailotas. Ziedi ieapaļās galviņās, ziedu daudz, ziedkopas kāts garš. Ziedkopas pa vienai lapas žāklē. Kauss kails, īss, zobiņi smaili. Vainags ir bāli sārts, pārziedot tumšāks, brūnsārts. «bastarda āboliņš - Trifolium hybridum L. - Augi - Latvijas daba». www.latvijasdaba.lv. Skatīts: 2024-01-25.