Tirozīns (Tyr, 2-amino-3-(4-hidroksilfenil)-propānskābe, β-p-oksifenilalanīns, C9H11NO3) ir dzīvo organismu aminoskābe. Tirozīns pieder pie aromātiskajām aminoskābēm un atšķiras no fenilalanīna tikai ar hidroksilgrupu pie benzola gredzena. Tirozīns kristalizējas no ūdens kā zīdaini, bezkrāsaini adatveida kristāli. Tirozīns ietilpst daudzu dabisko olbaltumvielu, tai skaitā fermentu, sastāvā. Organismā tirozīns sintezējas no fenilalanīna ar fermenta fenilalanīn-4-hidroksilāzes palīdzību. Parasti tirozīns pietiekamā daudzumā tiek uzņemts ar pārtiku, tādēļ šis process vairāk nepieciešams fenilalanīna pārpalikuma likvidēšanai. Ja fenilalanīn-4-hidroksilāze nav pietiekami aktīva, attīstās smaga slimība - fenilketonūrija. Tirozīns nepieciešams arī daudzu svarīgu bioloģiski aktīvu vielu (kateholamīnu - dofamīna, adrenalīna, noradrenalīna; pigmenta melanīna; vairogdziedzera hormonu) sintēzei.