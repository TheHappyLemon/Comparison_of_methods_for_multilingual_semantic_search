Verners Maksimiliāns Frīdrihs Cēge fon Manteifels (vācu: Werner Maximilian Friedrich Zoege von Manteuffel; 1857—1926) bija vācbaltiešu ķirurgs un Tērbatas Universitātes medicīnas profesors. Pirmais ieviesis sterilizētu operācijas gumijas cimdu lietošanu. Dzimis 1857. gada 13. jūlijā (1. jūlijā pēc VS) Mēri muižā (Määri mõis, vācu: Meyris) tagadējā Veike-Mārjas pagastā muižnieka Hermaņa Cēges fon Manteifeļa un viņa sievas Bertas, dzimušas Parrotas ģimenē. Mācījās Tallinas Domskolā (1867—1878). Studēja Tērbatas Universitātes Medicīnas fakultātē (1878—1885), 1886. gadā ieguva doktora grādu, bija Hospitālās ķirurģijas klīnikas asistents (1886) un uroloģijas docents (1889). 1897. gadā viņš ieteica ķirurģijā izmantot sterilizējamus gumijas cimdus. 1899. gadā Manteifeli ievēlēja par ārkārtas profesoru un viņš piedalījās Ķirurģijas enciklopēdijas (Enzyklopädie der Chirurgie, 1901—1903) veidošanā. Krievijas—Japānas kara laikā viņš kā ķirurģijas konsultants darbojās Sarkanā Krusta organizācijā, 1905. gadā Manteifeli ievēlēja par Tērbatas Universitātes ķirurģijas profesoru un arī Pirmā pasaules kara laikā viņš bija Sarkanā Krusta konsultants Krievijas Impērijas Rietumu frontē. Pēc pasaules kara beigām profesors Manteifels 1918. gada decembrī pārcēlās uz Tallinu un Igaunijas brīvības cīņu laikā no 1918. līdz 1920. gadam kā kara ārsts ģenerālmajora pakāpē strādāja Tallinas slimnīcā, apbalvots ar Igaunijas Brīvības krustu. Miris 1926. gada 14. martā Tallinā. 1913. gadā profesors Manteifels piedalījās gājēju tilta celtniecībā, kuru pēc viņa uzvārda iesauca par Velna tiltu (vācu: Teufelsbrücke, igauņu: Kuradisild). Werner Zoege von Manteuffel, 1857-1926, Professor der Chirurgie in Dorpat: ein Lebensbild in Briefen, Erinnerungen und Worten seiner Freunde und Schüler / zusammengefasst von Anna von Kügelgen. Reval: Kentmann, 1931 A. von Kügelgen: W. Zoege von Manteuffel. Ein Lebensbild. Schriften des Deutschen Auslandsdienst, Reihe 3, Bd. 4. Stuttgart, 1931. Vācu Dabaszinātnieku biedrība Leopoldina (1927) Werner Zoege von Manteuffel: Gummihandschuhe in der chirurgischen Praxis. In: Centralblatt für Chirurgie 24/20 (1897) 553-556.