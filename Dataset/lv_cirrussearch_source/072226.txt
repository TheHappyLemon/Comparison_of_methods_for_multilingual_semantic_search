Arvīds Mārtiņš Pētersons (dzimis 1913. gada 24. oktobrī Rīgā, miris 1985. gada 8. jūnijā Rīgā) bija latviešu bendija un vēlāk hokeja spēlētājs, Latvijas valsts komandas uzbrucējs. Pieckārtējais Latvijas meistars hokejā - ASK (1934-1936) un "Universitātes sports" komandu (1937, 1940) sastāvā. Latvijas hokeja izlases rindās Arvīds aizvadīja 29 spēles un piedalījās piecos Pasaules čempionātos, kā arī 1936. gada ziemas olimpiskajās spēlēs. Pasaules čempionātos kopā laukumā devies 18 spēlēs, guvis 8 vārtus. Pirmais PSRS sporta meistars hokejā no Latvijas. Trenēja LPSR sieviešu basketbola un volejbola izlases. Dzimis 1913. gadā Rīgā. Spēlēja bendiju un hokeju Rīgas "ASK", Rīgas "US" un Rīgas "Dinamo" komandās, Savas hokejista karjeras sākumā Arvīds spēlēja ASK, bet 1938. gadā viņš sāka studēt Latvijas Universitātes Mehānikas fakultātē, kļūstot par Rīgas "US" sportistu. 1936. gada olimpiskajās spēlēs hokejā viņš Latvijas komandas sastāvā ieguva 13./15. vietu. 1937. gadā Arvīds kļuva par Akadēmisko pasaules meistarsacīkšu uzvarētāju basketbolā, bet 1939. gadā – arī volejbolā. Pēc Latvijas okupācijas Pētersons bija Latvijas PSR čempions "Dinamo" sastāvā (1941), Latvijas meistars "Universitātes sports" sastāvā (1942). Pēc Otrā pasaules kara izcīnīja ceturto vietu PSRS čempionātā Rīgas "Dinamo" sastāvā (1947), pabeidza studijas Ļeņingradas Fiziskās kultūras institūtā. Strādāja par hokeja, basketbola un volejbola treneri. Vadīja volejbola treneru padomi (1948-1953), bija Latvijas PSR sieviešu volejbola izlases treneris (1946-1951), basketbolistu Dzidras Karamiševas un Helēnas Hehtas pirmais treneris. Bija Latvijas Valsts Fiziskās kultūras institūta docents. Miris 1985. gada 6. jūlijā Rīgā. LPSR Nopelniem bagātais treneris (1966) Arvīds Pētersons - Nacionālā enciklopēdija Ošiņš, Ivars (2006. gada 2. maijā). "Latvijas sporta zelta 100 - Arvīds Pētersons". Sporta Avīze (Rīga: SIA "Mediju nams") 539: 26.—27. lpp. ISSN 1691-0451. Olympedia profils (angliski) LOK profils Eliteprospects profils (angliski)