Azartspēles (no krievu: азартная игра, kas savukārt no franču: jeu de hasard — 'veiksmes spēle') ir jebkuras spēles uz naudu, kur to spēlētājiem ir iespēja iegūt laimestu. Bieži azartspēļu laimests vairāk ir atkarīgs no veiksmes, nekā no prasmēm. Populārākās azartspēles ir spēļu automāti, rulete, kā arī dažādas kāršu spēles, piemēram, pokers, acīte un citas. Azartspēļu pirmsākumi meklējami 200 gadus pirms mūsu ēras Senajā Ķīnā. Kā pirmās spēles tika atklātas loterijas. Un tieši Ķīnā 17.gs. vēra savas durvis pirmais zināmais kazino un sāka savu darbību sistēma, kas regulēja azartspēles. Attīstoties jaunajām tehnoloģijām un interaktīvajai pasaulei kļūstot arvien populārākai, radās liels pieprasījums pēc azartspēlēm internetā. 20. gadsimta beigās tika pieņemts akts, kurā tika noteikta kārtība, kā tiešsaistes azartspēlēm jādarbojas un ka tās var spēlēt tiešsaistes kazino. Tas veicināja interaktīvo azartspēļu attīstību, radot arvien jaunas spēles, drošības pakāpes, funkcionalitāti, kas vēl vairāk ieinteresēja spēlētājus. 2003. gadā azartspēles sasniedza jaunu popularitātes vilni, kad tika laistas klajā Live spēles, kur spēle notiek ar īstu dīleri. Daudzās valstīs kazino ir aizliegti, taču liegumi bieži vien neattiecas uz interneta azartspēlēm. Interneta kazino piedāvā spēles kā par naudu, tā arī bez maksas, kas ļauj izmēģināt dažādas spēles un atrast sev piemērotāko variantu, turklāt vēl gūstot iemaņas un pieredzi pašā spēlē. Bet tā kā pastāv daudz tiešsaistes kazino, katra no vietnēm sāk piedāvāt īpašus nosacījumus saviem klientiem, arvien jaunas azartspēles ar interesantiem sižetiem un košām animācijām, reģistrēšanās bonusus un daudzas citas ekstras, lai izceltos citu vidū. Azartspēles tiek iedalītas trīs galvenajās grupās: Galda azartspēles — kas tika ideāli pielāgotas interaktīvajai videi. Daudzi kazino piedāvā iespēju spēlēt galda azartspēles Live režīmā, spēlējot ar īstu dīleri un komunicējot ar citiem spēlētājiem. Spēļu automāti. Azartspēles, kas ietilpst šajā grupā, dēvē arī par slotiem. Šis veids, kas balstās uz veiksmes principu, ir ļoti pieprasīts kazino pasaulē. Loterijas. Ļoti populārs azartspēļu veids. Loterijās cilvēki piedalās, jo tas ir azartspēļu veids, kur ar samērā nelieliem ieguldījumiem var laimēt lielas summas. Ņemot vērā interneta vides iespēju novērtēt katras azartspēļu zāles nopelnus, nav iespējams precīzi noteikt, cik cilvēku spēlē tiešsaistes kazino. Taču ir skaidrs fakts, ka mūsdienu pasauli ir grūti iedomāties bez informācijas tehnoloģijām un aptuveni 26% interneta lietotāju[nepieciešama atsauce] aizraujas ar azartspēļu spēlēšanu tieši internetā. Dažādu azartspēļu dalībnieku skaita pieaugums būtiski ietekmē arī to attieksmi pret risku citās jomās, īpaši te var runāt par vērtspapīru tirgu. Spēlētāji apslāpē savus dabiskos risku novēršanas mehānismus un ieradums riskēt azartspēlēs pāriet arī uz akciju tirgu. Azartspēles Latvijā ir atļautas tikai Latvijā licenzētajos kazino un sporta likmju pieņemšanas punktos. Uz 2022. gada oktobri licenci azartspēļu organizēšanai saņēmuši 19 uzņēmumi (ieskaitot VAS Latvijas Loto, kas gan nav azartspēļu organizētājs). «Licencētie azartspēļu organizētāji | Izložu un azartspēļu uzraudzības inspekcijas». www.iaui.gov.lv (latviešu). Skatīts: 2022-10-03. Vikikrātuvē par šo tēmu ir pieejami multivides faili. Skatīt: Azartspēles. Encyclopædia Britannica raksts (angliski) Katoļu enciklopēdijas raksts (angliski)