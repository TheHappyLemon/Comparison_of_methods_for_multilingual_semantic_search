Sarkanpieres jakāns (Jacana jacana) ir viena no jakānu dzimtas (Jacanidae) bridējputnu sugām, kas pieder pie jakānu ģints (Jacana). Šajā ģintī ir vēl viena jakānu suga - dzeltenpieres jakāns (Jacana spinosa). Sarkanpieres jakāns dzīvo Dienvidamerikas tropu ūdenstilpēs, sākot ar Panamas ziemeļiem un beidzot ar Argentīnas dienvidiem, kā arī tuvējās salās: Trinidādā un Tobago. Putns ir plaši izplatīts un bieži sastopams. Sarkanpieres jakānam kā visām jakāniem ir garas kājas ar gariem pirkstiem un nagiem, kas ļauj tam pārvietoties pa peldošu ūdensaugu lapām. Ķermenis vidēji liels, apmēram 20 cm. Sarkanpieres jakānam uz pieres ir koši sarkana sekste, kas vizuāli pagarina knābja pamatni. Knābis ir ass, vidēji garš, dzeltens ar sarkanu pamatni. Jakāna apspalvojums ir kastaņbrūns, bet kakls, pleci, vēders melns, tādēļ daudzās valodās šo sugu sauc par melno jakānu. Spārnu lidspalvas ir dzeltenzaļā krāsā, bet to var redzēt tikai lidojumā, kad spārni ir izplesti. Kājas pelēkā krāsā. Sarkanpieres jakāni ir trokšņaini putni. Tie klaigā nepārtraukti gan lidojot, gan cīnoties, gan savstarpēji sasaucoties. Jakāns barojas ar kukaiņiem, gliemjiem, sīkām zivtiņām un ūdensaugu sēklām, jebko, ko var atrast uz un ap ūdensaugiem. Sarkanpieres jakāns ir lielisks peldētāja un nirējs. Tas ne tikai uzlasa visu, kas atrodams uz lapām, bet mēdz lapas apgriezt riņķī un pārmeklēt arī otru pusi. Sausās sezonas laikā jakāns uzturas mitru vietu tuvumā, brienot un pārmeklējot dubļus un dūņas. Lai arī apspalvojums tēviņiem un mātītēm ir vienāds, mātītes ir daudz lielākas par tēviņiem. Mātītēm ir dominantā loma jakānu attiecībās. Katrai mātītei ir sava teritorija, kura tiek aizsargāta no citām mātītēm. Cīņas var būt ļoti agresīvas. Savā teritorijā mātīte pārojas ar visiem tur dzīvojošiem tēviņiem. Tēviņš uz ūdens iekārto peldošu ligzdu, mātīte tajā iedēj 4 melni iesvītrotas, brūnas olas. Perēšanas rūpes uzņemas tēviņš, kā arī viņš aizsargā ligzdu no ienaidniekiem. Kamēr tēviņš perē olas, mātīte dodas pie nākamā tēviņa. Rūpes par cāļu audzināšanu mātītes neuzņemas. Ja olas vai cāļi kādam no tēviņiem aiziet bojā, mātīte ligzdā iedēj nākamās olas. Pēc statistikas datiem izdzīvo tikai 50% no visiem izperētajiem cāļiem. Tikko izšķīlies no olas, cālēns uzreiz spēj staigāt un meklēt barību. Ja kādu iemeslu dēļ mātīte iet bojā, viņas teritoriju pārņem jauna mātīte. Tādā gadījumā vecās mātītes cālēniem draud briesmas, jo tos var nogalināt jaunā teritorijas saimniece, kas nogalināto cāļu vietā tēviņam ligzdā izdēj jaunas olas. Tēvs par saviem cālēniem rūpējas 2 mēnešus, mācot meklēt barību uz lapām un zem lapām Kad cālēni paaugas, tie cāļa pūkas nomaina pret pieaugušu putnu spalvām, bet to apspalvojums ir atšķirīgs. Jaunie putni ir balti ar kastaņbrūnu muguru un galvas virspusi, tiem nav arī sarkanās sekstes. Sarkanpieres jakānam ir 6 pasugas: Jacana jacana hypomelaena — sastopams Panamā, Kolumbijā (apspalvojums pilnīgi melns, lidspalvas baltas); Jacana jacana intermedia — sastopams Venecuēlā; Jacana jacana jacana — nominālpasuga, visplašāk sastopama; Jacana jacana melanopygia — sastopams no Kolumbijas līdz Venecuēlai; Jacana jacana peruviana — sastopams Peru, Brazīlijā; Jacana jacana scapularis — sastopams Ekvadorā (apspalvojums kastaņbrūns ar melniem pleciem, lidspalvas baltas). Wattled Jacana (Jacana jacana) «Wattled Jacana in Suriname, Gallito de Laguna, Jacana noir, Jacanã». Arhivēts no oriģināla, laiks: 2008. gada 27. janvārī. Skatīts: 2009. gada 15. aprīlī. «Shedd Aquarium - Chicago». Arhivēts no oriģināla, laiks: 2014. gada 21. februārī. Skatīts: 2009. gada 15. aprīlī. Teksts " Wattled Jacanas " ignorēts «Wattled Jacana (Jacana jacana) | the Internet Bird Collection». Arhivēts no oriģināla, laiks: 2009. gada 31. decembrī. Skatīts: 2009. gada 15. aprīlī. Mangoverde: Wattled Jacana Jacana jacana Wattled Jacana (Jacana jacana) Arhivēts 2008. gada 5. decembrī, Wayback Machine vietnē. Wattled Jacana (Jacana jacana) in grass near Oxbow lake Birdway: Wattled Jacana