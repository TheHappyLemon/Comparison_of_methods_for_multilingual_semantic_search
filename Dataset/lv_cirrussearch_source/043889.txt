"Sauc mani savā vārdā" (angļu: Call Me by Your Name, itāļu: Chiamami col tuo nome) ir 2017. gada pusaudžu romantiskā drāmas filma. Filmas režisors ir Luka Gvadanjīno, scenārija autors — Džeimss Aivorijs. Filma balstīta uz tāda paša nosaukuma 2007. gada Andrē Asimana romāna motīviem un ir noslēguma daļa Gvadanjīno Desire triloģijai, pēc filmām "Es esmu mīlestība" (Io sono l’amore, 2009) un "Saules apžilbinātie" (A Bigger Splash, 2015). Filmas darbība norisinās 1983. gadā Ziemeļitālijā, kur izveidojas romantiskas attiecības starp 17 gadīgo Elio Perlmanu (Timotijs Šalame) un viņa tēva, profesora, 24 gadus veco studentu—asistentu Oliveru (Armijs Hammers). Pārējās lomas atveido Maikls Stalbergs, Amira Kazara, Estere Garela un Viktuāra Du Boisa. Filmas izstrāde sākās 2007. gadā, kad producenti Pīters Spīrs un Hauards Rosenmans ieguva tiesības uz Asimana romāna ekranizāciju. Džeimss Aivorijs sākotnēji bija paredzēts kā projekta režisors, bet beigās kļuva par scenārija autoru un līdzproducentu. Gvadajīno projektam pievienojās kā lokāciju konsultants un beigās kļuva par filmas režisoru un līdzproducentu. Filmas finansējums nāk no vairākām starptautiskām kompānijām, un filmēšana galvenokārt norisinājās 2016. gada maijā un jūnijā Itālijas pilsētā Kremā. Operators Seiombhu Mukdīproms filmu uzņēma uz 35 mm kinolentes. Filmas izplatīšanu pirms tās pasaules pirmizrādes 2017. gada 22. janvārī Sandensas Kinofestivālā uzņēmās kinokompānija Sony Pictures Classics. 2017. gada 24. novembrī ASV uzsāka ierobežotu filmas demonstrāciju, bet oficiālā ASV pirmizrāde norisinājās 2018. gada 19. janvārī. Filma saņēmusi vairākas balvas un nominācijas par aktierspēli, scenāriju, režiju un mūziku. Filma tika nominēta 90. Kinoakadēmijas balvai četrās nominācijās, tajā skaitā arī kā "Labākā filma", bet ieguva tikai balvu par "Labāko adaptēto scenāriju" (Džeimss Aivorijs). Tāpat Aivorijs ir saņēmis Critics' Choice Awards, Amerikas scenāristu ģildes un BAFTA kino balvas par scenārija adaptāciju. «Call Me by Your Name (2017)». British Board of Film Classification. Arhivēts no oriģināla, laiks: 2017. gada 7. novembris. Skatīts: 2017. gada 4. novembris. Tom Grater. «'Call Me By Your Name' director Luca Guadagnino: shooting on digital is 'laziness'». Screendaily, 2017. gada 11. oktobris. Arhivēts no oriģināla, laiks: 2017. gada 11. oktobris. Skatīts: 2017. gada 11. oktobris. «Call Me by Your Name (2017)». Box Office Mojo. Skatīts: 2018. gada 11. jūlijs. IMDb profils (angliski) AllMovie profils (angliski) Metacritic profils (angliski) Rotten Tomatoes profils (angliski)