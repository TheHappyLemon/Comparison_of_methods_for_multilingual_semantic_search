Homērs Džejs Simpsons (Homer Jay Simpson) ir izdomāts centrālais tēls animētā televīzijas seriālā "Simpsoni", kā arī Simpsonu ģimenes galva. Homērs strādā par drošības inspektoru Springfīldas atomelektrostacijā, 7G sektorā (saņem 25 000$ gadā), bet izmanto katru iespēju, lai aizietu no darba, lai iedzertu alu Mo tavernā. Viņam ir problēmas ar lieko svaru. Pēc rakstura Homērs Simpsons ir nedaudz lempīgs, savā rīcībā ļoti spontāns, bieži maina darba vietas, bet vienmēr beigās atgriežas pie darba Springfīldas atomreaktorā. Mīl sievu un bērnus, kaut arī bieži vien aizmirst ne tikai svarīgus datumus un notikumus, bet arī savas jaunākās meitas vārdu. Homērs ir 183 centimetrus garš. Horoskopa zīme — vērsis. Nav kreilis, tas ir parādīts sērijā I Married Marge. Homēra ģērbšanās stils ir diezgan vienkāršs — parasti viņš ir ietērpts baltā kreklā un zilās biksēs, darbā uzģērbj kaklasaiti, dažreiz vakaros staigā pa māju uzvilcis oranžu halātu un čības, kas izskatās pēc lāča ķepām, bet uz nakti parasti uzvelk zilu pidžamu. Sērijā She of Little Faith parādīts, ka Homērs lieto kontaktlēcas. Šo tēlu ir ierunājis Dens Kastellaneta, pirmoreiz Homērs Simpsons televīzijā parādījās 1987. gada 19. aprīlī "Treisijas Ulmenas šova" (The Tracey Ullman Show) īsfilmiņā Good Night ("Ar labu nakti"). Homēru izveidoja un tālāk attīstīja karikatūrists Mets Greinings. Viņš pirmoreiz Homēru uzzīmēja Džeimsa Bruksa ofisa foajē, kamēr gaidīja savu pieņemšanu. Greinings tika izsaukts pie viņa tādēļ, lai parunātu par viņa veidoto īsfilmiņu sēriju Life in Hell ("Dzīve ellē"), jo tai vajadzēja pēc viņu domām pievienot jaunus tēlus. Greinings vienu no šiem jaunajiem tēliem nosauca sava tēva, Homēra Greininga, vārdā, multiplikators īpaši izceļ to, ka izņemot vārdu, viņiem nekas nav kopīgs. Pēc diviem gadiem "Treisijas Ulmenas šovā", 1989. gada 17. decembrī, "Simpsoni" ar Homēru Simpsonu priekšgalā debitēja telekanālā Fox Broadcasting Company, kur tika rādītas sērijas par viņiem pašiem. Homērs Simpsons padarīja plaši atpazīstamu izsaucienu "D'oh!" (autors Dens Kastellaneta), kas 2001. gadā iekļauts Oksfordas angļu valodas vārdnīcā. Kā teicis pats Simpsonu radītājs, Mets Greinings, Homēra analogs ir personāžs no seriāla "Futurāma" Benders. Aprakstot viņu līdzību, Greinings sacīja: "Viņi abi ir pilnīgi nevainīgi. Abi grib to, kas viņiem trūkst." Homērs piedzima Springfīldā Monas un Ābrahama Simpsonu ģimenē, apmēram maija sākumā, pēc zodiaka zīmes — vērsis (tas pieminēts sērijā Treehouse of Horror XI). Sērijā Simpson and Delilah kā savu dzimšanas datumu viņš min 1955. gada 10. maiju, bet sērijā Duffless — 1956. gada 12. maiju. Par Homēra tēvu varēja būt arī Meisons Feirbenks, viņa mātes mīļākais, bet vēlāk veicot DNA testu, tika apstiprināts, ka tēvs ir Eibs (par to sīki ir izklāstīts sērijā Homer's Paternity Coot). Sērijā Guess Who's Coming to Criticize Dinner teikts, ka dienā, kad viņš piedzima, avīzē rakstīja, ka sievietei piedzimis sivēns. Viņš auga ģimenes fermā, piepilsētā. 1969. gadā kopā ar vecākiem Homērs pabija Vudstokas festivālā. 1960. gadu beigās viņa māte likumpārkāpumu dēļ devās bēgļu gaitās, un tēvs audzināja Homēru viens pats, nepievēršot dēlam pietiekami lielu uzmanību. Var teikt, ka puiša audzinātājs bija televizors. Tēvs deva viņam alu līdz dienai, kad viņš ar spēļu automašīnu ietriecās kokā, pēc kā Homērs un viņa draugs Bārnijs Gambls viens otram apsolīja vairāk nedzert. Vēl būdams mazs zēns viņš nometnē iepazinās ar savu nākamo sievu Mārdžu un pirmo reizi viņu noskūpstīja (The Way We Weren't). Bet nelaimīgas sagadīšanās dēļ, viņu attiecības beidzās: nometnē Homērs iekrita upē, un straume netīšām viņu aiznesa uz speciālo nometni resniem bērniem, kur viņu pieņēma par savējo un apsargāja. Bērnībā spēlējoties, Homērs iesūca sev degunā krāsainos zīmuļus, un viens zīmulis iesprūda viņa smadzenēs, kas padarīja Homēru tādu dumju (HOMR). Tāpat jāatzīmē, ka Homēram ir uzlikts "Simpsonu lāsts", vai "neveiksminieka gēns", kura dēļ visi Simpsonu dzimtas vīrieši noteiktā vecumā piedzīvo morālo, fizisko un dažreiz arī garīgo degradāciju. Homēra gadījumā tas notika vecumā no 12 līdz 15 gadiem. Spriežot pēc atzīmēm skolā, Bārtam tas jau ir sācies. Homērs jau no agras bērnības draudzējas ar Karlu Karlsonu, Leniju Leonardu, Bārniju Gamblu un Mo Sizlaku. Viņš mācījās Springfīldas sākumskolā, kur visi smējās par viņa sapni kļūt par bagātnieku. 12 gadu vecumā Homērs pārdzīvoja smagu traumu, ūdenskrātuvē nejauši uzejot līķi. Šo atgadījumu viņš atcerējās tikai pēc daudziem gadiem, pēc hipnozes seansa (šim atgadījumam veltīta sērija The Blunder Years). Vissvarīgākais notikums Homēra dzīvē bija atkārtotā satikšanās vecākajās klasēs ar Mārdžu (The Way We Was); viņi neatpazina viens otru, jo nometnē Mārdžas mati no ziliem bija pārtapuši brūni. Līdz tam viņš savu dzīvi pavadīja neko nedarot un piedzeroties, bet satiekot Mārdžu sodu istabā, mēģināja atstāt iespaidu uz Mārdžu. Viņš viņu nokaitināja, par to ka palūdza palīdzēt viņam Franču valodas stundās, kuras patiesībā viņam nebija vajadzīgas, un meitene veltīgi iztērēja laiku. Vecākajās skolas klasēs Homērs nodarbojās ar vingrošanu. Viņš piedalījās sacensībās, bet nevarēja uzvarēt, jo neguva morālo atbalstu no tēva puses. Pēc skolas Homērs izmēģināja vairākas nodarbes: viņš pārdeva kūtsmēslus, bija grandža grupas līderis, kuru pats bija izveidojis, strādāja pie sava tēva par uzraugu Lāzerteka zālē, zīmēja karikatūras uz nomirušiem cilvēkiem un televīzijas raidījumos no skatītāju zāles uzdeva jautājumus. Vēlāk viņš strādāja golfa laukumā (grieza dzirnavu spārnus, caur kuriem vajadzēja izsist bumbiņu, un darīja to pārāk ātri). Uz šī paša laukuma viņš kopā ar Mārdžu ieņēma savu pirmo bērnu, Bārtu. Viņi apprecējās nelielā kapelā pie kazino uz štata robežas, kāzas svinēja divatā tukšā kravas automašīnu stāvlaukumā, bet atlikušo nakti pavadīja dažādos dīvānos Mārdžas vecāku mājās (tas parādīts sērijā I Married Marge). Līdz Bārta piedzimšanai Homērs saprata, ka nespēs apgādāt ģimeni, un, piekusis no pastāvīgiem Petijas un Selmas, Mārdžas māsu, uzbrukumiem, aizgāja no mājām darba meklējumos. Pēc neveiksmīga mēģinājuma iekārtoties darbā Springfīldas AES, viņš strādāja meksikāņu ātro uzkodu ēstuvē, bet Mārdža skuma pēc viņa. Beigu beigās viņam sanāca atrast darbu, bet viņš tomēr dabūja pieticīgu amatu atomelektrostacijā. Kad Mārdža bija stāvoklī un gaidīja Lisu, par sava tēva naudu Homērs nopirka māju mūžzaļajā alejā. Pēc kāda laika viņam izdevās iekrāt pietiekoši daudz naudas, lai aizietu no AES un iekārtoties darbā boulingā, bet piedzima Megija, un lai varētu apgādāt ģimeni, Homērs atgriezās vecajā darba vietā. Sērijā Homer's Odyssey viņu paaugstina amatā, Homērs kļūst par drošības inspektoru. 1985.—1986. gados viņš izveidoja kvartetu The Be Sharps, kas ar daudz ko līdzinājās grupai "The Beatles" (Homer's Barbershop Quartet). Homērs bija solists un dziesmu autors, bez viņa grupā piedalījās Apū, Bārnijs un direktors Skiners. Grupa kļuva ļoti populāra un pat ieguva Grammy apbalvojumu. Pašreizējais Homēra vecums atšķiras, atkarībā no sērijas: kā minēts septītās un astotās sezonas komentāros, iesākumā seriāla veidotāji Homeru padarīja 34 gadus vecu, bet kļūstot vecāki, saprata, ka arī Homērs viņiem liekas vecāks. Tādā veidā, viņš sērijā Lisa the Beauty Queen ir 36 gadus vecs, sērijā The Homer They Fall 38 gadus vecs, bet sērijā Mypods and Boomsticks viņš to atklāti paziņoja, 39 gadi sērijā The Wizard of Evergreen Terrace un 40 gadi sērijā Springfield Up. 24 gadu vecumā Homēram ir kupli kastaņkrāsas mati, 30 gados viņam sāk iezīmēties plikpaurība, bet 32 gadu vecumā, viņam uz galvas palikuši tikai daži mati. Ka parādīts sērijā And Maggie Makes Three, Homērs sev izrāva daļu savus matus, kad uzzināja, ka Mārdža gaida kārtējo bērnu, un tādā veidā kļuva par plikpauri. Vēl viens Homēra plikpaurības iemesls varētu būt kara eksperiments, kuram viņš piekrita, lai vakars nebūtu jāpavada kopā ar Mārdžas māsām — Petiju un Selmu. Tad ārsts Homēru uzreiz brīdināja par trim iespējamiem līdzekļa blaknēm: plānprātību, plikpaurību un neauglību. Pēc desmit gadiem jūs būsiet resni, plikpauraini un ļauni, ar darbu bez izaugsmes iespējām un trim bērniem, kuri pārvērtīs jūsu dzīvi par elli zemes virsū... Bet tik un tā tas ir to vērts! — tā Homērs izsakās par ģimeni. Sērijā Springfield Up 24 gadus jaunais Homērs saka, ka nevēlās bērnus; katra nākamā Mārdžas grūtniecība kļūst viņam par pamatīgu pārbaudījumu, un kad, viņiem jau ir trīs bērni, Mārdžai atgriežoties no ārsta un paziņojot, ka viņa nav stāvoklī, Homērs no sirds priecājās. Neskatoties uz to, ģimene un bērni viņam ir ļoti svarīgi, un viņš bieži upurē savas intereses, lai padarītu savus tuviniekus laimīgus. Mārdža — Homēra "radnieciskā dvēsele" (El Viaje Misterioso de Nuestro Jomer (The Mysterious Voyage of Homer)); kaut arī viņi bieži strīdas, viņiem izdodas saglabāt laulību (pārsvarā pateicoties Mārdžas pacietībai). Homērs slepeni izšķīrās ar Mārdžu sērijā A Milhouse Divided un atkārtoti apprecējās ar viņu, lai sāktu visu no sākuma, jo pirmajā reizē kāzas bija lētas un bez svinībām. Amerikāņu ģimeņu pāriem ir "savas dziesmas" izvēles tradīcija, piemēram, dziesma, kuras laikā viņi pirmo reizi skūpstījušies. Šis termins bieži tiek izmantots amerikāņu mākslas filmās. Homēra un Mārdžas "sava dziesma" ir "The Carpenters" — Close to you. Bārta žņaugšanas skats ar izsaucienu: "Ak tu, mazais!" ir seriālam raksturīgais joks. Bārts bieži izjoko tēvu, kas parasti Homēru ļoti sadusmo. Vēl, Bārts tikpat kā nekad viņu nesauc par tēvu, vēršoties pie viņa, dažreiz pat ironiski, "Homēr!", kas arī izraisa viņa dusmas. Homērs bieži neizprot vecāko meitu un neatbalsta viņas aizraušanos un pārliecību, bet ļoti cenšas būt labs tēvs. Lai iekarotu meitas mīlestību, viņš nopirka viņai poniju (no kura viņa atteicās, kad uzzināja, ka Homērs pārguris strādā divos darbos, lai apmaksātu visus izdevumus), kā arī tēloja skolas propagandas Salamandras Drošības lomu un kandidēja uz Springfīldas mēra amatu. Vēl viņš nolīga privātdetektīvu, lai viņš izsekotu Lisu un sastādītu sarakstu ar visām Lisas brīvā laika interesēm. Beigās viņam nācās aizmukt, jo viņš nevarēja apmaksāt 1000$ rēķinu par privātdetektīva pakalpojumiem. Homērs visu laiku aizmirst, ka viņam ir trīs bērni, tāpat kā, viņš aizmirst jaunākās meitas vārdu. Tomēr sērijā And Maggie Makes Three parādīts, ka Homērs savā darba vietā izvietojis vairākas Megijas fotogrāfijas, lai atcerētos, kādēļ viņš tā cenšas. No trim Homēra bērniem tikai Megijai pirmais pateiktais vārds bija "tētis". Megija četras reizes ir glābusi tēva dzīvību: sērijā Hello Gutter, Hello Fadder viņa neļāva viņam noslīgt, Papa's Got a Brand New Badge ievainoja Springfildas mafijas biedrus, iztraucējot nošaut Homēru, vienā no 19. sezonas sērijām, Megija atbrīvoja tēvu no gūsta, kurā viņš nokļuva par autoevakuatora apkalpošanas robežu pārkāpšanu, kā arī viņa izglāba visu Simpsonu ģimeni no liela cilvēka modeļa sērijā Smart And Smarter. Viņa tēvs ir Ābrahams Simpsons, kurš piedalījās Otrajā pasaules karā un kopš tā laika ir ar to pārņemts, konservatīvi noskaņots pret hipijiem un daudziem brīvdomātājiem, savukārt Homēra māte — Mona Simpsone, hipiju meitene, kurai nozieguma dēļ Homēru viņa bērnībā bija jāpamet. Viņam ir arī pusbrālis — Herberts Povells , kurš ir parādījies divās sērijās. Homēram ir ļoti labas attiecības ar savu māti Monu; pēc viņas aiziešanas no ģimenes Eibs pavēstīja dēlam, ka viņa māte ir nomirusi, un no attāluma viņam parādīja eņģeļa izskata kapakmeni Springfīldas kapos, apgalvojot, ka zem tā atdusas Mona. Sērijā Mother Simpson Homērs noskaidro, ka tā patiesībā ir Volta Vitmena kapavieta, bet tad, pēc 27 gadu neredzēšanās, satiek savu māti. Homēram un Monai ir daudz kas kopīgs. Visticamāk, ka tieši no viņas, Homērs ir mantojis savu slaveno izsaucienu "D'oh!". Beigu titru laikā, Homērs stundām sēž uz automašīnas dzinēja pārsega uz skatās virzienā, kurā aizgāja viņa māte. Viņa ģimenē ir arī suns vārdā Ziemassvētku vecīša mazais palīgs un kaķis Sniedziņš. Homērs Simpsons ir ļoti kašķīgs kaimiņš, viņš saviem kaimiņiem, īpaši Flandersiem, parasti sagādā daudz neērtības ar savu uzvedību: skaļi klausās mūziku, kails iziet no mājas, rada materiālos zaudējumus. Seriāla pirmajās sērijās Simpsoniem kaimiņos dzīvoja Vinfīldu ģimene. Silvija Vinfīlde vairākas reizes sūdzējās Homēram par Ziemassvētku vecīša mazo palīgu, kurš peldējās viņas baseinā un skraidīja pa viņas pagalmu; viņa pārmeta Homēram, ka viņš nepieskata savu suni (Bart's Dog Gets an F). Sērijā New Kid on the Block Vinfīldu ģimene šausmīgās Homēra uzvedības dēļ nolemj pārcelties; kad viņi palūdz viņam uzvesties pieklājīgi, vismaz, kamēr māja tiks izrādīta iespējamiem pircējiem, viņš tīši atbaida dažus pircējus. Vēlāk Vinfīldu mājā ievācās Rūta Pauversa ar meitu Loru, ar viņām Homēram neradās domstarpības. Pēc Pauversu ģimenes pārcelšanās neviena ģimene ilgi neuzturas šajā mājā, tā visu laiku tiek tirgota. Pāri ceļam, pretī Simpsonu mājai ar numuru 742, atrodas liels un skaists mājoklis. Sērijā Two Bad Neighbors tur ievācās bijušais ASV prezidents Džordžs Bušs vecākais ar sievu Barbaru. Homēram viņš neiepatikās, jo Bušs piesaistīja sev visas Springfīldas iedzīvotāju uzmanību, un attiecības starp kaimiņiem saasinājās pat līdz kautiņiem un huligānismam. Pēc tam, kad Bušs aizbrauca no pilsētas, mājā ievācās Džeralds Fords, ar kuru Homēram izveidojās draudzīgas attiecības. Simpsoni un Flandersi ar lielām grūtībām rod kopīgu valodu, jo viņiem ir krasi atšķirīgi dzīves uzskati. Pirmā tikšanās ar Flandersiem bija Homēra jaunībā, kad viņš kopā ar Mārdžu randiņa laikā pastaigājās ārpus pilsētas un viņus aizvest piestāja tikko apprecējušies Neds un Moda Flandersi (Dangerous Curves, 20. sezonas 5. sērija). Neds un viņa draudzīgā attieksme uzreiz iepatikās Homēram, bet kad Flanderss, sev ierastajā manierē, sāka runāt divrindēs, Homērs iesaucās, vēršoties pie Mārdžas: "Viņš vēl arī rīmē! Šī ir pati laimīgākā diena!" Bet jau pirmās savstarpējās iepazīšanās dienas beigās, Homērs pasaka turpmāk bieži lietoto frāzi, kas vērsta pret Nedu: "Stulbais Flanderss!" Tas notiek pēc tā, kad Neds uzstāja uz to, ka Homēram un Mārdžai jāguļ atsevišķos viesnīcas numuriņos, jo viņi vēl nebija salaulājušies. Homēra un Neda raksturīga attiecību īpašība ir Homēra ieradums aizņemties no Neda dažādas lietas un neatdot tās atpakaļ. Vienā no sērijām Homērs netīšām kļūst par Modas bojāejas iemeslu, izsaucot uz sevi t-kreklu apšaudi. Neskatoties uz to, ka Homērs ārēji nav īpaši pievilcīgs, viņš patīk daudzām sievietēm: viņā ir iemīlējušās Lerlina Lempkina, Mindija Simonsa un Džūlija (sērijā Midnight Towboy); Lindsija Neigla un Kukija Kvana ir mēģinājušas pievērst sev Homēra uzmanību, universitātes skaistuma karaliene Debija Pinsena aicināja Homēru uz randiņu. Neskatoties uz visu to viņš ir uzticīgs savai sievai Mārdžai, ar kuru viņi iepazinās skolas pēcstundās. Mārdžu pirmo reizi atstāja pēc stundām par feministisku uzstāšanos un krūštura sadedzināšanu skolas priekšā. Homērs pastāvīgi tika atstāts pēc stundām, šoreiz par smēķēšanu tualetē kopā ar Bārniju Gamblu. Viņa labākie draugi meklējami Mo tavernā un arī viņam pašam ir problēmas ar alkoholismu. Labākie draugi ir Lenijs, Karls, Bārnijs un Mo, kurus jau pazīst kopš skolas laikiem, ar diviem no viņiem, Leniju un Karlu, strādā kopā vienā darba vietā. Homēru vispārīgi var uzskatīt par draudzīgu un runātīgu cilvēku, kurš dažkārt sava naivuma dēļ iegūst ienaidniekus. Kā parādīts sērijā The Great Louse Detective, Homēram ir diezgan daudz ienaidnieku. Ļoti lielu naidu pret viņu izjuta viņa kolēģis Frenks Graimss, kurš ieradās atomreaktorā kā jauns strādnieks, un Homēra lempīguma dēļ sajuka prātā un beigās gāja bojā nonākot kontaktā ar augstsprieguma vadiem. Frenks uzskatīja, ka Homērs nav pelnījis visu to, kas viņam ir, un Homēra nekompetenci var minēt kā Graimsa tiešo nāves cēloni. Viņā dēls, Frenks Graimss jaunākais, ir dažas reizes mēģinājis atriebt tēva nāvi, bet visas reizes viņš ir cietis neveiksmi. Homērs divreiz ir pabijis kosmosā (Deep Space Homerу un Homerazzi). Viņš ir Pulicera balvas laureāts, saņēmis "Grammy" balvu un speciālo Montgomerija Bērnsa prēmiju "par sasniegumiem pilnības jomā". Vēl viņš uzvarēja AES atraugāšanās sacīkstēs, armreslinga čempionātā un cīnījās par boksa čempiona nosaukumu ar Drederiku Tatumu. Kad Homērs strādāja pie Skorpio kunga, viņš kļuva par Džeimsa Bonda nogalināšanas iemeslu, jo neļāva viņam aizmukt. Divreiz mēģinājis veikt pašnāvību: sērijā Homer's Odyssey viņš taisījās nolekt no tilta, bet Hello Gutter, Hello Fadder noleca no debesskrāpja, bet viņu izglāba Oto, kas nodarbojās ar gumijlēkšanu no šīs ēkas. Citi svarīgi notikumi Homēra dzīvē: The Call of the Simpsons — Homēru kļūdas pēc noturēja par sniega cilvēku, un zinātnieki ilgi viņu pētīja, tā arī neizsecinot, kas viņš ir — cilvēks vai dzīvnieks. Simpson and Delilah — izaudzēja garus matus un ieguva paaugstinājumu amatā. Bart the Daredevil — divas reizes iekrita Springfīldas aizā. One Fish, Two Fish, Blowfish, Blue Fish — apēda indīgo fugu zivi un viņam bija jānomirst. Oh Brother, Where Art Thou? — atrada savu brāli Herbu un noveda viņu līdz bankrota robežai. Stark Raving Dad — nokļuva psihiatriskajā slimnīcā, kur iepazinās ar Leonu Kompovski. When Flanders Failed — palīdzēja Flandersam paglābties no izputēšanas. Homer Defined — netīšām paglāba Springfīldas AES no sprādziena. Flaming Moe's — izgudroja kokteili "Dedzinošais Homērs", kura recepti viņam nozaga Mo. Homer the Heretic — pārstāja apmeklēt baznīcu. Homer's Triple Bypass — pārcieta koronārās artērijas operāciju. Duffless — atmeta dzeršanu 30 dienās. Homer Goes to College — pēc Mongomerija Bērnsa pieprasījuma iestājās Springfīldas Universitātē. Homer Badman — tika apsūdzēts par seksuālu uzmākšanos bērnu auklei, bet ar dārznieka Villija palīdzību tika pierādīta viņa nevainība. Homer vs. Patty & Selma — ieguldīja visu savu naudu ķirbjos un zaudē to. Homerpalooza — kļuva par muzikālā festivāla "Halabuza" dalībnieku. That 90's show — izdomāja muzikālo novirzienu grandžs un kopā ar Leniju, Karlu un Lū izveidoja slavenu grupu "Sadgasm". See Homer Run — ieguva augstāko Springfīldas apbalvojumu — pilsētas elektronisko atslēgu par ļaužu glābšanu lielā autokatastrofā; kandidēja uz mēra amatu un gandrīz to ieguva, zaudēja, jo viņa "drošības salamandras" tērps pēc mazgāšanas sarāvās un saplīsa. Kill the alligator and run — veicot testu Homērs uzzināja, ka dzīvos tikai līdz 42 gadu vecumam. Homērs skujās ar "Gilette" ražojuma skuvekļiem. 14. sezonas 3. sērijā, noskujoties ar seno laiku skuvekli un iegūstot daudzus savainojumus, viņš teica: "Es vairs neesmu "Gilette" uzņēmuma ķīlnieks!" Homēra tēlu ierunājis itāļu izcelsmes amerikāņu aktieris Dens Kastellaneta, kurš ierunā arī citus Simpsonu seriāla tēlus, piemēram, vectēvu, Bārniju, klaunu Krastiju, mēru Kvimbiju, pārdevēju Gilu un citus tēlus. Kastellaneta bija "Treisijas Ulmenas šova" dalībnieks un jau iepriekš ierunāja dažādus tēlus kopā ar savu sievu Debu Lekastu. Balsis bija nepieciešamas Simpsonu seriālam, tādēļ veidotāji ekonomijas nolūkos lūdza Kastellanetam un Džūlijai Kevnerei ierunāt ne tikai Homēra un Mārdžas balsis, bet arī citu tēlus. Ar "Simpsonu" popularitātes palielināšanos Homērs kļuva par atpazīstamu tēlu un vairākas reizes iekļuvis dažādos reitingos: 2002. gadā žurnāls TV Guide ievietoja Homēru otrajā vietā starp 50 izcilākajiem multiplikāciju tēliem (viņš piekāpās tikai Blīkšķu Bannijam). 2005. gadā televīzijas tīkls "Bravo" ievietoja Homēru piektajā vietā simts izcilāko televīzijas varoņu sarakstā, kurā tika iekļauti tikai četri animācijas personāži (bez Homēra, tie bija Ēriks Kārtmans, kas ieņēma 19. vietu un Rokijs un Bulvinkls 54. vietā). 2001. gadā britu televīzijas kanāla Channel 4 skatītāji reitingā, kas ir analogs iepriekšējam, piešķīra Homēram pirmo vietu. 2003. gada 30. maijā Homērs tika atzīts par Kanādas pilsētas Vinipegas goda pilsoni, ar to tika atzīmēts tas fakts, ka šajā pilsētā ir piedzimis Homērs Greinings, Meta Greininga tēvs. Žurnāls "People" atzina Homēru par "desmitgades filozofu". 2008. gadā divas Homēra frāzes iekļuva pašu zināmāko frāžu un izteicienu izlasē: 1. "Jūs esat labi pacentušies un kaunpilni izgāzušies. Secinājums - nekad necensties!" 2. "Bērnu burvība ir tā, ka tu vari viņiem iemācīt neieredzēt, tās pašas lietas, kuras neieredzi pats. Bet audzina viņi paši sevi ar Interneta palīdzību." Homērs Simpsons ir piedalījies seriāla "Mana trakā ģimene" pilnmetrāžas sērijā. Epizodes pats sākums parodē "Kailā ieroča" cikla filmas. Stjū brauc ar velosipēdu un vienā mirklī no viņa sāk mukt Homērs, tieši tāpat kā no Mārdžas automašīnas. Pēc tam Pīters Grifins atverot durvis nogāž no kājām Homēru. Pīters paskatās uz leju un nosaka: "Kas pie velna?" Vēl Homērs Simpsons parādās seriāla "Mana trakā ģimene" septītās sezonas 9. sērijā ar savu kroņa izsaucienu "D’oh!" "Simpsoni" "Simpsonu filma" «The Simpsons Archive: Matt Groening Interview (February 1991)». Arhivēts no oriģināla, laiks: 2007. gada 20. septembrī. Skatīts: 2010. gada 14. februārī. It’s in the dictionary, d’oh! — BBC News, 2001. gada 14. jūnijs Dara Kinija - Intervija ar Metu Greiningu // "Афиша" no 2007. gada 6. aprīļa; 59.lpp. Stīvens Rasels - Homērs Simpsons // MAXIM, 2002. gada decembris «CNN.com - TV Guide's 50 greatest cartoon characters of all time - July 30, 2002». Arhivēts no oriģināla, laiks: 2005. gada 4. aprīlī. Skatīts: 2010. gada 20. februārī. «Arhivēta kopija». Arhivēts no oriģināla, laiks: 2007. gada 17. jūlijā. Skatīts: 2006. gada 11. novembrī. «Is Homer Simpson Canadian?». Arhivēts no oriģināla, laiks: 2003. gada 10. jūnijā. Skatīts: 2006. gada 10. decembrī. Oficiālā mājaslapa Internetā (angliski) Homēra citāti TheSimpsonsQuotes.com mājaslapā (angliski) Homēra dosjē snpp.com mājaslapā (angliski) Homēra Simpsona padomi (krieviski)