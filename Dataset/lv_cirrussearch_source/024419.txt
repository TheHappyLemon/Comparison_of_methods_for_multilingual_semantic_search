Angļi (angļu: Englishmen, senangļu: Englisc) ir tauta Apvienotajā Karalistē, Anglijas pamatiedzīvotāji. Kopējais skaits apmēram 48,5 miljoni. Angļi cēlušies no vairākām seno ģermāņu ciltīm (angliem, sakšiem, jitiem un frīziem), kas 5. gadsimtā šķērsoja Ziemeļjūru un apmetās Britānijā, kuru bija pametuši romieši. Viņi izspieda, iznīcināja un asimilēja senos iedzīvotājus — ķeltus (britus). 6. gadsimtā izveidojās pirmās valstis Britānijā. Cīnoties pret vikingiem, konsolidējās vienota anglosakšu etniskā identitāte. Pēc tam, kad 1066. gadā Angliju iekaroja normāņi, vairākus gadsimtus augstmaņi runāja franciski, bet tauta — angliski, līdz abi komponenti konsolidējās vienotā angļu tautā. 17. gadsimta Anglijas pilsoņu karš un sekojošā straujā valsts attīstība radīja Britu impēriju un masveida emigrāciju uz jaunajām kolonijām. Sajaucoties ar vietējiem iedzīvotājiem un iebraucējiem no citām valstīm, angļi kļuva par vairāku jaunu nāciju pamatveidotājiem (amerikāņi, anglokanādieši, austrālieši, jaunzēlandieši u.c.). Vikikrātuvē par šo tēmu ir pieejami multivides faili. Skatīt: Angļi. Krievijas Lielās enciklopēdijas raksts (krieviski)