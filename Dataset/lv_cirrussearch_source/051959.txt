Jānis Miņins (dzimis 1980. gada 15. augustā Kuldīgā) ir bijušais latviešu bobslejists — pilots, kurš nodarbojās ar šo sporta veidu kopš 1999. gada. 2008. gada Eiropas čempions četriniekos, kā arī 2009. gada Pasaules čempionāta bronzas medaļas ieguvējs. 2011. gadā izslēgts no Latvijas izlases. J. Miņins ir pievērsies arī politikai, ir bijis Kuldīgas domes deputāts (no Tautas partijas), kandidējis Saeimas vēlēšanās. 1999. gadā pievērsies bobslejam. Pasaules kausa posmos viņš startē kopš 2003. gada. Līdz tam piedalījās Eiropas kausā un dažādos junioru čempionātos. Pasaules junioru čempionātā 2003. gadā Sanktmoricā J. Miņina pilotētā ekipāža izcīnīja bronzas medaļu, bet 2004. gadā Kortīnā viņi izcīnīja zelta medaļas gan divnieku, gan četrinieku ekipāžām. Ar saviem rezultātiem J. Miņins izcīnīja iespēju 2003.—2004. gada sezonā Latvijai pieteikt trīs ekipāžas katrā sacīkstē, tomēr šī iespēja netika izmantota, jo domstarpību dēļ ar Latvijas bobsleja federāciju savu karjeru togad beidza tobrīdējais izlases līderis Sandis Prūsis un Latvijā vairs nebija trīs tik augsta līmeņa pilotu. Lai gan sākotnēji J. Miņins bija Latvijas otrās ekipāžas vadītājs, samērā drīz viņš izkonkurēja Gati Gūtu (beidza karjeru 2006. gadā pēc olimpiskajām spēlēm). 2006.—2007. gada sezonas četrinieku kopvērtējumā J. Miņins izcīnīja 4. vietu. 2008. gadā viņa vadītā ekipāža izcīnīja Eiropas čempiona titulu četriniekos, pie tam tā reizē bija arī J. Miņina pirmā uzvara Pasaules kausa posmā. Pēc nedēļas, Sanktmoricas trasē, viņš izcīnīja savu otro uzvaru pēc kārtas un sezonas noslēgumā ieņēma 3. vietu kopvērtējumā. Togad latviešu bobslejists laboja arī savu personīgo rekordu divnieku kopvērtējumā Pasaules kausā. 2008.—2009. un 2009.—2010. gada Pasaules kausa kopvērtējumā J. Miņins izcīnīja vēl augstāku vietu, paliekot otrais četrinieku ieskaitē. Pasaules čempionātos J. Miņins piedalās kopš 2004. gada. Četriniekos viņa labākais rezultāts ir bronzas medaļa 2009. gadā, bet divniekos — 7. vieta (2008. gadā). J. Miņins piedalījās 2006. gada Turīnas olimpiskajās spēlēs, izcīnot 6. vietu divniekos un 10. vietu četriniekos. J. Miņins ir arī pieckārtējs Latvijas čempions (2003, 2005, 2006, 2007, 2008). Pirms 2010. gada Vankūveras olimpisko spēļu sākuma J. Miņins pavadīja vairākas dienas slimnīcā Kalgari, bet jau Vankūverā viņam tika veikta apendicīta operācija. Pirmajā dienā pēc operācijas J. Miņins bija kritiskā stāvoklī, tomēr stāvoklis stabilizējās. Operācijas dēļ viņš izlaida divnieku sacensības, bet stūmēju traumu dēļ — arī četrinieku sacensības. Latvijas bobsleja federācija izlēma izlaist 2010.—2011. Pasaules kausa sezonas pirmos posmus Ziemeļamerikā, lai vairāk pievērstu uzmanību junioru komandas attīstībai, tā vietā startējot Eiropas kausa posmos, ko J. Miņins medijos nodēvēja par "sētas mačiem" un neatbilstošu pirmās ekipāžas līmenim. Viņš arī izlēma nedoties uz pēdējo izlases grafikā paredzēto Eiropas kausa posmu Altenbergā, lai labāk sagatavotos atlikušajiem pasaules kausa posmiem. Visbeidzot, 2011. gada 6. janvārī konflikts starp J. Miņinu un izlases treneri S. Prūsi nobrieda tiktāl, ka Latvijas bobsleja federācija izlēma izslēgt J. Miņinu no Latvijas komandas. J. Miņins vēlējās iegūt brīvlaišanas vēstuli no LBF, lai varētu pārstāvēt citu valsti (neoficiāli tikusi minēta Slovākija), tomēr tāda viņam netika dota. J. Miņins ir dzimis 1980. gada 15. augustā Kuldīgā. 2006. gada 12. jūlijā apprecējies ar Jeļenu Burcevu; viņiem ir meita. 2013. gadā šķīries no sievas. 2005. gada pašvaldību vēlēšanās J. Miņins tika ievēlēts par Kuldīgas pilsētas domes deputātu no Tautas partijas saraksta. 2009. gada Kuldīgas novada domes vēlēšanas vēlreiz kandidēja no TP saraksta, taču šoreiz netika ievēlēts. 2010. gadā notikušajās 10. Saeimas vēlēšanās kandidēja Kurzemes vēlēšanu apgabalā ar 12. numuru no apvienības "Par Labu Latviju!", kuras sastāvā ietilpa arī Tautas partija, bet netika ievēlēts. Saīsinājumi: OS — Olimpiskās spēles, PČ — Pasaules čempionāts, PK — Pasaules kauss, PJČ — Pasaules junioru čempionāts, V. — Vieta. «Miņins vairākas dienas pavadījis Kalgari slimnīcā». sportacentrs.com. 2010. gada 11. februārī. Skatīts: 2010. gada 13. februārī. Valdis Bērziņš. «Miņinam veikta apendicīta operācija». sportacentrs.com, 2010. gada 13. februārī. Skatīts: 2010. gada 13. februārī. Ingmārs Jurisons. «Miņina veselības stāvoklis uzlabojas». sportacentrs.com, 2010. gada 14. februārī. Skatīts: 2010. gada 14. februārī. «Miņinam nav gandarījuma par uzvaru 'sētas mačos' – Eiropas kausā». delfi.lv. 2010. gada 16. decembrī. Arhivēts no oriģināla, laiks: 2010. gada 22. decembrī. Skatīts: 2011. gada 6. janvārī. «Pēc konflikta bobslejists Miņins atceļ dalību šāgada sacensībās». delfi.lv. 2011. gada 6. janvārī. Arhivēts no oriģināla, laiks: 2011. gada 7. janvārī. Skatīts: 2011. gada 6. janvārī. Miņins: "Kā sportists esmu iznīcināts" Sportacentrs.com «Ar bobu iebrauc laulības ostā». Kurzemnieks. 2006.07.12. Vikikrātuvē par šo tēmu ir pieejami multivides faili. Skatīt: Jānis Miņins. Olympedia profils (angliski) LOK profils IBSF profils (angliski) Apollo.lv profils