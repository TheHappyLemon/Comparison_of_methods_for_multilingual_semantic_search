Džordžs Koltanovskis (angļu: George Koltanowski; 1903. gada 17. septembris Antverpene — 2000. gada 5. februāris Sanfrancisko) bija Beļģijas un ASV starptautiskais lielmeistars šahā (1988). Šahu iemācījies spēlēt 14 gadu vecumā. Laika posmā no Pirmā pasaules kara beigām līdz Otrā pasaules kara sākumam bijis viens no labākajiem Beļģijas šahistiem. Četras reizes uzvarējis Beļģijas šaha čempionātos (1923, 1927, 1930, 1936). 1932. gadā uzvarējis starptautiskajā šaha turnīrā Antverpenē, apsteidzot Salo Floru. 1934. gadā starptautiskajā šaha turnīrā Barselonā dalījis pirmo vietu ar Saveliju Tartakoveru un Andoru Lilientālu, bet gadu vēlāk turpat dalījis pirmo vietu ar Salo Floru. Kļuvis pazīstams ar saviem "aklajiem" simultānspēles seansiem. 1930. gadā Antverpenē uzstādījis tā laika pasaules rekordu, kad spēlējis, neskatoties uz galdiņu, ar 30 dalībniekiem (+20, =10). 1937. gadā Edinburgā pārspējis šo savu rekordu, spēlējot, neskatoties uz galdiņu, ar 34 dalībniekiem (+24, =10). Sākoties Otrajam pasaules karam, bijis spiests doties emigrācijā. Nonācis Sanfrancisko, kur apmeties uz dzīvi un kļuvis par laikraksta San Francisco Chronicle šaha nodaļas vadītāju. Savas šaha žurnālista karjeras 52 gados publicējis vairāk nekā 19 tūkstošus rakstu, kā arī daudzas grāmatas par šahu, no kurām populārākā ir bijusi šaha atklātnei veltītais pētījums — "Kolles sistēma" (angļu: Colle System). Sastādījis arī vairākas šaha kompozīcijas, kurās izmantojis savu praktiskās spēles pieredzi. Pārstāvējis Beļģijas un ASV komandas lielākajos komandu šaha turnīros: Pasaules šaha olimpiādēs piedalījies 3 reizes (1927-1928, 1952). Komandu un individuālajā vērtējumā izcīnījis 2 sudraba (1972) medaļas; neoficiālajā Pasaules šaha olimpiādē piedalījies 1924. gadā. Par sasniegtajiem rezultātiem turnīros pirms Otrā pasaules kara FIDE 1950. gadā Koltanovskim kā vienam no pirmajiem piešķīrusi starptautiskā meistara (IM), bet 1988. gadā - starptautiskā lielmeistara (GM) goda nosaukumu. 1960. gadā kļuvis par FIDE starptautisko arbitru. Bijis ASV šaha federācijas prezidents (1975—1978). «Belgische Kampioenen & Bondskampioenen». Arhivēts no oriģināla, laiks: 2016. gada 3. martā. Skatīts: 2016. gada 30. augustā. OlimpBase :: Men's Chess Olympiads :: George Koltanowski OlimpBase :: unofficial Chess Olympiads :: George Koltanowski Džordžs Koltanovskis šahista profils vietnē chessgames.com Džordžs Koltanovskis šahista profils vietnē 365chess.com Džordžs Koltanovskis šahista kompozīcijas vietnē "Chess Problem Database Server"