Anna Hola (angļu: Anna Hall; dzimusi 2001. gada 23. martā Denverā) ir amerikāņu vieglatlēte, startē daudzcīņas sacensībās. Viņa ir 2023. gada Pasaules čempionāta sudraba medaļniece un 2022. gada Pasaules čempionāta bronzas medaļas ieguvēja septiņcīņā, Ziemeļamerikas rekordiste pieccīņā telpās. Savu pirmo starptautisko čempionātu pieredzi guva 2018. gadā, kad Pasaules U-20 čempionātā Tamperē ar 5655 punktiem septiņcīņā ieņēma devīto vietu. Nākamajā gadā viņa uzvarēja Panamerikas U-20 čempionātā Sanhosē, Kostarikā, iegūstot 5847 punktus. Pēc tam sāka studijas Džordžijas Universitātē. Pēc diviem gadiem viņa pārcēlās uz Floridas Universitāti Geinsvilā un 2022. gadā kļuva par NCAA čempioni septiņcīņā, tajā pašā gadā uzvarēja arī pieccīņā telpās. 2022. gada Pasaules čempionātā izcīnīja bronzas medaļu. 2023. gada 16. februārī ASV čempionātā telpās Albukerkē Hola laboja Ziemeļamerikas rekordu pieccīņā, iegūstot 5004 punktus. Viņa kļuva par trešo sievieti vēsturē, kas sasniegusi 5000 vai vairāk punktu, un tobrīd pakāpās uz otro vietu pasaules visu laiku rezultātu sarakstā, piekāpjoties tikai Natālijas Dobrinskas pasaules rekordam. 2023. gada 28. maijā uzvarēja prestižajās Hypo-Meeting sacensībās Gecisā, Austrijā, sasniedzot personisko rekordu — 6988 punktus. 2023. gada Pasaules čempionātā Budapeštā izcīnīja sudraba medaļu. «Hobbs and Hall go No.2 all time at US Indoor Championships in Albuquerque». worldathletics.org (angļu). 2023. gada 19. februārī. Skatīts: 2023. gada 19. augustā. «Hall scores 6988 to win Götzis heptathlon, LePage takes decathlon». worldathletics.org (angļu). 2023. gada 28. maijā. Skatīts: 2023. gada 19. augustā. Vikikrātuvē par šo tēmu ir pieejami multivides faili. Skatīt: Anna Hola. The Sport.org profils (angliski) IAAF profils (angliski)