Šis raksts ir par upi. Par citām jēdziena Aiviekste nozīmēm skatīt nozīmju atdalīšanas lapu. Aiviekste ir upe Latvijā, pēc baseina lielākā Daugavas pieteka. Aiviekste ir 14. garākā Latvijas upe. Tradicionāli tiek uzskatīts, ka Aiviekste atdala Vidzemi no Latgales, kaut arī vēsturiski Vidzemes un Vitebskas guberņas robeža negāja precīzi pa Aiviekstes upi. Upes garums ir 114 kilometri, baseina platība — 9160 km2, kopējais kritums 26,9 m. Iztek no Lubāna ezera, savāc galvenokārt Austrumlatvijas zemienes ūdeņus. 25% no Aiviekstes baseina platības klāj meži, 15% — purvi. Baseinā daudz slapju pļavu, lieli purvu masīvi (tai skaitā Peikstuļnīcas-Salas, Taunaga-Strūžānu, Balto klānu, Lielais Peisa, Olgas). Daudzie purvi un Lubāna ezers mīkstina pavasara palus, aizturot daļu ūdens līdz jūlija beigām. Aiviekste iztek no Lubāna ezera ziemeļu gala, kur met plašu pusloku un tad pagriežas dienvidrietumu virzienā. Šajā posmā ir vismazākais kritums, turklāt te Aiviekste uzņem lielākās pietekas Pededzi, Balupi un Iču. Tālāk tek iztaisnota un padziļināta 83 km garumā. Meirānu kanāls pievada Lubāna ezera agrāko pieteku Malmutas un Lisiņas ūdeņus. Lejasgalā Aiviekste tek pa viegli viļņotu apvidu. Te upē ir vairākas salas, sēkļi un aptuveni 15 akmeņainas krāces. Uz vienas no šo salu grupām ir uzcelta Aiviekstes HES — viena no lielākajām mazo upju spēkstacijām Latvijā. Pēc Pļaviņu HES izbūves Aiviekstes lejasgalu appludina ūdenskrātuve. Iča, Piestiņa, Pededze (6. garākā upe Latvijā, garāka par pašu Aivieksti), Liede, Kuja, Svētupe, Arona, Veseta. Zvidze, Isliena. Abaine Aiviekste ir ļoti bagāta ar zivīm (ālanti, plauži, zuši, līdakas, raudas, asari, ruduļi, retāk sami). Upes krastos atrodas Lubāna, Meirāni, Saikava, Ļaudona, Aiviekste, Krievciems, bet pie ietekas Daugavā — daļa Pļaviņu (Gostiņi). Latvijas daba. 1. sējums. Rīga : Preses nams. 1994. 27. lpp. Latvijas PSR mazā enciklopēdija. 1. sējums. Rīga : Izdevniecība "Zinātne".  39. lpp. LĢIA datubāze