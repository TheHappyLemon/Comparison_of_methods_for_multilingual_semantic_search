Ķīlnieku krīze Luckā bija terorisma akts ar ķīlnieku sagrābšanu Luckā, Ukrainā. Notika 2020. gada 21. jūlijā. Pirms autobusa sagrābšanas terorists publicēja savos sociālajos tīklos ziņu, kurā pauda neapmierinātību ar Ukrainā pastāvošo varas sistēmu. 2020. gada 21. jūlijā pēc pulksten 9 no rīta bruņots vīrietis sagrāba БАЗ А079 modeļa autobusu, kas brauca maršrutā Krasņilovka—Lucka—Berestečko, autobusā atradās 12 cilvēki un vadītājs. Pulksten 9:22 terorists piezvanīja tiesībsargiem, nodēvējot sevi par Maksimu Plohoju, ar viņu tika uzsāktas pārrunas. Ap pulksten 9:40 tika noskaidrota noziedznieka identitāte, ķīlnieku sagrābējs bija 1975. gadā dzimušais Ukrainas pilsonis Maksims Krivošs, kurš divreiz tika tiesāts par bandītismu, izspiešanu un krāpniecību un vairākus gadus pavadījis cietumā. Ap 16 vakarā Krivošs savā Twitter kontā apsveica visus "pret-sistēmas dienā" un pasludināja valsti par galveno teroristisko organizāciju, pieprasot reliģisko konfesiju līderiem, ministriem, tiesnešiem, prokuroriem un parlamentāriešiem līdz pusnaktij augšupielādēt video YouTube tīmekļa vietnē, kuros tie atzītu, ka esot legalizēti teroristi. Pēc astoņiem vakara Ukrainas iekšlietu ministrs Arsēnijs Avakovs paziņoja, ka Harkivā aizturēts 43 gadus vecs Krivoša darījuma partneris; pie viņa atrada šaujamieročus, munīciju un spridzekli. Ap pulksten 20:15 specdienesti izstrādāja plānu autobusa ātrai ieņemšanai, bet pirms plāna apstiprināšanas Ukrainas prezidents Volodimirs Zelenskis sazinājās ar Krivošu, uzklausot viņa prasības. Telefona saruna ilga no 5 līdz 7 minūtēm, pēc tās izdevās vienoties par triju ķīlnieku atbrīvošanu. Pulksten 20:38 tika atbrīvoti vīrietis gados, pusaudzis un grūtniece. Pēc tam Zelenskis izpildīja Krivoša prasību un publicēja video, kurā aicina visus noskatīties filmu "Zemieši" (Earthlings), vēlāk Zelenskis izdzēsa video no sava Facebook konta. Ap pulksten 22.05 uzbrucējs pameta autobusu ar sānis paceltām rokām un viņu aizturēja policijas darbinieki. «"Мы говорили 7-10 минут": Зеленский рассказал детали общения с луцким террористо». pravda.com. Skatīts: 2020. gada 24. jūlijā. «Soli pa solim: Kā norisinājās ķīlnieku krīze Luckā». DELFI. «Luckā autobusā sagrābtā ķīlniece paspējusi piezvanīt draudzenei un telefonsarunā lūgusi palīdzību». jauns.lv. konkurent.ua. «Тюрма і духовна семінарія: що відомо про луцького терориста». Gints Amoliņš. «Ukrainā izcēlusies ķīlnieku krīze; visi ķīlnieki atbrīvoti». Lsm.lv. «Зеленский выполнил требование террориста». YouTube.