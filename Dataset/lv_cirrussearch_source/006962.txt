Permanent Multipurpose Module (no angļu: Pastāvīgais daudzuzdevumu modulis) jeb PMM, saukts arī Leonardo, ir Starptautiskās kosmosa stacijas (SKS) modulis. To stacijā nogādāja Space Shuttle misijā STS-133, kas startēja 2011. gada 24. februārī. PMM paredzēts kā noliktava, kur uzglabāt krājumus, rezerves daļas un citas lietas, kā arī atkritumus. Tas tika izveidots, modificējot Daudzuzdevumu loģistikas moduli (Multi-Purpose Logistics Module MPLM) Leonardo, kurš bija veicis septiņus kosmiskos lidojumus stacijas apgādes misijās. Paildzinoties SKS būves termiņiem un pieņemot lēmumu par Space Shuttle lidojumu pārtraukšanu ar 2010. gadu, bija nepieciešams stacijā atrast vietu, kur uzglabāt materiālus un rezerves daļas. ESA piedāvāja projektu Raffaello: pārbūvēt vienu no Daudzuzdevumu loģistikas moduļiem, lai tas stacijā varētu palikt pastāvīgi. Šis projekts Permanent Logistics Module (PLM, "Pastāvīgais loģistikas modulis") tika apspriests 2007. gada decembrī dalībvalstu aģentūru sanāksmē. 2008. gada aprīlī NASA sākotnēji to noraidīja, jo moduļa pārbūvei bija nepieciešami 22 miljoni EUR. Arī United Launch Alliance piedāvāja risinājumus, kā ar EELV raķetēm stacijā nogādāt moduļus pēc Space Shuttle lidojumu pārtraukšanas 2009. gada 5. augustā tika paziņots, ka misijā STS-133 tiks nogādāts viens no modificētiem MPLM moduļiem un pastāvīgi atstāts pievienots stacijai. 2010. gada 26. februārī tika paziņots, ka pārbūvēs MPLM moduli Leonardo un tam dots nosaukums Permanent Multipurpose Module (PMM). Pēc STS-131 misijas Leonardo MPLM tika nogādāts Kenedija kosmosa centra Kosmosa stacijas sagatavošanas cehā (Space Station Processing Facility) Floridā. Tur modulim tika uzstādīti papildu mikrometeorīdu vairogi. Iekšienē tika nomainītas kravu struktūras, lai apkalpe varētu viegli piekļūt nepieciešamajām lietām. Visas sistēmas un aprīkojums tika sertificēts ilgākam orbitālas ekspluatācijas laikam. PMM tika palaists 2011. gada 24. februārī ar Space Shuttle misijā STS-133. 26. februārī Discovery saslēdzās ar Starptautisko kosmosa staciju. 1. martā notika kravas moduļa pārvietošanas operācija. Ar stacijas manipulatoru, kuru vadīja N. Stota un M. Berets, 13:26 UTC tika satverts modulis. 13:46 Leonardo sāka izcelt no Discovery kravas telpas un tas tika pārvietots uz Unity moduļa apakšējo pieslēgvietu. 15:05 Leonardo bija pievienots. Pēr hermētiskuma pārbaudēm jaunā moduļa lūka tika atvērta 23:17 un pirmais tajā iegāja stacijas komandieris Skots Kellijs. Nākamajās dienās STS-133 apkalpe veica Leonardo moduļa izkraušanu un iekārtošanu. 2015. gada 27. maijā ar stacijas manipulatoru Canadarm2, kuru vadīja no zemes, PMA tika pārvietots no Unity moduļa uz Tranquility moduļa priekšējo pieslēgvietu. Tas tika darīts, lai atbrīvotu vietu, kur nākotnē varēs piekabināt ASV komerciālos kosmosa kuģus. Rob Coppinger. «NASA rejects European ISS logistics project» (angliski). Flightglobal.com, 2008-04-02. Skatīts: 2011-03-14. Mark Foster. «System-of-Space Systems Architecture Utilizing Existing Space Assets to Complete and Re-Supply the International Space Station» (angliski). Arhivēts no oriģināla, laiks: 2013. gada 12. maijā. Skatīts: 2012. gada 20. janvārī. Chris Gebhardt. «STS-133 refined to a five crew, one EVA mission – will leave MPLM on ISS» (angliski). NASAspaceflight.com, 2009-08-05. NASA and Italian Space Agency Find New Use for Module NASA RELEASE: 10-044, 2010-02-26 (angliski) Permanent Multipurpose Module Arhivēts 2011. gada 16. jūlijā, Wayback Machine vietnē. Thales Alenia Space Module Relocated Prepping Station for Commercial Crew Mark Garcia, NASA, 2015-05-27