Isaks Keždens (angļu: Isaac Kashdan; 1905. gada 19. novembris Ņujorka — 1985. gada 20. februāris Losandželosa) bija ASV starptautiskais lielmeistars šahā (1954). No 1920. gadu beigām līdz 1940. gadiem bijis viens no vadošajiem ASV šahistiem. Divas reizes uzvarējis Manhatanas šaha kluba čempionātos (1930, 1931). Tāpat divas reizes uzvarējis ASV atklātajos šaha čempionātos (1938, 1947). 1942. gadā kopā ar Semjuelu Reševski dalījis pirmo vietu ASV šaha čempionātā, taču zaudējis papildu maču ar 3½:7½. Piecas reizes ASV komandas sastāvā piedalījies Pasaules šaha olimpiādēs (1928-1933, 1937). Komandu vērtējumā izcīnījis 3 zelta (1931, 1933, 1937) un sudraba (1928) medaļas. Individuālajā vērtējumā izcīnījis 2 zelta (1928, 1937), sudraba (1933) un 2 bronzas (1930, 1931) medaļas. Uzvarējis starptautiskajos šaha turnīros Stokholmā (1930), Berlīnē (1930), Mehiko (1932), Bostonā (1938), Ņujorkā (1946, 1948). 1932. gadā Londonas starptautiskajā šaha turnīrā dalījis 3.-4. vietu ar Miru Sultanu Hanu aiz Aleksandra Aļehina un Salo Flora. Par panākumiem turnīros FIDE 1950. gadā Keždenam kā vienam no pirmajiem piešķīrusi starptautiskā meistara (IM), bet 1954. gadā - starptautiskā lielmeistara (GM) nosaukumu. 1960. gadā kļuvis arī starptautisko arbitru. Bijis pazīstams arī kā šaha žurnālists. Izraela Horovica nodibinātā šaha žurnāla The Chess Review pirmais redaktors (1932—1934), vēlāk ilgus gadus vadījis šaha nodaļu laikrakstā Los Angeles Times. Keždenu kā šahistu raksturoja laba pozicionālā izpratne, māksla izspēlēt vienkāršas pozīcijas un galotnes. Par savu spēles stilu bieži tika dēvēts par "mazo Kapablanku". Pilnībā attīstīt savu šahista karjeru Keždenam liedza materiālie apstākļi, jo viņa lielākie turnīru panākumi sakrita ar "Lielās depresijas" laiku. Ikdienā strādājis par apdrošināšanas aģentu un administratoru. «4th US Championship; 1942». Arhivēts no oriģināla, laiks: 2016. gada 8. jūnijā. Skatīts: 2016. gada 30. maijā. OlimpBase :: Men's Chess Olympiads :: Isaac Kashdan London (1932) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)