Žans Leons Žoress (franču: Jean Léon Jaurès; dzimis 1859. gada 3. septembrī, miris 1914. gada 31. jūlijā) bija franču sociālistu līderis. Dzimis sīkburžuāzijas ģimenē Tarnas departamentā. Studēja filozofiju Augstākajā normālskolā. 1885. gadā ievēlēts par deputātu no Tarnas departamenta. Pamazām tuvinājās sociālistiem. 1898. gadā zaudēja vēlēšanās, tomēr 1902. gada atkal kļuva par parlamenta deputātu. Iesaistījās Dreifusa lietā, aizstāvot Dreifusu. 1902. gadā kļuva par Franču Sociālistu partijas (Parti socialiste français) vadītāju. 1904. gadā nodibināja avīzi L'Humanité. 1905. gadā apvienojās divas lielākās Francijas sociāldemokrātiskās partijas, nodibinot Strādnieku internacionāles franču sekciju (Section Française de l'Internationale Ouvrière), un Žoress kļuva par vienu no tās līderiem. Tuvojoties Pirmajam pasaules karam, viņš iestājās par konfliktu risināšanu mierīgiem līdzekļiem. 1914. gada 31. jūlijā Žoresu kafejnīcā nogalināja kāds nacionālists. Desmit gadus pēc Žoresa nāves viņa mirstīgās atliekas tika pārapbedītas Panteonā. Vikikrātuvē par šo tēmu ir pieejami multivides faili. Skatīt: Žans Žoress.