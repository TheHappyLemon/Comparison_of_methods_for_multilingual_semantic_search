Skype (izrunā: [skaɪp]) ir telesakaru lietojumprogramma, kas specializējusies videočatu un bezmaksas balss zvanu nodrošināšanā no datora, planšetdatora, mobilajām ierīcēm citiem Skype lietotājiem, vai arī uz tālruņiem par maksu. Papildu iespējas ir tūlītēja ziņojumapmaiņa, datņu sūtīšana, dzīvo sarunu meklēšana (SkypeFind) un meklēšanas dzinis vietu un iestāžu meklēšanai. Programmatūras izstrādātājs ir Skype Technologies, un šī uzņēmuma galvenais birojs atrodas Luksemburgā, biroji — Londonā, Tallinā, Tartu, Prāgā un Sanhosē. Kopš palaišanas Skype ir piedzīvojis milzīgu popularitātes pieaugumu gan bezmaksas, gan maksas pakalpojumos. Skype piedāvā dažādas lietošanas funkcijas: tūlītēja ziņojumapmaiņa; IP balss pārraide; videokonferences; zvanus no Skype uz mobilajiem telefoniem. 2017. gadā reģistrēto Skype lietotāju skaits sasniedza 1,33 miljardus. Tiek lēsts, ka līdz 2023. gadam to skaits sasniegs 2 miljardus. Skype 2003. gadā izveidoja zviedrs Niklass Zennstrēms (Niklas Zennström) un dānis Januss Frīss (Janus Friis). Lietojumprogrammatūras kodu rakstīja igauņu programmētāji Ahti Heinla, Prīts Kasesalu un Jāns Tallins. Sākotnēji plānotais nosaukums bija Skyper, kā vārdu sky un peer salikums, bet tika konstatēts, ka nav pieejami interneta domēni šādam nosaukumam, tādēļ nosaukums tika mainīts, noņemot tajā pēdējo burtu. Pirmā sabiedrībā pieejamā versija tika palaista 2003. gada 29. augustā. 2005. gada septembrī The Skype Group par 3,1 miljardu ASV dolāru iegādājās eBay. 2006. gada janvārī tika izveidota videokonferences lietošanas funkcija. 2011. gada maijā par 8,5 miljardiem ASV dolāru to pārpirka Microsoft. «Estimated Skype user numbers worldwide 2009-2024» (angļu). statista.com. Skatīts: 2020. gada 16. martā. «‘Microsoft’ pērk ‘Skype’ par 8,5 miljardiem dolāru» (latviski). Delfi. 2011. gada 10. maijs. Skatīts: 2015. gada 1. jūlijs. Vikikrātuvē par šo tēmu ir pieejami multivides faili. Skatīt: Skype. «Skype». skype.com. «Skype» (angļu). Encyclopedia Britannica.