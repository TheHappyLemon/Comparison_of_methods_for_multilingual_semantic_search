Crew Dragon Demo-2 ir ASV uzņēmuma SpaceX kosmosa kuģa Crew Dragon pirmais izmēģinājumu lidojums pilotējamā režīmā. Tas orbītā tika palaists 2020. gada 30. maijā NASA uzdevumā Commercial Crew Development programmā. 31. maijā kosmosa kuģis saslēdzās ar Starptautisko kosmosa staciju. Nolaižamais aparāts uz Zemes atgriezās 2. augustā. Šis bija pirmais pilotējamais orbitālais kosmosa kuģis, kas tika palaists no Amerikas Savienotajām Valstīm kopš pēdējā Space Shuttle lidojuma (STS-135) 2011. gadā, un arī pirmais pilotējamais orbitālais lidojums, ko jebkad veicis komerciāls pakalpojumu sniedzējs. Apkalpe kosmosa kuģi nosauca par Endeavour. Kuģa Crew Dragon Demo-2 apkalpe augšupceļā un lejupceļā: Rezerves apkalpe: Čells Lindgrēns, kosmosa kuģa komandieris, NASA,  ASV Lindgrēns bija dublieris gan Hērlijam gan Bēnkenam. Crew Dragon Demo-2 tika palaists 2020. gada 30. maijā 19:22:45 UTC ar nesējraķeti Falcon 9 Full Thrust Block 5 no Kanaveralas zemesraga Gaisa spēku stacijas starta laukuma SLC-39A. Pēc derīgās kravas atdalīšanas raķetes pirmā pakāpe nolaidās uz peldošas platformas Of Course I Still Love You Atlantijas okeānā. 31. maijā 14:16 UTC Crew Dragon automātiskā režīmā saslēdzās ar SKS Harmony modulim pievienotā adaptera PMA-2 saslēgšanās mezgla IDA-2. Lūkas tika atvērtas 18:22 UTC. 1. augustā 23:35 UTC kosmosa kuģis atvienojās no stacijas. 2. augustā 05:49 UTC Crew Dragon veica dzinēju iedarbināšanu, lai orbītas augstumu samazinātu līdz 280 km. 17:52 UTC atdalījās nehermētiskais kravas nodalījums, un 17:56 UTC tika veikts 11 minūšu 22 sekunžu ilgs bremzēšanas manevrs. 18:36 UTC iegāja atmosfēras blīvajos slāņos. 18:48:06 UTC nolaižamais aparāts nolaidās Meksikas līcī, Pensakolas tuvumā. Lidojuma ilgums bija 63 dienas 23 stundas 25 minūtes. COMMERCIAL CREW PROGRAM NASA Crew Demo-2 Launch and Docking Arhivēts 2020. gada 6. jūnijā, Wayback Machine vietnē. SpaceX