FK Jūrnieks ir Latvijas futbola klubs no Rīgas. Sākotnēji dibināts 1959. gadā, tas bankrotēja 1997. gadā. 2017. gadā klubs tika atjaunots un spēlē Latvijas 3. līgā. Lielākā daļa Padomju Savienības futbola klubu bija piesaistīti rūpnīcām, un futbolisti bija oficiāli rūpnīcas darbinieki. Ar "Jūrnieka" nosaukumu plašāk bija pazīstams Rīgas kuģu būves un remonta rūpnīcas futbola klubs. 1959. gadā ar nosaukumu KBRR klubs debitēja Rīgas čempionātā, 1962. gadā tas pirmo reizi spēlēja Latvijas PSR Augstākajā līgā, kur ieguva piekto vietu, 1963. gadā izcīnīja sudraba medaļas, nākamajā gadā kluba nosaukums tika mainīts uz KRR. Līdz 1967. gadam klubs katru gadu finišēja līgas augšdaļā. Pirmajos gados kluba līderi bija rezultatīvais uzbrucējs Poļukarovs, vārtsargs Kurbatovs un bijušais "Daugavas" futbolists Vladimirs Amosovs. 1968. gadā klubs tika pārdēvēts par "Jūrnieks". 1970. gadā tas pirmo reizi ieguva Latvijas kausu, pārspējot "VEF Rīga". 1972. gadā papildus otram izcīnītajam kausam, "Jūrnieks" ieguva arī savu pirmo (un vienīgo) Latvijas PSR līgas titulu. Tajos gados klubu trenēja M. Titarenko. Ievērojamākie "Jūrnieka" futbolisti 60. gadu beigās un 70. gadu sākumā bija Vitālijs Liholajs, Uhanovs, G. Zvejnieks un Vladimirs Trusovs. Tomēr pēc 1972. gada "Jūrniekam" neizdevās kļūt par vienu no labākajiem futbola klubiem līgā. Klubs vairs nekad neieguva jebkāda veida medaļas, Latvijas kausa izcīņā tas arī vairs nekad netika finālā. No 1973. līdz 1991. gadam tā bija vidējās klases komanda, kas nespēja konkurēt ar tādiem klubiem kā Torpedo Rīga, Elektrons Rīga, Enerģija Rīga, Ķīmiķis Daugavpils un "VEF Rīga". Labākais rezultāts tika sasniegts 1986. gadā, kad "Jūrnieks" Latvijas līgā finišēja ceturtajā vietā. Šajos gados vadošie spēlētāji "Jūrniekā" bija A. Skudra, vārtsargi Gordejevs, Zaicevs un Raitis Gultnieks un uzbrucēji Mihails Juropovs un Jaroslavs Petrovs. Vairākus gadus "Jūrniekā" spēlēja arī Vjačeslavs Fanduls, kurš lielākoties bija pazīstams kā hokejists, kurš spēlēja Rīgas Dinamo un Latvijas hokeja izlasē. Labākie vārtu guvēji kluba vēsturē ir Jaroslavs Petrovs un Jevgēņijs Samoiļenko, kurā abi Latvijas līgā guva vairāk nekā 100 vārtus. Pēc 1991. gada sezonas, kuru "Jūrnieks" noslēdza 14. pozīcijā, komanda zaudēja vietu Latvijas augstākajā līgā un tika pārdēvēta par "Decemvīri". 1992. gadā V. Pivovarova vadībā "Jūrnieks" ar diezgan cienījamu sastāvu, kurā bija Andrejs Oļeiņiks, Dmitrijs Horoļskis un Dainis Deglis, uzvarēja 1. līgas turnīrā un ieguva tiesības spēlēt Virslīgā, taču atteicās tur spēlēt finansiālu grūtību dēļ. 1994. gadā klubs atkal atgriezās 1. līgā kā "FK Jūrnieks", 1995. gadā atkal uzvarēja 1. līgā un izpelnījās tiesības spēlēt Virslīgā. 1996. gada Virslīgas sezona "Jūrniekam" nebija iepriecinoša — 10. vieta no 10 klubiem un izkrišana. Šajā gadā "Jūrniekā" debitēja Andrejs Prohorenkovs. 1997. gadā klubs atkal spēlēja 1. līgā un pēc sezonas bankrotēja. Ap 2004. gadu klubs uz laiku atdzima, īsu brīdi spēlējot 2. līgas Rīgas zonā. 2017. gadā klubs atkal tika atjaunots un spēlēja 2. līgā, bet 2022. gadā izkrita uz 3. līgu. Latvijas līgas uzvarētāji (1972) Latvijas kausa ieguvēji: 2 (1970, 1972) «'Futbols pilsētā': 'Jūrnieks'». www.delfi.lv (latviešu). Skatīts: 2024-03-14. «FK Metta turpina uzvaru sēriju pārspēlēs». LFF.lv (latviešu). 2022-11-27. Skatīts: 2024-03-14. Kluba Facebook lapa