Valds Adamkus (lietuviešu: Valdas Adamkus, dzimis Valdemārs Adamkavičs (lietuviešu: Voldemaras Adamkavičius) 1926. gada 3. novembrī Kauņā) ir bijušais Lietuvas prezidents. Ilgu laiku viņš nodzīvoja trimdā ASV. Dzimis 1926. gadā Kauņā dzelzceļa policijas priekšnieka Igna Adamkaviča (1896—1987) ģimenē, vecāki šķīrās, kad Valdemārs bija tikai divus gadus vecs. Viņa māte Genovaite Adamkavičiene (1905—1980) pēc otrās laulības ieguva uzvārdu Karaliene. Viņš mācījās Kauņas Jona Jablonska pamatskolā, vēlāk Aušras ģimnāzijā. Pēc Lietuvas okupācijas 1940. gadā piedalījies nacionālās pretestības kustībā. 1944. gadā V. Adamkavičs kopā ar vecākiem devās bēgļu gaitās uz Vāciju, kur 1946. gadā pabeidza mācības Eihštetas Lietuviešu ģimnāzijā (Eichšteto lietuvių gimnazija) Rebdorfas klosterī Bavārijā. Uzsāka dabaszinātņu studijas Minhenes Universitātē. 1949. gadā viņš pārcēlās uz dzīvi ASV. 1950. gados strādāja ASV armijas militārajā izlūkošanā, 1955. gadā nomainīja uzvārdu uz Adamkus. 1960. gadā pabeidza inženierzinātņu studijas Ilinoisas Tehnoloģiskajā institūtā. 1970. gadā sāka darbu ASV Vides aizsardzības aģentūrā. 1981. gadā Adamkus kļuva par galveno ierēdni, kurš atbildēja par Vides aizsardzības aģentūras 5. sektoru (ASV Ziemeļrietumu štati). 1985. gadā ASV prezidents Ronalds Reigans apbalvoja Adamku ar Distinguished Executive Presidential Rank Award balvu — civildienesta ierēdņa lielāko iespējamo apbalvojumu no ASV prezidenta. Beidzot darbu aģentūrā, Adamkus pārcēlās uz dzīvi Lietuvā. Lai kandidētu Lietuvas prezidenta amatā, Adamkus atteicās no ASV pilsonības. 1998. gada prezidenta vēlēšanās viņš ieguva 50,4% balsu otrajā kārtā (2. vietā — Artūrs Paulausks). Nākamajās prezidenta vēlēšanās Adamkus zaudēja vēlēšanu otrajā kārtā, un par Lietuvas prezidentu kļuva Rolands Pakss. Pēc Rolanda Paksa impīčmenta 2004. gada prezidenta vēlēšanās Adamkus atkal uzvarēja 2. kārtā ar aptuveni 52% vēlētāju atbalstu (2. vietā — Kazimiera Prunskiene). 2018. gadā vēsturnieku un sabiedrības aptaujā atzīts par Lietuvas simtgades ceturto svarīgāko cilvēku aiz Jona Basanaviča, Antana Smetonas un Vītauta Landsberģa. Lietuvā par simtgades cilvēkiem atzīst Basanaviču, Smetonu un Landsberģi. 2018. gada 4. janvāris. Atjaunināts: 2018. gada 24. februārī. Oficiālā mājaslapa Arhivēts 2009. gada 21. martā, Wayback Machine vietnē. (angliski) YouTube kanāls (lietuviski)