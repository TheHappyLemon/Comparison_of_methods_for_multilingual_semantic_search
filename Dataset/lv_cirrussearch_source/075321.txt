Morgana zirgs ir viena no vecākajām ASV zirgu šķirnēm un pirmā amerikāņu jājamzirgu šķirne. Šķirne ir veidojusies, izmantojot ērzeli Figure, kuru vēlāk sāka saukt par Džastinu Morganu (zirga saimnieka vārdā). Zirgs ir iecienīts, un tiek lietots daudzās un dažādās sporta disciplīnās. Morgana zirgs ir kompakts un izsmalcināts, ar spēcīgām kājām, izteiksmīgu seju, lielām acīm. Tam ir labi veidoti pleci un augsts skausts. Kakls arkveidīgs, skaisti izliekts. Morgana zirgam pēc standartiem var būt daudzas, dažādas krāsas, bet visbiežāk tie ir bēri, melni un rudi. Retāk sastopamās krāsas ir: sirma, palsa, salna, pāla, perlamutra, pāta, losa un zirgi — sudrabskari. Morgana zirgi var būt arī dārki. Zirga augstums skaustā ir 1,45—1,57 m, ir indivīdi, kas var būt gan mazāki, gan lielāki par standarta augumu. Pēc ciltsgrāmatas standartiem Morgana zirgi mazāki par 1,45 m netiek reģistrēti. Viss sākās ar neliela auguma, bēru ērzeli Figure 1790. gados. Skolotājam Džastinam Morganam zirgs tika atdots kā daļa no samaksas. Ērzelis bija neliela auguma, apmēram 1,40 m skaustā, un jaunajam saimniekam nekādi neizdevās to pārdot. Figure ir dzimis Vestspringfīldā, Masačūsetsā 1789. gadā. Figure bija nezināmas šķirnes zirgs, daži spekulē, ka tas ir bijis tīrasiņu zirgs, bet daudzi domā, ka tas bija Velsas ponijs, bet varbūt Figure bija krustojums no abām šīm šķirnēm. Neskatoties uz savu mazo augumu, zirgs bija ļoti harmonisks un skaists, ar smalku, inteliģentu galvu, lielām izteiksmīgām acīm un nelielām ausīm, tam bija labi attīstīts, muskuļains kakls un pleci, un spēcīgas kājas. Figurei bija ļoti labas un mīkstas gaitas. Zirgs bija izturīgs un spēcīgs. Ērzelis spēja pavilkt kravas, kuras nevarēja izkustināt vietējie darba zirgi. Ātruma sacīkstēs Figure noskrēja ikvienu citu zirgu. Ļaudis sāka runāt par to, ka varētu pielietot Džastina Morgana zirgu kā vaislas ērzeli. Kad Figure uzvarēja kārtējās sacīkstēs vai derībās, par viņu mēdza uzsaukt tostu: "Par mazo Morganu!" Zirgu drīz vien visi sauca par Džastinu Morganu. Mazais Morgans nodeva tālāk saviem pēcnācējiem visas savas labās īpašības. Figure nomira 1821. gadā 32 gadu vecumā. Savas dzīves laikā viņš apleca ļoti daudzas ķēves. Trīs viņa dēli - Šermans, Bulrušs un Vudberijs ieguva tēva vislabākās īpašības un kļuva par izciliem vaislas ērzeļiem. Ikviens Morgana zirgs ir pēcnācējs vienam no šiem trim ērzeļiem. Viņu bērni bija izcili rikšotāji un kļuva par labiem sacīkšu zirgiem. 1840. gados Morgana zirgi kļuva ļoti populāri. Morgani kļuva par kavalērijas zirgiem pilsoņu karā, kā arī kavalērija tos lietoja pēc kara. 1894. gadā tika izveidots Morgana zirgu reģistrs. Midlberijā Vērmontā 1907. gadā ASV Lauksaimniecības ministrija nodibināja Morgana zirgu audzētavu, tās mērķis bija saglabāt un uzlabot Morgana zirgu šķirni. Programmas mērķis bija audzēt zirgus, kas būtu mierīgi un draudzīgi raksturā un izturīgi slodzēs. Ferma 1951. gada 7. maijā pārgāja Vērmontas Universitātes Lauksaimniecības nodaļas īpašumā. Mūsdienās ir reģistrēti vairāk kā 132 000 Morgana zirgu. Kopš 1948. gada šķirni vairs nekrusto ar citām šķirnēm. Morgana zirgs ir izmantots vairāku ASV zirgu šķirņu uzlabošanai: standartbreda zirgam, Tenesijas zirgam, kvarterzirgam, Misūri fokstroteram, rekinga zirgam un Amerikas jājamzirgam. Gandrīz 90% Amerikas jājamzirgiem ģenētiski ir atrodamas Morgana zirga asinis. Katru gadu Oklahomā notiek Morgana zirgu nacionālais šovs. Pirmais šķirnes šovs notika 1973. gadā Detroitā. Morgana zirgi tiek lietoti visaugstākā līmeņa sacīkstēs (konkūrā, dresāžā), Olimpiskās spēles ieskaitot. Nicola Jane Swinney "Horse Breeds of the world" «Justin Morgan Morgan». Arhivēts no oriģināla, laiks: 2009. gada 10. februārī. Skatīts: 2009. gada 6. februārī. https://web.archive.org/web/20090208224917/http://www.morganhorse.com/ https://web.archive.org/web/20090201095031/http://morgangrandnational.com/ https://web.archive.org/web/20090212174954/http://morganconnection.net/ https://web.archive.org/web/20090208015415/http://www.morganhorse.ca/ https://web.archive.org/web/20090130060321/http://www.uvm.edu/morgan/