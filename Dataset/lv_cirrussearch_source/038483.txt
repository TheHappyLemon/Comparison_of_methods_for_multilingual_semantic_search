Sacīkšu karogi ir karogi, kuri tiek lietoti autosportā un līdzīgās motoru sporta disciplīnās, lai brīdinātu sacīkšu dalībniekus par situāciju trasē vai paziņotu ko svarīgu. Lai arī nav universālas sacīkšu karogu sistēmas, lielākajā daļā čempionātu tie ir standartizēti un dažkārt vienādiem karogiem ir vienāda nozīme. Piemēram, rūtotais karogs visās motoru sporta disciplīnās nozīmē sesijas beigas, kamēr sodīšanas karogi ir dažādi. Viens dzeltenais karogs brīdina pilotu par briesmām priekšā, piemēram, par atlūzām pēc avārijas. Pilotiem ir jābrauc lēnāk, kad viņi brauc garām bīstamajai vietai, kā arī apdzīšana šajā trases posmā ir aizliegta. Divi dzeltenie karogi (kuri tiek vicināti no viena tiesnešu posteņa) nozīmē, ka pilotiem ir jāsabremzējas, jābrauc ļoti lēni, un jābūt gataviem jebkurā brīdī apstāties. Arī tad apdzīšana ir aizliegta. Zaļais karogs nozīmē, ka iepriekšējās briesmas ir beigušās, un piloti var atsākt apdzīšanu un braukt ar pilnu ātrumu. Tas arī tiek izmantots, ja sesija tikko tika pārtraukta un tagad tā tiek atsākta. Zaļš karogs boksu celiņa sākumā nozīmē, ka boksu celiņš ir atvērts un tajā drīkst iebraukt. Sarkanais karogs nozīmē, ka sesija ir pāragri apstādināta sakarā ar braukšanai nepiemērotiem apstākļiem, piemēram, pēc ļoti smagas avārijas vai sliktas redzamības apstākļos. Sacīkstē tas tiek reti izmantots, jo tajā ir pieejama arī drošības mašīna. Šādi apturētas sacīkstes var gan tikt atsāktas, gan netikt atsāktas. Ja sacīkstes tiek pārtrauktas pirms ir nobraukti divi pilni apļi un netiek atsāktas, tad punkti netiek piešķirti nemaz (sacīkstes tiek uzskatītas par nenotikušām). Ja pārtraukšana notikusi, pirms nobraukti 75% sacīkstes, tad par katru vietu tiek piešķirta puse no punktiem, kādi tiktu piešķirti parasti. Ja nobraukti vismaz 75% no sacīkstes pilnas distances, tad tiek piešķirti pilni punkti. Ņemot vērā to, ka incidents, kas lika pāragri pabeigt sacīksti bieži vien ietekmē rezultātus, par oficiālajiem rezultātiem tiek ņemti tie, kuri bija divus apļus pirms sacīkstes pārtraukšanas ar sarkano karogu. Zilajam karogam var būt vairākas nozīmes. Jebkurā laikā, zils karogs (vai zila luksofora gaisma, kā tas tagad ir biežāk) vicināts pie boksu izejas nozīmē, ka trasē boksu izejai tuvojas kāds cits pilots, un boksu izejā stāvošajam pilotam ir viņš jāpalaiž. Treniņbraucienu laikā zils karogs nozīmē, ka pilotu tūlīt apdzīs kāds ātrāks pilots, un viņš ir jāpalaiž. Sacīkstes laikā zils karogs nozīmē, ka pilotu tūlīt apdzīs par apli, un pilots, kurš ir priekšā (pēc apļu skaita) ir jāpalaiž. Ja pilots ignorē trīs zilos karogus pēc kārtas, tad viņam draud sods. Baltais karogs nozīmē, ka trasē atrodas lēns transportlīdzeklis (piemēram, neatliekamās palīdzības mašīna), un pilotiem ir jāuzmanās. Dažreiz tas tiek izmantots, lai brīdinātu kādu lēni braucošu konkurentu. Agrāk baltais karogs tika izmantots, lai pilotus brīdinātu par pēdējo apli, līdzīgi, kā vieglatlētikas garo distanču skrējienos ar zvanu brīdina atlētus par skrējiena beidzamo apli. Melnais karogs nozīmē, ka pilotam ir jādodas boksos un jāizstājas no sacīkstes, parasti tādēļ, ka viņš kādu iemeslu dēļ ir diskvalificēts. Tiesnesis vicinot karogu tur arī pilota numuru, tādēļ neviens nekļūdās. Ja pilots ignorē melno karogu un neiebrauc boksos apļa laikā, seko turpmākas sankcijas, piemēram, diskvalifikācija uz vairākām sacīkstēm. Melnbalti rūtotais karogs nozīmē, ka šī sesija vai sacīkste ir beigusies. Sacīkstes laikā tas tiek vicināts sākumā sacīkstes uzvarētājam, un tad pārējiem pilotiem, taču sesiju laikā tas tiek vicināts jau iepriekš noteiktā laikā. 2002. gada Brazīlijas Grand Prix rūtotā karoga goda vicinātājs, Pelē, neievēroja uzvarētāju un pirmajam karogu vicināja otrās vietas īpašniekam. Pa pusei melns, pa pusei balts karogs (robežlīnija tiek novilkta no apakšējā kreisā uz augšējo labo stūri) nozīmē, ka pilots šobrīd uzvedas nesportiski, un ja viņš momentāli nesāks ievērot noteikumus, kā sportistam pienākas, tad sekos melnais karogs. Tiek vicināts kopā ar zīmi, uz kuras ir uzdrukāts tā pilota numurs, uz kuru tas attiecas. Melns karogs ar oranžu apli vidū (40 cm diametrā) informē pilotu, ka telemetrijā ir atrasta kāda tehniska kļūme, un pilotam ir jābrauc boksos pie savas komandas mehāniķiem. Tāpat kā melnais un melnbaltais karogs, tas tiek vicināts kopā ar zīmi, uz kuras ir uzdrukāts tā pilota numurs, uz kuru tas attiecas. Tas tiek izmantots ļoti reti, jo pilotam informāciju var nodot pa radio. Dzelteni-sarkani svītrots karogs nozīmē, ka uz trases ir izlijis kaut kas slidens, piemēram, eļļa, un pilotam ir jāuzmanās. Tas var arī nozīmēt, ka uz trases ir palikušas atlūzas pēc kāda negadījuma. Retos gadījumos tiek izmantots, ja kādā atsevišķā trases posmā smidzina lietus. Rūtotais, sarkanais, melnais, dzeltenais, dzelteni-sarkanais, baltais un zaļais karogi tiek lietoti tāpat kā citās autosporta disciplīnās. Citi izmantotie karogi: Zils karogs ar sarkanu diagonālu krustu norāda uz to, ka par apli apdzītam pilotam ir jāiebrauc boksos. Zaļš karogs ar dzeltenu uzšuvi norāda uz pāragru startu. Melni-dzelteni rūtots karogs norāda, ka trasē ir jābrauc uzmanīgi un šajā periodā pirmais, kas šķērsos starta-finiša līniju uzstādīs tempu, ar kuru jābrauc pārējiem. Melns karogs ar sarkanu apli norāda uz mehānisku problēmu. Baltmelnais karogs (kas atšķiras no citur lietotā melnbaltā) norāda uz nesportisku rīcību. Rūtotais, sarkanais, dzeltenais, baltais, dzeleni-sarkanais un zaļais karogi tiek izmantoti tāpat kā autosportā. Citi izmantotie karogi: Balts karogs ar sarkanu krustu (attēlā) norāda uz medicīniskās palīdzības auto klātesamību vai nepieciešamību trasē. Melns karogs ar baltu apmali norāda uz to, ka braucējam ir jāpamet trase. Tumši zils karogs norāda uz to, ka tuvojas ātrāks braucējs. Balts karogs ar uzšuvi norāda uz sliktu redzamību trasē. Izmantots Isle of Man TT festivālā. «Points, classification and race distance». Formula 1® - The Official F1® Website (angļu). Skatīts: 2017-11-23.