Abajs Kunanbajuli (kazahu: Абай (Ибраһим) Құнанбайұлы, Abaý (Ïbrahïm) Qunanbaýulı, اباي (ىيبراحىيم) قۇنانبايۇلى; dzimis 1845. gada 29. jūlijā, miris 1904. gada 23. jūnijā) bija kazahu dzejnieks, muzikants, apgaismotājs un sabiedriskais darbinieks, viens no kazahu rakstu literatūras pamatlicējiem, pirmais kazahu literatūras klasiķis. Dzimis 1845. gadā Židebajas savrupienē Šingistau kalnos mūsdienu Abaja apgabalā Kazahstānā. Cēlies no turīgas vietējo augstmaņu un klana vadoņu ģimenes. Īstajā vārdā Ibrahims; par Abaju (uzmanīgo, piesardzīgo) bērnībā zēnu iesauca vecmāmiņa un šī iesauka saglabājās visu dzīvi. Bērnībā mācījies mājās, vēlāk medresē Semipalatiskā, kur apguvis arābu, persiešu un citas austrumu valodas. Vienlaikus mācījies arī laicīgajā skolā. Uz skolas laika beigām sācis rakstīt dzeju. No 13 gadi vecuma tēvs sācis gatavot Abaju dzimtas vadītāja pienākumiem, bet 28 gadu vecumā Abajs no tiem attālinājās, pilnībā nododoties pašizglītībai. 40 gadu vecumā sarakstījis savu pirmo nopietno dzeju. Tulkojis kazahu valodā Austrumu, Eiropas un krievu klasiķus (Gēte, Bairons, Puškins, Krilovs, Ļermontovs). Neilgu laiku strādājis par pagasta stārastu. Abajs dzīves laikā radījis ap 170 dzejoļu un 56 tulkojumus, kā arī vairākas poēmas. Par nozīmīgāko darbu tiek uzskatīta prozas poēma Қара сөз — ‘Melnie (vienkārši) vārdi’, kurā apcerētas vēstures, pedagoģijas, morāles un ētikas problēmas. Abaja darbi tulkoti vairākās valodās. Latviski 1970. gadā izdots Abaja dzejas krājums «Ērgļa acis» (atkārtoti izdots 2020. gadā). Abaja vārdā nosaukts Kazahstānas Abaja apgabals, divi Abaja rajoni, Abajas pilsēta, vairāki ciemi, ielas un laukumi Kazahstānas un citu valstu pilsētās, divas kalnu virsotnes, ledājs, teātris un universitāte Almati, pieminekļi vairākās pasaules pilsētās. Abajs attēlots uz 20 tenge naudaszīmes, kā arī vairāku valstu pastmarkām. Lielās Stepes dzejnieks LU Akadēmiskās bibliotēkas Kazahstānas Informācijas centrs saņem dāvinājumu – Abaja dzejas krājumu Vikikrātuvē par šo tēmu ir pieejami multivides faili. Skatīt: Abajs Kunanbajuli. Brockhaus Enzyklopädie raksts (vāciski) Lielās Ukrainas enciklopēdijas raksts (ukrainiski) Mūsdienu Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski)