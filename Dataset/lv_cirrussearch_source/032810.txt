Elektro-L № 2 (Электро-Л № 2) ir Krievijas Elektro-L sērijas meteoroloģiskais pavadonis. Tas ģeostacionārajā orbītā tika palaists 2015. gada decembrī. Pavadonis ir izgatavots Lavočkina ZPA pēc Roskosmos un Rosgidromet pasūtījuma. Pasaules Meteoroloģijas organizācija pavadonim devusi apzīmējumu GOMS-3 (Geostationary Operational Meteorological Satellite — 3). Elektro-L № 2 paredzēts Zemes attēlu multispektrālai uzņemšanai redzamajā un infrasarkanajā diapazonā ar izšķirtspēju attiecīgi 1 km un 4 km. Attēli tiek uzņemti ik pēc 30 minūtēm visam redzamajam zemeslodes diskam. Pavadonī ir arī aparatūra, kas var uztvert un retranslēt glābšanas sistēmas KOSPAS-SARSAT signālus. Tā kā iepriekšējais pavadonis Elektro-L № 1 piedzīvoja vairākas kļūmes, kuru dēļ kosmisko aparātu nevarēja pilnībā izmantot, otrajam eksemplāram tika veiktas modifikācijas. Tas spēj uzņemt attēlus vienlaicīgi visos 10 diapazonos, atšķirībā no iepriekšējā, kurš attēlus uzņēma paralēli secīgā veidā. Elektro-L № 2 tika palaists 2015. gada 11. decembrī 13:45:33 UTC no Baikonuras kosmodroma ar nesējraķeti Zenit-2SB / Fregat-SB. 2016. gada 15. janvārī Elektro-L № 2 bija sasniedzis plānoto ģeostacionārās orbītas punktu 77,8° austrumu garuma. Pirmais attēls tika saņemts 21. janvārī. 2016. gada 23. augustā pabeigtas pārvietošanas operācijas uz punktu 76° austrumu garuma, kur sākta Elektro-L № 2 ekspluatācija. Līdz tam šajā pozīcijā atrodošais Elektro-L № 1, kas funkcionēja ar ierobežojumiem, pārvietots uz 14,5° rietumu garuma. 2019. gada 27. jūlijā tika publicēta ziņa, ka Elektro-L № 2 galvenais instruments multispektrālā skenējošā iekārta MSU-GS darbojas ierobežoti, jo tam ir sabojājies kanāls ar spektra diapazonu 12 mikrometri. 2020. gada 5. jūlijā punktā 76° austrumu garuma ieradās nesen palaistais pavadonis Elektro-L № 3. No 21. jūlija līdz 23. augustam tika veikta Elektro-L № 2 pārvietošana no punkta 76° A uz pozīciju 14,5° R. РОСКОСМОС. ЗАПУСК КА «ЭЛЕКТРО-Л» №2 ПЛАНИРУЕТСЯ В ДЕКАБРЕ 2015 ГОДА РОСКОСМОС, 2015-10-12 Российские спутники начали «работать с ограничениями» lenta.ru, 2019-07-30 Завершён перевод спутника «Электро-Л» № 2 в точку 14.5° з.д. Роскосмос, 2020-08-25 Геостационарный гидрометеорологический космический аппарат "Электро-Л" №2 Lavočkina vietne Elektro-L 1, 2, 3, 4, 5 Zenit delivers Elektro-L2 Anatoly Zak Elektro-L Satellite Overview Spaceflight101.com