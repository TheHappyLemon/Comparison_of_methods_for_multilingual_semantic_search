Doktora desa (krievu: Докторская колбаса (Doktorskaja kolbasa) — 'daktera, ārsta desa') ir Krievijā un citās bijušajās padomju republikās populāra vārītu desu šķirne. Tā ir sava veida zema tauku satura Boloņas desa, tāpēc Doktora desu uzskata par diētisku produktu. Tā atbilst PSRS GOST standartam 23670-79. Saskaņā ar Eirāzijas Ekonomiskās savienības tiesību aktiem, nedrīkst pārdot nekādus gaļas izstrādājumus ar nosaukumu, kas ir līdzīgi starpvalstu (reģionālajos) standartos noteiktajiem gaļas izstrādājumu nosaukumiem, ja tie nav ražoti saskaņā ar šiem standartiem. Tehniskajos noteikumos kā viens šāda nosaukuma piemērs ir minēta "Doktora desa". Doktora desa pirmo reizi tika ražota 1936. gadā pēc Viskrievijas Gaļas nozares pētniecības institūta (VNIIMP) izstrādātas desas receptūras. Pirmā desu partija tika saražota A. Mikojana Maskavas gaļas pārstrādes kombinātā (Московский мясоперерабатывающий комбинат им. А. И. Микояна). Desa bija paredzēta kā uztura bagātinātājs cilvēkiem ar ilgstošām bada pazīmēm (īpaši "pacientiem, kuru veselība apdraudēta pilsoņu kara dēļ"), no kā arī cēlies desas nosaukums. Tā kā tas bija maigas garšas, lēts un samērā veselīgs gaļas avots, Doktora desa kļuva ļoti populāra PSRS. Doktora desas recepte, kas tika izmantota kā nozares standarts no 1936. līdz 1974. gadam: 25 kg liellopa gaļas 70 kg pustreknas cūkgaļas 3 litri piena 2 litri olu 2 kg sāls 200 grami cukura 30 grami kardamona 50 g askorbīnskābes (krāsu stabilizators) Sākot ar pagājušā gadsimta astoņdesmitajiem gadiem, pārtikas trūkuma un cita veida ekonomiskās lejupslīdes dēļ Padomju Savienībā tika mainīts doktora desas nozares standarts, iekļaujot tajā pildvielas un citas sastāvdaļas, lai padarītu gaļas masu lētāku. Doktora desas receptes maiņa dažreiz tiek minēta kā viens no notikumiem, kas veicināja Padomju Savienības sabrukumu. Sorokina, Anna. "Why the Soviets' favorite bologna was called 'doctor's sausage'". Russia Beyond, 3 November 2018. Retrieved 9 October 2020. "Kolbasa — The Food Symbol of The USSR." Arhivēts 2020. gada 1. oktobrī, Wayback Machine vietnē. Understanding Russia, 2014. Retrieved 9 October 2020.