Rašids Nežmetdinovs (tatāru: Рәшит Һибәт улы Нәҗметдинов, krievu: Рашид Гибятович Нежметдинов; 1912. gada 15. decembris, Aktjubinska, Krievijas impērija - 1974. gada 3. jūnijs, Kazaņa, Krievijas PFSR) bija tatāru tautības starptautiskais meistars šahā (1954) un pirmais PSRS sporta meistars vienlaicīgi divos intelektuālos sporta veidos - šahā un dambretē (1950). Rašids Nežmetdinovs piedzima nabadzīgā ģimenē un jau piecu gadu vecumā zaudēja abus vecākus. 1921. gadā nokļuvis bērnu namā. 1922. gadā Rašida vecākais brālis Kavi, nākamais pazīstamais tatāru rakstnieks Kavi Nadžmi (1901–1957), paņēma dzīvot viņu pie sevis. Kazaņā Rašids 1930. gadā beidza skolu un iestājās Kazaņas ķīmijas tehnoloģiju institūtā, tomēr drīz nācās savienot mācības ar darbu Odesā (1931–1933) un Kazaņā (1933–1937). Pēc brāļa aresta 1937. gadā Rašids dzīvoja Odesā, pēc tam atgriezās Kazaņā. Vēlāk iestājies Kazaņas valsts pedagoģiskā institūta fizikas un matemātikas fakultātē, kuru beidzis 1940. gadā. Pēc tam iesaukts armijā, piedalījies Otrajā Pasaules karā. Pēc demobilizācijas no 1946. gada līdz dzīves beigām strādājis par šaha treneri. Sarakstījis pirmo šaha mācību grāmatu tatāru valodā «Шахмат уены» (1953). 1962. gadā Nežmetdinovam piešķirts PSRS Nopelniem bagātā trenera nosaukums. Pēc nāves Nežmetdinova vārds piešķirts Kazaņas šaha skolai, bet kopš 1979. gada Kazaņā notiek ikgadējs Rašida Nežmetdinova memoriāls jauno šahistu komandām. Dambreti Nežmetdinovs iemācījās spēlēt 1928. gada janvārī, bet jau martā Kazaņas pilsētas čempionātā viņš ieņēma 2. vietu. Vēlāk Nežmetdinovs vairākkārt ir uzvarējis Kazaņas un Odesas pilsētu čempionātos, kā arī PSRS dambretes čempionāta pusfinālā 1949. gadā. Pēc 1950. gada dambretes sacensībās vairs nepiedalījās. Rašids Nežmetdinovs ir piecas reizes piedalījies PSRS šaha čempionātā finālos un piecas reizes kļuvis par Krievijas čempionu šahā: 1950., 1951., 1953., 1957. un 1958. gadā. 1954. gadā ieņēmis 2. vietu lielā starptautiskā turnīrā Bukarestē. Par šo panākumu Nežmetdinovam piešķirts FIDE starptautiskā meistara tituls. Dzīves beigās ārpus konkursa piedalījās 1973. gada Latvijas šaha čempionātā Daugavpilī, kurā dalīja 3.-4. vietu. Championship of Russia- Gorky 10.2-7.3.1950 11 Championship of Russia Yaroslavl 1951 13 Championship of Russia(RSFSR)- Saratov 1953 Championship of Russia- Krasnodar May-June 1957 18 Championship of Russia- Sochi 1958 Bucharest 1954 Rašids Nežmetdinovs šahista profils vietnē chessgames.com Rašids Nežmetdinovs šahista profils vietnē 365chess.com Rašids Nežmetdinovs šahista profils vietnē chesstempo.com Rašids Nežmetdinovs šahista profils vietnē olimpbase.org (PSRS komandu kausi) Rašids Nežmetdinovs šahista profils vietnē olimpbase.org (PSRS komandu čempionāti)