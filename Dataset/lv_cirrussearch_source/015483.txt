Zaurs (Zaza) Pačulija (gruzīnu: ზაზა ფაჩულია; dzimis 1984. gada 10. februārī Tbilisi, Gruzijā) ir bijušais gruzīnu basketbolists, spēlēja centra pozīcijā. Z. Pačulija bija Gruzijas izlases kapteinis. Spēlētāja karjeras pēdējā sezonā pārstāvēja Nacionālās basketbola asociācijas (NBA) klubu Detroitas "Pistons". Iepriekš divas sezonas aizvadīja Goldensteitas "Warriors", kuras sastāvā kļuvis par divkārtēju NBA čempionu. 13 gadu vecumā jaunā spēlētāja augums sasniedza 204 cm. Galvenokārt garā auguma dēļ jau agrā jaunībā Z. Pačulija tika uzskatīts par ļoti perspektīvu, viņš agri nonāca Turcijas komandas "Ülkerspor" skautu redzeslokā (pārstāvēja šo komandu, pirms nonāca NBA), tāpat ļoti agri sāka spēlēt Gruzijas nacionālajā izlasē. Lai gan Z. Pačulijam ir Turcijas pilsonība, viņš pārstāv savas dzimtenes izlasi. 2003. gada NBA draftā viņu Orlando "Magic" izraudzījās ar kopējo 42. kārtas numuru otrajā kārtā. "Magic" sastāvā Z. Pačulija aizvadīja savu pirmo NBA sezonu, pēc kuras līgas paplašināšanās drafta ietvaros viņš nokļuva Šarlotas "Bobcats" īpašumā, kas spēlētāju aizmainīja tālāk uz Milvoki "Bucks". Sezonā, ko Z. Pačulija aizvadīja "Bucks" sastāvā, viņa statistika bija vidēji 6,2 punkti un 5,1 atlēkusī bumba spēlē. Pirms 2005.—2006. gada NBA sezonas viņš noslēdza līgumu ar Atlantas "Hawks", kur spēlēja astoņas sezonas. Pirmajā sezonā viņš bija sākumsastāva centra spēlētājs, taču otrās sezonas laikā šo lomu zaudēja, taču pastāvīgi bija tuvākais rezervists komandas garo spēlētāju rotācijā. Pirmās divas sezonas "Hawks" sastāvā arī bija rezultatīvākās viņa NBA karjerā, 2006.—2007. gada sezonā viņš guva vidēji 12,2 punktus spēlē. 2009. gada vasarā pēc iepriekšējā līguma beigām spēlētājs vienojās ar klubu par jaunu līgumu uz četriem gadiem. NBA lokauta laikā 2011. gadā Z. Pačulija spēlēja Stambulas "Galatasaray". 2013. gada jūlijā atgriezās Milvoki "Bucks", bet 2015. gada vasarā, pēc aizvadītām divām sezonām, tika aizmainīts uz Dalasas "Mavericks" pret nākotnes otrās kārtas drafta izvēles tiesībām. 2016. gada vasarā kā brīvais aģents pievienojās Goldensteitas "Warriors", kuras sastāvā ieņēma pirmā piecinieka centra spēlētāja vietu, dodoties laukumā sākumsastāvā visās 70 regulārās sezonas spēlēs, kurās piedalījās. Sezonas noslēgumā kopā ar "Warriors" Z. Pačulija kļuva par 2016.—2017. gada NBA sezonas čempionu. Pēc gada komanda atkārtoja šādu pašu sasniegumu, kļūstot arī par 2017.—2018. gada NBA sezonas čempionvienību. 2018. gada vasarā Z. Pačulija noslēdza līgumu ar Detroitas "Pistons". 2019. gada augustā viņš paziņoja par profesionālā basketbolista karjeras beigām. Vikikrātuvē par šo tēmu ir pieejami multivides faili. Skatīt: Zaza Pačulija. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) ESPN NBA profils (angliski) RealGM Basketball profils (angliski)