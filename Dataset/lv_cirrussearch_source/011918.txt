Petri Kontiola (somu: Petri Kontiola; dzimis 1984. gada 4. oktobrī) ir profesionāls somu hokejists, spēlē centra uzbrucēja pozīcijā, Somijas hokeja izlases dalībnieks. Pašlaik (2024) pārstāv Somijas hokeja līgas klubu Tamperes Tappara. Karjeru uzsācis Somijas līgas kluba Tamperes "Tappara" sastāvā. 2004. gada NHL draftā viņu Čikāgas "Blackhawks" izraudzījās ar kopējo 196. kārtas numuru. NHL aizvadījis 12 spēles, kurās atdevis 5 rezultatīvas piespēles, vairāk spēlēja dažādu AHL klubu sastāvā. Kopš 2009.—2010. gada sezonas spēlē KHL, pirmo sezonu aizvadīja Magņitogorskas "Metallurg", taču pēc tam pārgāja uz Čeļabinskas "Traktor". Tika pieteikts startam 2011. gada KHL Zvaigžņu spēlē, taču tajā nepiedalījās. 2012.—13. gada sezonā Kontiola kopā ar komandu sasniedza Gagarina kausa finālu, tajā gan piekāpjoties Maskavas "OHK Dinamo". 2014. gada jūlijā noslēdza viena gada līgumu ar Toronto "Maple Leafs", taču sezonas ievadu pavadīja tās AHL fārmklubā Toronto "Marlies". Sezonas vidū Kontiola pievienojās KHL vienībai Jaroslavļas "Lokomotiv", tās rindās aizvadot nākamās četrarpus sezonas. 2019. gada maijā noslēdza viena gada līgumu ar Helsinku "Jokerit". Somijas hokeja izlases sastāvā izcīnījis bronzas medaļas 2014. gada olimpiskajās spēlēs. Tāpat izcīnījis sudraba medaļu 2007. un 2014. gada Pasaules čempionātos. 2013. gadā turnīru noslēdza kā tā rezultatīvākais spēlētājs, iegūstot arī labākā uzbrucēja balvu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)