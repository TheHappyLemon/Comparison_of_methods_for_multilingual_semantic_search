Martins Pjērs Brodērs (franču: Martin Pierre Brodeur; dzimis 1972. gada 6. maijā Monreālā, Kvebekā, Kanādā) ir bijušais kanādiešu hokejists, vārtsargs. Praktiski visu savu karjeru, 21 sezonas, aizvadījis NHL kluba Ņūdžersijas "Devils" rindās. Kopā ar "Devils" kļuvis par trīskārtēju Stenlija kausa ieguvēju, četrreiz kā līgas labākais vārtsargs ieguvis Vezinas balvu. 2018. gadā uzņemts Hokeja slavas zālē. Pašlaik (2022) Brodērs ir NHL kluba Ņūdžersijas "Devils" padomnieks. M. Brodēra tēvs Deniss Brodērs arī bija izcils hokeja vārtsargs. M. Brodēru 1990. gada NHL draftā izraudzījās ar kopējo 20. numuru. Trīs reizes (1995., 2000. un 2003. gadā) kopā ar Ņūdžersijas "Devils" viņš izcīnīja Stenlija kausu. 1994. gadā ieguva Kaldera balvu. 5 reizes ieguvis arī Viljama Dženingsa balvu (1997, 1998, 2003, 2004, 2010). 3 reizes ieguvis arī Vezinas balvu (2003, 2004, 2007). 8 reizes piedalījies NHL Visu zvaigžņu spēlē. M. Brodēram pieder virkne NHL rekordu. Viņš ir absolūtais rekordists pēc "sausā" aizvadīto spēļu skaita gan NHL regulārajās sezonās (kopš 2009. gada, kad apsteidza Terija Savčuka rekordu), gan play-off spēlēs (šo rekordu viņš dala ar Patriku Ruā), kā arī rekordists starp vārtsargiem pēc uzvaru skaita regulārajā sezonā. Kanādas hokeja izlases sastāvā piedalījies 1996. un 2005. gada Pasaules čempionātos (abi notika Austrijā), abas reizes izcīnot sudraba medaļas. Piedalījies arī 1996. un 2004. gada Pasaules kausa izcīņā, 2004. gadā izcīnot čempionu titulu, bet Olimpiskajās spēlēs M. Brodērs piedalījies četrreiz — 1998., 2002., 2006. un 2010. gadā. 2002. un 2010. gadā viņš kopā ar Kanādas izlasi izcīnīja zelta medaļu. Vikikrātuvē par šo tēmu ir pieejami multivides faili. Skatīt: Martins Brodērs. Oficiālā tīmekļa vietne (angliski) Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) NHL profils (angliski) Hockey-Reference profils (angliski) ESPN profils (angliski)