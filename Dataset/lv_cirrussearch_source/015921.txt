Andrejs Kosticins (baltkrievu: Андрэй Касціцын; dzimis 1985. gada 3. februārī) ir baltkrievu hokejists, kreisās malas uzbrucējs, Baltkrievijas hokeja izlases dalībnieks. Pašlaik (2020) Andrejs spēlē Kontinentālās hokeja līgas kluba Ņižņekamskas "Ņeftehimik" sastāvā. Viņa brālis Sergejs arī ir profesionāls hokejists. Profesionāļa karjeru Kosticins uzsāka 2000.—01. gada sezonā Baltkrievijas Ekstralīgas kluba Novopolockas "Polimir" sastāvā. Tā rindās viņš aizvadīja nākamās divas sezonas, pirms 2002. gadā pievienojās Krievijas Superlīgas klubam Maskavas CSKA. 2004. gada vasarā Kosticins pārcēlās uz Ziemeļameriku, 2005.—06. gada sezonā piedzīvojot arī savu debiju NHL kluba Monreālas "Canadiens" sastāvā. 2007.—08. gada sezonā Kosticins kluba sastāvā jau bija nostprinājies, tajā spēlējot kopā ar Aleksejs Kovaļovu un Tomāšu Plekanecu, sezonu noslēdzot ar 53 punktiem. 2011.—12. gada sezonas otrajā pusē Kosticins tika aizmainīts uz Našvilas "Predators" vienību, kura tobrīd jau spēlēja viņa brālis Sergejs. Pēc sezonas beigām jaunu līgumu NHL Andrejs nenoslēdza, septembrī pievienojoties KHL klubam Čerepovecas "Severstal". 2012.—13. gada sezonā, spēlējot Čeļabinskas "Traktor" rindās, Kosticins kopā ar komandu sasniedza Gagarina kausa finālu, tajā gan piekāpjoties Maskavas "OHK Dinamo". 2014.—15. gada sezonas vidū tika aizmainīts uz HK Soči, savukārt 2015. gada jūlijā noslēdza divu gadu līgumu ar Ņižņijnovgorodas "Torpedo". Baltkrievijas hokeja izlases rindās Kosticins spēlējis 10 Pasaules čempionātos augstākajā divīzijā. Eliteprospects profils (angliski) Internet Hockey Database profils (angliski) Hockey-Reference profils (angliski) KHL profils (angliski)