Deivids Viljams "Deivs" Kauenss (angļu: David William "Dave" Cowens; dzimis 1948. gada 25. oktobrī Ņūportā, Kentuki štatā, ASV) ir bijušais amerikāņu basketbolists un basketbola treneris, spēlējis spēka uzbrucēja un centra pozīcijās. Basketbolista karjeras laikā pārstāvējis Bostonas "Celtics" un Milvoki "Bucks" klubus. 1970. gada NBA draftā viņu "Celtics" izraudzījās ar kopējo 4. kārtas numuru, galvenokārt kluba bijušā centra spēlētāja Billa Rasela ieteikuma dēļ. "Celtics" vienībā viņš spēlēja līdz 1979. gadam, šajā laikā divas reizes kļuva par NBA čempionu, 1973. gadā tika atzīts par sezonas vērtīgāko spēlētāju. Viņš septiņas reizes piedalījās Visu zvaigžņu spēlēs, vienreiz tika atzīts arī par spēles vērtīgāko spēlētāju. Pēdējo sezonu NBA D. Kauenss aizvadīja "Bucks" sastāvā. Kopumā NBA karjeras laikā vidēji spēlē guva 17,6 punktus un savāca 13,6 atlēkušās bumbas. D. Kauenss ir viens no četriem spēlētajiem NBA vēsturē (pārējie ir Skotijs Pipens, Kevins Gārnets, Lebrons Džeimss), kas vienā sezonā bijuši sava kluba līderi piecās statistikas kategorijās: punktos, atlēkušajās bumbas, rezultatīvajās piespēlēs, bloķētajos metienos un pārtvertajās bumbās. Viņš to spēja 1977.—1978. gada sezonā. Pēc basketbolista karjeras beigām viņš kļuva par NBA treneri, trenējis Bostonas "Celtics", Šarlotas "Hornets" un Goldensteitas "Warriors" klubus. 1991. gadā D. Kauenss tika uzņemts Basketbola slavas zālē un 1996. gadā tika nosaukts par vienu no 50 izcilākajiem NBA spēlētājiem. «Dave Cowens». Basketball Hall of Fame. Arhivēts no oriģināla, laiks: 2006-10-30. Skatīts: 2007-01-14. 1977-78 Boston Celtics Statistics Arhivēts 2011. gada 23. jūlijā, Wayback Machine vietnē., Basketballreference.com. Retrieved July 10, 2007. Vikikrātuvē par šo tēmu ir pieejami multivides faili. Skatīt: Deivs Kauenss. NBA profils (angliski) Basketball Reference profils (angliski) Džeimsa Neismita piemiņas Basketbola slavas zāles profils (angliski) Mark Heisler. Giants: The 25 Greatest Centers of All Time. Chicago : Triumph Books, 2003. ISBN 1-57243-577-1.