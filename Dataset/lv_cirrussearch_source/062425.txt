Prinča Reģenta šaurums (angļu: Prince Regent Inlet) ir jūras šaurums Kanādas Arktiskajā arhipelāgā. Savieno Lankastera šaurumu ziemeļos ar Būtijas līci dienvidos. Atdala Bafina salas Brodēra pussalu austrumos no Somersetas salas rietumos. 19. gadsimtā Ziemeļrietumu jūrasceļa meklējumos šaurumu šķērsojušas vairākas ekspedīcijas (Viljams Perijs 1819. gadā, Džons Ross 1829. gadā). Tikai 1852. gadā tika atklāta rietumu izeja Belo šaurums starp Somersetu un Būtijas pussalu.