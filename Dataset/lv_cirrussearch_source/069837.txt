Ričards Florida (angļu: Richard Florida, dzimis 1957. gada 30. augustā ASV) ir pilsētplānošanas teorētiķis, galveno vērību velta ekonomiskajai un sociālajai teorijai. Filosofijas doktora grādu R. Florida ir ieguvis 1986. gadā Kolumbijas Universitātē. Pašlaik Florida ir Toronto universitātes (Kanāda) Rotmana menedžmenta skolas Labklājības institūta vadītājs. Viņš vada arī privāto "radošās šķiras" institūtu (angļu: Creative Class Institute). Ričarda Floridas visplašāk pazīstamais darbs ir viņa piedāvātā radošās šķiras (angļu: creative class) koncepcija, kura izklāstīta R.Floridas grāmatās The Rise of the Creative Class ("Radošās šķiras izcelšanās", 2002), Cities and the Creative Class ("Pilsētas un radošā šķira", 2005), The Flight of the Creative Class ("Radošās šķiras lidojums", 2005) un Who’s Your City? ("Kas ir tava pilsēta?", 2008). Pēc Ričarda Floridas pieejas, radošajai šķirai ir divas galvenās apakšsastāvdaļas: super-radošais kodols - galvenokārt, rada jaunas formas vai dizainus, ko iespējams plaši izmantot; radošie profesionāļi - galvenokārt, izmantojot savas zināšanas iesaistās problēmu risināšanā. Radošais kodols sastāv no datorzinību, matemātikas, arhitektūras, indžinierzinātnes, sociālo zinātņu, izglītības, bibliotekārzinātnes, mākslas, dizaina, izklaides, sporta un mediju profesiju pārstāvjiem. Radošo profesionāļi apakšsastāvdaļu veido menedžmenta, biznesa, finanšu, juridisko, veselības aprūpes un tehnisko profesiju pārstāvji. R. Florida uzsver, ka ekonomiskā attīstība ir ātrāka vietās, kur ir augstāk attīstīti cilvēki. No viņa perspektīves, radoši cilvēki veicina ekonomisko attīstību, savukārt, viņi dod priekšroku vietām, kas ir inovatīvas, daudzveidīgas un tolerantas. R. Floridas teorija apgalvo, ka pilsētu reģionos ir koncentrēti augsto tehnoloģiju darbinieki, mākslinieki, mūziķi, lesbietes, geji un grupa, kas tiek saukta par "ļoti bohēmisku" (angļu: high bohemians). Tāpēc šie reģioni ir laba augsne augstākam ekonomiskās attīstības līmenim. Florida izvirza teoriju, ka radošā šķira nodrošina atvērtu, dinamisku, personībās balstītu un profesionālu vidi, kas savukārt piesaista radošākos cilvēkus no biznesa un kapitāla aprindām. Vērtējot pilsētas, R. Florida piedāvā pats savu sistēmu: "bohēmisko indeksu", "geju indeksu", "dažādības indeksu" utml. R. Floridas teorijai ir gan savi piekritēji, gan kritiķi. Pēdējie R. Floridam pārmet elitismu un apšauba viņa metodes. Rotmana menedžmenta skolas mājaslapa Radošās šķiras institūta mājaslapa [1]