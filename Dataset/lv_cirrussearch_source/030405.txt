Luijs Šarls de Laburdonē (franču: Louis-Charles Mahé de La Bourdonnais; 1795. gads, Reinjona — 1840. gada 13. decembris, Londona) bija Francijas šahists. Piedzimis Francijai piederošajā Reinjonas salā. 1814. gadā pārcēlies uz Parīzi, bet no 1818. gada nopietni aizrāvies ar šahu, mācoties no tolaik labākajiem Francijas šahistiem. Sākot ar 1820. gadu pastāvīgi pavadījis laiku Parīzes kafejnīcā Café de la Régence, kur viņam bijis personiskais galdiņš. Laburdonē spēlējis ar katru kafejnīcas apmeklētaju, kas varējis uzlikt uz spēles rezultātu kādu naudas summu. Ticis uzskatīts par sava laika spēcīgāko šahistu. 1834. gadā aizvadījis sešu maču sēriju ar tolaik Lielbritānijas spēcīgāko šahistu Aleksandru Makdonelu, kurā uzvarējis pirmo, trešo, ceturto un piekto maču, zaudējot tikai otro. Sestais mačs palicis nepabeigts, kad Makdonelam bijis neliels pārsvars - 5:4. Iespējams, ka bijusi noruna turpināt maču, taču Makdonela pāragrā nāve izjaukusi abu nodomus. Kopējais visu maču rezultāts bijis Laburdonē labā: +45, =13, -27. 1838. gadā saslimis ar tūsku un pēc diviem gadiem nomiris. Laburdonē bijis arī redzams šaha teorētiķis un spēles popularizētājs. 1833. gadā izdevis savu grāmatu "Jaunais ceļvedis šaha spēlē" (Nouveau Traité du jeu des échecs), kurā apskatījis daudzus šaha atklātņu un galotņu teorijas principus. Grāmata piedzīvojusi tulkojumus daudzās valodās. 1836. gadā Parīzē sācis izdot žurnālu "Le Palamède", kas kalpojis kā šaha periodikas izdevumu celmlauzis Eiropā. Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)