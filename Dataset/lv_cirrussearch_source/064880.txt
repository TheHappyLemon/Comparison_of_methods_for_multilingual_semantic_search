"Fantomass pret Skotlendjardu" (franču: Fantômas contre Scotland Yard) ir 1967. gada Francijas piedzīvojumu kinokomēdija, trešā filma no triloģijas par kriminālnoziedznieka Fantomasa un viņa vajātāja policijas komisāra Živa piedzīvojumiem. Filmas režisors ir Andrē Junabels. Scenārijs veidots kā parodija par Pjēra Suvestra un Marsela Alēna 1911. gadā sarakstīto grāmatu tēlu Fantomasu. Īpašus panākumus filma ieguva Eiropā, Padomju Savienībā un Japānā. Padomju Savienībā filma tika dublēta kinostudijā Sojuzmuļtfiļm un uz ekrāniem iznāca 1967. gadā. Galvenās lomas filmā atveido Žans Marē (Fantomass, žurnālists Fandors, sers Valters Brauns, Džuzepe Luidži) un Luijs de Finess (komisārs Živs). Citas lomas atveido Milēna Demonžo (Elēna), Žaks Dināms (inspektors Mišels Bertrāns), Žans Rodžers Kausimons (lords Makrešlijs, Fantomass), Fransuāza Kristofa (lēdija Doroteja), Robērs Dalbāns (laikraksta redaktors). Fantomass ir nenotverams noziedznieks, kura īsto seju neviens nav redzējis, paslēpjot to zem zilganas maskas. Lai realizētu savus noziedzīgos plānus, viņš prasmīgi atveido citu cilvēku sejas, uzliekot dažādas sarežģītas maskas un kostīmus. Šis laupītājs un zaglis, kas terorizē visu Franciju, var atveidot praktiski ikvienu, radot apjukumu policijas rindās. Filmas darbība pārceļas uz Angliju (filmēšana notika Roquetaillade pilī netālu no Bordo). Fantomass apmetās Skotijas Lohnesas ezera pilī, no kurienes viņš kontrolē savas noziedzīgās darbības. Noziedznieks ir sasniedzis varas virsotni un ieviesis nodokļu sistēmu, kurā bagātajiem britiem jāmaksā par tiesībām dzīvot, draudot nogalināt tos, kas jauno sistēmu neievēros. Pirmais maksāšanas atteikums tiek nekavējoties aukstasinīgi nogalināts un Skotlendjarda kungi ir spiesti saukt palīgā viņa pieredzējušāko pretinieku — policijas komisāru Živu un viņa komandu. Neapmierinātie nodokļu maksātāji sapulcējas kādā Skotijas pilī. Lords Makrešlijs, viens no potenciālajiem Fantomasa upuriem, izmanto savu pili kā galveno mītni, lai ļaundari iedzītu slazdā. Taču Fantomass prasmīgi iejūtas gan bandīta, gan lorda ādā, ka komisāram Živam, žurnālistam Fandoram un Elēnai nav skaidrs, kurš ir kurš. Policijas komisārs jau pirmajā vakarā ir liecinieks neticamam atgadījumam, kas liek viņam apšaubīt savu veselo saprātu un kārtējo reizi dzen uz vājprāta sliekšņa. Pakārtie izlien no cilpas, mirušie atdzīvojas un viltus spoki parādās un pazūd, tomēr beigās uzvar izdoma, ne pārdabiski spēki. Galu galā nenotveramais Fantomass atkal veiksmīgi aizlaižas. "Fantomass" "Fantomass trako" «1967 French box office». Box Office Story. IMDb profils (angliski) AllMovie profils (angliski) Turner Classic Movies profils (angliski) Rotten Tomatoes profils (angliski)