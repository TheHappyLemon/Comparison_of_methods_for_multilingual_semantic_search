Tergīts ir posmkāju ķermeņa segmenta gredzena sklerotizētā (hitīna) mugurpuses daļa. Tergītu attīstības pakāpe un to uzbūve dažādām posmkāju grupām ir atšķirīga. Piemēram, divpārkāju daudzkāju (Diplopoda) ķermeņa segmentu tergīti klāj ne tikai muguras daļu, bet noliecas arī gar sāniem, un pat zem vēderpuses, veidojot gandrīz pilnu riņķi. Savukārt, spāru (Odonata) krūšu tergīti ir tik mazi, ka pat nav pamanāmi starp spārnu pamatnēm. Spārnoto kukaiņu krūšu segmentu tergītiem ir liela loma lidojumā (caur tiem uz spārnu pamatnēm tiek pārnests netiešās iedarbības spārnu muskuļu spiediens), un tiem ir visai sarežģīta uzbūve. Šie tergīti dalās vairāk vai mazāk nošķirtos nodalījumos, un katram no tiem ir savs īpašs nosaukums. Posmkāju ķermeņa posmu vēderpuses virsmas sklerotizētā daļa tiek saukta par sternītiem. Nora Sloka, Bezmugurkaulnieku zooloģijas praktikums, izdevniecība "Zvaigzne", Rīga, 1971. g., 150-151. lpp.