Lauku zvirbulis (Passer montanus) ir mazs, brūnganpelēks zvirbuļu dzimtas (Passeridae) putns, kas sastopams Eirāzijā, Āfrikā un Austrālijā. Izdala 9 pasugas, kas savā starpā atšķiras pavisam nedaudz. Tā kā lauku zvirbulim ir ļoti liels izplatības areāls, tad kopumā sugai izmiršana nedraud, bet ir novērota Rietumeiropas populāciju samazināšanās, sakarā ar dažādu herbicīdu izmantošanu intensīvajā lauksaimniecībā un ziemošanas vietu — labības rugāju platību samazinājumu. Āzijas austrumos un Austrālijā lauku zvirbuli bieži uzskata par kaitīgu putnu, lai gan tas ir ļoti populārs austrumu mākslas tēls. Lauku zvirbuļa dabīgais izplatības areāls aptver Eirāzijas mēreno joslu un Dienvidaustrumāziju. Tas nav sastopams tikai pašos Eirāzijas ziemeļos un plašos meža masīvos. Lai gan lielākā daļa populācijas ziemo ligzdošanas teritorijā, tomēr aukstākajos reģionos dzīvojošie lauku zvirbuļi ir migrējoši. Tas sastopams nelielā teritorijā arī Ziemeļāfrikā, Eiropā dzīvojošie lauku zvirbuļi mēdz ieklīst Marokā, Tunisijā, Ēģiptē, Alžīrijā, Turcijā un Tuvajos Austrumos Vidusjūras krastā. Tas ir introducēts Ziemeļamerikā un Austrālijā. Āzijā lauku zvirbulis lielāko tiesu sastopams apdzīvoto vietu tuvumā, mazākās un lielākās pilsētās, bet Eiropā tas galvenokārt mājo atklātās lauku ainavās, skrajos mežos un viensētu tuvumā, pilsētas vidi atstājot savam lielākajam radiniekam — mājas zvirbulim. Latvijā lauku zvirbulis ir parasts ligzdotājs un nometnieks. Tas pamatā mājo lauku apvidū, dārzos un viensētu tuvumā. Latvijā sastopama lauku zvirbuļa nominālpasuga — Passer montanus montanus. Lauku zvirbulis ir neliels dziedātājputns. Tā ķermeņa garums ir 14 cm, spārnu plētums 21 cm, svars 24 g. Lauku zvirbulis ārēji ir ļoti līdzīgs mājas zvirbulim (Passer domesticus) un līdz 1713. gadam uzskatīja, ka tā ir viena suga. To apspalvojums ir pelēkbrūns ar tumšāku, brūni-melni raibumotu muguru un spārniem, kastaņkrāsas galvu un asti, bet gaiši pelēku vēderu un krūtīm. Uz spārniem ir divas šauras, baltas šķērssvītras. Tā apkakle un vaigi ir balti, bet uz tiem labi saskatāms melns, neliels punkts, pateicoties kuram sugu ir viegli atpazīt. Melns ir arī zods, pakakle un līnija no acīm līdz knābim. Kājas ir gaiši brūnas, bet masīvais konusveida knābis svina pelēks, ziemā kļūstot gandrīz melnam. Abi dzimumi izskatās vienādi, kā arī jaunie putni izskatās līdzīgi pieaugušajiem, lai gan krāsas ir mazāk košas. Rudenī pirms ziemas lauku zvirbuļi maina apspalvojumu, un tiem pieaug ķermeņa masa, lai gan samazinās uzkrāto tauku daudzums. Masas pieaugums veidojas tādēļ, ka pieaug asiņu un ūdens daudzums ķermenī, lai veicinātu straujāku spalvu ataugšanu. Lai arī lauku zvirbulis ir dziedātājputns, tas neizceļas ar izkoptu dziedāšanu. Tas pamatā tikai čivina, čirkst un čiepst. Lauku zvirbulis ir visēdājs: galvenokārt barojas ar dažādu augu sēklām, pumpuriem, dzinumiem, ogām un ziediem, barojas arī ar dažādiem bezmugurkaulniekiem, piemēram, sienāžiem, vabolēm un zirnekļiem. Mazuļus pirmo nedēļu lauku zvirbulis baro tikai ar bezmugurkaulniekiem. Ārpus ligzdošanas sezonas lauku zvirbuļi ir draudzīgi un mēdz veidot palielus barus. Tos var bieži novērot arī jauktā barā kopā ar mājas zvirbuļiem. Vairošanās sezona lauku zvirbulim ir no aprīļa vidus līdz augusta sākumam. Reizēm tie veido ligzdošanas kolonijas. Lauku zvirbulis nav tik agresīvs kā mājas zvirbulis un retāk sastrīdas par ligzdošanas vietām. Valda uzskats, ka lauku zvirbulis veido monogāmu pāri uz mūžu. Ligzdo koku dobumos, biezos krūmos, vārnu, žagatu ligzdās, būrīšos, ēku sienu spraugās, pajumtēs, pat balto stārķu ligzdu pamatos. Ligzda tiek būvēta no sausas zāles un izklāta ar putnu spalvām. Vienas sezonas laikā ir 2—3 perējumi. Dējumā ir 2—7 olas, kuras perē abi vecāki, lai gan perē galvenokārt mātīte. Inkubācijas periods ilgst 13—14 dienas. Mazuļi ir ligzdguļi un izšķiļas nevarīgi un bez spalvām. Pieauguša putna spalvas tiem izaug 15—20 dienu vecumā. Par mazajiem putnēniem rūpējas abi vecāki. Pirmajās dienās mātīte uzkavējas ligzdā, lai aprūpētu mazuļus. Tā galvenais ienaidnieks ir zvirbuļvanags. Lauku zvirbulim ir 9 pasugas: Passer montanus montanus — nominālpasuga, sastopams Eiropā, Āzijas ziemeļos un centrālajā daļā, līdz Sibīrijas un Mongolijas ziemeļaustrumiem; Passer montanus dilutus — sastopams Kazahstānas dienvidos un Irānas austrumos līdz Ķīnas ziemeļrietumiem un Mongolijas dienvidiem; Passer montanus dybowskii — sastopams Sibīrijas dienvidaustrumos, Ķīnas ziemeļaustrumos un Korejas ziemeļos; Passer montanus hepaticus — sastopams Indijas ziemeļaustrumos (Arunāčala Pradēšas štatā), Tibetas dienvidaustrumos un Mjanmas ziemeļrietumos; Passer montanus kansuensis — sastopams Ķīnas centrālās daļas ziemeļos; Passer montanus malaccensis — sastopams no Nepālas rietumiem līdz Butānai, Indijas ziemeļaustrumiem (Asamas šatatam), Ķīnas dienvidiem, Dienvidaustrumāzijai, Sumatrai, Javai un Filipīnu dienvidiem; Passer montanus saturatus — sastopams Sahalīnā, Kuriļu salās, Japānā, Ķīnas austrumos, Taivānā un Filipīnu ziemeļos; Passer montanus tibetanus — sastopams Tibetā un Ķīnas centrālajā daļā; Passer montanus transcaucasicus — sastopams no Turcijas austrumiem un Kaukāza līdz Irānai. World Bird List: Old World sparrows, snowfinches & weavers, 2020 Clement, Peter; Harris, Alan; Davis, John (1993). Finches and Sparrows: an Identification Guide. Christopher Helm. ISBN 0-7136-8017-2. «IUCN: Passer montanus». Arhivēts no oriģināla, laiks: 2013. gada 30. maijā. Skatīts: 2013. gada 27. maijā. «Lauku zvirbulis Passer montanus». Arhivēts no oriģināla, laiks: 2013. gada 24. aprīlī. Skatīts: 2013. gada 27. maijā. Bird Facts: Tree Sparrow Passer montanus (Linnaeus, 1758) «ARKive: Tree sparrow (Passer montanus)». Arhivēts no oriģināla, laiks: 2013. gada 26. jūlijā. Skatīts: 2013. gada 27. maijā. Arhivēts 2013. gada 26. jūlijā, Wayback Machine vietnē. Mullarney, Killian; Svensson, Lars; Zetterstrom, Dan; Grant, Peter (1999). Collins Bird Guide. London: HarperCollins. ISBN 0-00-219728-6. «Compensatory bodily changes during moult in Tree Sparrows Passer montanus in Italy». Arhivēts no oriģināla, laiks: 2015. gada 7. novembrī. Skatīts: 2017. gada 24. maijā. «Birding: Eurasian Tree Sparrow». Arhivēts no oriģināla, laiks: 2013. gada 15. maijā. Skatīts: 2013. gada 27. maijā. Foto enciklopēdija: Lauku zvirbulis (Passer montanus) Latvijas daba: Lauku zvirbulis Putni: Zvirbuļveidīgie Lauka zvirbulis. Passer montanus. Tree sparrow Lauku zvirbulis (foto) Bird Life: http://www.birdlife.org/datazone/speciesfactsheet.php?id=8385 Arhivēts 2013. gada 4. novembrī, Wayback Machine vietnē. Planet of Birds: Tree Sparrow (Passer montanus)