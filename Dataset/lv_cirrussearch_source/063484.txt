Platlapu vilkvālīte (latīņu: Typha latifolia) ir vilkvālīšu dzimtas augu suga ar kosmopolītisku izplatību. Tā ir bieži sastopama visā Latvijas teritorijā. Augs parasti veido lielas audzes visdažādāko ūdenstilpju krastos, pastāvīgi applūdušos pazeminājumos pļavās, krūmājos, retāk mežos. Platlapu vilkvālīte ir daudzgadīgs, 1,2—2,2 m garš lakstaugs ar stāvu, resnu (Ø 0,5—0,9 cm) stublāju, kura galā ir vālīte. Lapas ir lineāras, 100—180 cm garas, 1,5—3 cm platas. Tām ir gluda mala, smails gals un makstains pamats. Vālītes vīrišķā un sievišķā daļa saskaras. Sievišķajiem ziediem nav pieziedlapas. Vālītes sievišķā daļa ir resna, tumši brūna (Ø 2—3 cm). Zied jūlijā un augustā. «platlapu vilkvālīte - Typha latifolia L. - Augi - Latvijas daba». www.latvijasdaba.lv. Skatīts: 2022-09-06.