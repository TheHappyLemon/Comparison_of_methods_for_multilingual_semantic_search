Soronzonboldina Batcecega (mongoļu: Соронзонболдын Батцэцэг; dzimusi 1990. gada 5. oktobrī) ir mongoļu brīvā stila cīkstone, Āzijas un Pasaules čempione, 2012. gada vasaras olimpisko spēļu bronzas medaļas ieguvēja. Pirmo reizi starptautiskā arēnā cīnījusies un ieguvusi sudraba medaļu 2007. gada Āzijas kadetu čempionātā. Nākamajā gadā to pašu paveikusi arī Āzijas junioru čempionātā. 2009. gadā viņa kļuva par Āzijas junioru čempioni. 2010. gadā Soronzonboldina Batcecega izcīnīja zelta medaļu arī pieaugušo pasaules čempionātā. 2012. gada vasaras olimpiskajās spēlēs Londonā Soronzonboldina Batcecega astotdaļfinālā uzvarēja Dienvidāfrikas cīkstoni Silviju Datiju, ceturtdaļfinālā Latvijas pārstāvi Anastasiju Grigorjevu, bet pusfinālā zaudēja japānietei Kaori Ičo. Tomēr pēc uzvaras gandarījuma cīņā pret kanādieti Martinu Digrenjē viņa ieguva bronzas medaļu. 2013. gada pasaules čempionātā Budapeštā Soronzonboldina Batcecega pusfinālā uzvarēja Anastasiju Bratčikovu no Krievijas, bet finālā zaudēja Kaori Ičo un tika apbalvota ar sudraba medaļu. 2015. gada pasaules čempionātā Lasvegasā Soronzonboldina Batcecega izcīnīja zelta medaļu. Astotdaļfinālā viņa pieveica kanādieti Toniju Verbīku, ceturdaļfinālā — brazīlieti Žoīsi Silvu, pusfinālā - japānieti Ajako Sjodu un finālcīņā bija pārāka pār 2012. gada pasaules čempioni, ķīnieti Džanu Laņu. Soronzonboldina Batcecega piedalījās arī 2016. gada vasaras olimpiskajās spēlēs. Ceturtdaļfinālā viņa zaudēja ASV cīkstonei Jeļenai Pirožkovai un ieņēma tikai 12. vietu. «S.Battsetseg claims a bronze» (angļu). The UB Post. 2012. gada 10. augusts. Skatīts: 2019-07-20. Olympedia profils (angliski) FILA profils (angliski)