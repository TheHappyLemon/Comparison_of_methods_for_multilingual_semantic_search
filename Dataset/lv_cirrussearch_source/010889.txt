Ama (japāņu: 海人; 海女 — ‘jūras sieviete’; 海士 — ‘jūras vīrietis’) ir nirējs, kas vāc jūras veltes un jūras zāles. Nodarbošanās kļuvusi slavena ar pērļu zvejniecību, jo reizēm gliemenēs ir atrodamas pērles. Lielākā daļa amu ir sievietes, jo sievietēm dabiski uz ķermeņa uzkrājas vairāk tauku nekā vīriešiem, kas neļauj ķermenim tik ātri ūdenī atdzist. Amas nirst neizmantojot akvalangu, skābekļa balonus vai citas palīgierīces zemūdens niršanai. Amas nirst aizturot elpu, tādēļ šo niršanas veidu pieskaita pie frīdaivinga. Pirmo reizi vēstures avotos ama parādījās 748. gadā, kad Otomono Jakamoči viesojās Noto pussalā. Viņš uzrakstīja dzejoli par amu no Heguras salas. Dzejolis ir atrodams "Manjosjū", kas ir vecākā japāņu dzejas antoloģija. Jau vairāk kā 2000 gadu Japānas krastos ir pastāvējusi profesija, ko sauc par amu niršanu. Līdz 1950. gadam amas nira kailas. Taču mūsdienās, atkarībā no reģiona, amas izmanto niršanas maskas, peldpleznas un hidrotērpus. Mūsdienās Japānā sastopamas vien pāris simtu aktīvu amu. Lielākā daļa nirēju ir gados vecas sievietes. Jaunākajām aktīvajām nirējām ir ap 50 gadu, vecākajām — 70 līdz 80 gadu, vai pat vairāk. Ļoti maz jaunu sieviešu vēlas turpināt šo nodarbošanos. Viņas pārceļas uz dzīvi pilsētās, nevēloties trenēties aukstajos Japānas ūdeņos, lai kļūtu par amām. Attīstoties tehnoloģijām un citiem sasniegumiem, šis amats ir daļēji zaudējis savu nozīmi pērļu ieguves nozarē. Miljardiem augstvērtīgo pērļu šobrīd iegūst speciālās audzētavās visā pasaulē. Mūsdienās aktīvās amas izmanto niršanas maskas un peldpleznas, bet turpina strādāt pēc tradicionālās niršanas metodes un ir atteikušās no akvalangu un hidrotērpu izmantošanas. Amas, atkarībā no laika apstākļiem, nirst aptuveni 4 stundas dienā. Pēdējo 100 gadu laikā ūdens temperatūra Japānas jūrā ir pakāpusies par 1,68 grādiem pēc Celsija, kas padara niršanu vieglāku, tomēr malumednieku darbības rezultātā un klimata izmaiņu dēļ, abalonu (gliemenes, kurās var atrast pērles) daudzums Japānas ūdeņos ir samazinājies, padarot amu darbu mazāk nozīmīgu. Iana Fleminga Džeimsa Bonda sērijās, romānā Tu dzīvo tikai divreiz Bonds dodas uz Japānu, kur iepazīstas un nodibina attiecības ar amu Kisiju Sudzuki (Kissy Suzuki). Viņas tēls parādās arī romāna ekranizējumā. United Nations University, Our World 2.0. (angliski) Japāņu jūras sievietes Arhivēts 2011. gada 23. martā, Wayback Machine vietnē.. Healthline Arhivēts 2011. gada 7. novembrī, Wayback Machine vietnē.. (angliski) Ama – The women divers of Japan Arhivēts 2011. gada 20. februārī, Wayback Machine vietnē. ThingsAsian – Japan’s Ama women divers Nacional Geographic – Flashback/Modern mermaids Discovery – Ama divers Yoshiyuki Iwase(Photographer, 1904–2001) Arhivēts 2011. gada 3. novembrī, Wayback Machine vietnē.