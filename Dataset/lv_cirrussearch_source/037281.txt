Ratmirs Holmovs (krievu: Ратмир Дмитриевич Холмов; 1925. gada 13. maijs Šenkurska — 2006. gada 18. februāris Čerņivci) bija Krievijas starptautiskais lielmeistars šahā (1960). Šahu iemācījies spēlēt divpadsmit gadu vecumā. Otrā pasaules kara laikā dienējis flotē Tālajos Austrumos un pašās kara beigās nokļuvis japāņu gūstā, kādēļ vēlāk Holmovam bijušas problēmas ar izbraukšanu no PSRS, lai dotos uz šaha turnīriem. 1947. gadā kļuvis par PSRS sporta meistaru šahā. 1948. gadā uzvarējis Baltkrievijas šaha čempionātā. No 1948. gada līdz 1960. gadam dzīvojis Lietuvā. Kļuvis par desmitkārtēju Lietuvas šaha cempionāta uzvarētāju (1949, 1950, 1951, 1952, 1953, 1955, 1957, 1958, 1959, 1960). 1954. gadā Rīgā sporta biedrības Spartak sastāvā uzvarējis PSRS komandu kausa izcīņā šahā. 1960. gadā kopā ar Vasiliju Smislovu dalījis 1.-2. vietu Maskavas starptautiskajā šaha turnīrā. Par panākumiem turnīros FIDE 1954. gadā Holmovam piešķīrusi starptautiskā meistara (IM), bet 1960. gadā - starptautiskā lielmeistara (GM) nosaukumu. No 1948. līdz 1972. gadam sešpadsmit reizes piedalījies PSRS šaha čempionātu finālos. 1963. gadā kopā ar Leonīdu Šteinu un Borisu Spaski dalījis 1.-3. vietu PSRS šaha čempionāta finālā, taču papildu turnīrā palicis 3. vietā (uzvarēja Šteins). 1965. gadā Havanā piedalījies Hosē Raula Kapablankas memoriālā, kurā sensacionāli uzvarējis Robertu Fišeru un izcīnījis 5. vietu. 1968. gadā atkārtoti piedalījies Kapablankas memoriālā un uzvarējis tajā. 1970. gadā PSRS izlases sastāvā uzvarējis Eiropas komandu šaha čempionātā, izcīnot arī individuālo zelta medaļu. 1973. gadā kopā ar Mihailu Tālu uzvarējis starptautiskajā šaha turnīrā Dubnā. Četras reizes uzvarējis PSRS komandu šaha čempionātos Maskavas (1967, 1969) un Krievijas (1963, 1975) izlašu sastāvos. 1987. gadā uzvarējis Maskavas pilsētas šaha čempionātā. 1988. gadā Voronežā dalījis 1.-2. vietu Krievijas šaha čempionātā. Sekmīgi piedalījies arī senioru šaha turnīros. 2000. gadā dalījis 1.-4. vietu Pasaules senioru šaha čempionātā, bet gadu vēlāk šajā turnīrā dalījis 2.-4. vietu. Par savu šaha spēles stilu bijis iesaukts par "centra aizsargu". Holmovam raksturīga bija diezgan pavirša pieeja šaha atklātņu teorijai, taču ļoti sīksta sliktāku pozīciju aizsardzība, kuras laikā viņš izmantoja katru vismazāko iespēju apgrūtināt pretiniekam pārsvara realizāciju. Геннадий Сосонко, "Диалоги с шахматным Нострадамусом" Championship of Belarus - 1948 OlimpBase :: Soviet Team Chess Cup :: Ratmir Kholmov International tournament Moscow 24.5-7.6.1960 USSR Championship (1963) Havana (1965) Capablanca mem Havana 1968 OlimpBase :: European Men's Team Chess Championship :: Ratmir Kholmov International Tournament - Dubna 5-26.12.1973 OlimpBase :: Soviet Team Chess Championship :: Ratmir Cholmovas Championship of Moscow - February-March 1987 Championship of Russia- Voronezh 9-28.6.1988 Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)