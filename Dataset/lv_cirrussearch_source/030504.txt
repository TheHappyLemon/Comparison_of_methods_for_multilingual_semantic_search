Nejaukt ar šaha atklātni. Dāmas gambīts ir šaha atklātne, kas sākas ar gājieniem: 1. d2-d4 d7-d5 2. c2-c4. To klasificē pie slēgtām atklātnēm ar Šaha atklātņu enciklopēdijas kodiem D06 līdz D69. Dāmas gambītam raksturīgie gājieni sastopami jau 15.—16. gadsimta partijās, bet pirmās analīzes Getingenas rokrakstā, Džūlio Čezāre Polērio, Alesandro Salvio un Filipa Stammas rakstos. Pirmās dziļākās analīzes veikuši Hauards Stauntons un Žans Difrens. Lielu popularitāti dāmas gambīts ieguva 19. gadsimta beigās, kad praksē sāka nostiprināties pozicionālās spēles galvenie principi. Dziļa dāmas gambīta teorijas pētniecība veicināja tā sadalīšanos atsevišķās "pilnasinīgās" sistēmās, kas ieguva savus patstāvīgus nosaukumus. Mūsdienās dāmas gambīta sistēmas kļuvušas par ļoti bieži lietotām atklātnēm. Dāmas gambīta pamatideja ir cīņa par centru. Baltie cenšas nomainīt spēcīgo melno centra bandinieku d un iegūt bandinieku pārsvaru centrā, melnie organizēt pretspēli pret d4. Pēc gājieniem 1. d2-d4 d7-d5 2. c2-c4 populāri ir sekojošie gājieni: 2. ... e7-e6 (Atraidītais dāmas gambīts) 2. ... c7-c6 (Slāvu aizsardzība) 2. ... d5xc4 (Pieņemtais dāmas gambīts) Retāk spēlē: 2. ... Zb8-c6 (Čigorina aizsardzība) 2. ... e7-e5 (Albina kontrgambīts) 2. ... c7-c5 (Simetriskā aizsardzība) 2. ... Zg8-f6 (Māršala aizsardzība) 2. ... Lc8-f5 (Baltijas aizsardzība) Pie dāmas gambīta pieskaita arī kataloniešu atklātni: 1. d2-d4 Zf8-f6 2. c2-c4 e7-e6 3. g2-g3 d7-d5 Partijas gaitā dāmas gambīta pozīcijas var izveidoties arī citā gājienu kārtībā. Aleksandrs Koblencs. Šacha skola. Rīga : LVI, 1951. 101–118. lpp. Luděk Pachman. Das Damengambit. 3., aktualisierte Auflage. Edition Olms, Zürich 2001, ISBN 3-283-00274-6. (vāciski) Ward, Chris. Play The Queen's Gambit. Everyman Chess, 2006. ISBN 1-85744-411-6. (angliski) Шахматы: Энциклопедический словарь / Гл. ред. А.Е. Карпов. Москва : Советская энциклопедия. 1990. 422. lpp. ISBN 5-85 270-005-3. (krieviski)