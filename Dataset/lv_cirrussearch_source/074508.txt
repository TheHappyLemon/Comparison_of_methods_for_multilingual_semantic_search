Kāpas kalnu zebra jeb Kāpzemes kalnu zebra (Equus zebra zebra) ir kalnu zebras (Equus zebra) viena no pasugām. Mūsdienās Kāpas kalnu zebra dzīvo nelielā teritorijā — Kalnu zebru Nacionālajā parkā Dienvidāfrikā. Atskatoties Āfrikas dabas pētniecības vēsturē, ir saglabājušies pieraksti, kas skaidro, ka Kāpas kalnu zebra bija tēviņš, bet kvaga bija mātīte. Valdīja uzskats, ka tā ir viena un tā pati suga. Šis kļūdainais pieņēmums varēja rasties tādēļ, ka kādreiz Kāpas kalnu zebras un kvagas apdzīvoja vienas un tās pašās teritorijas savannā, un ka Kāpas kalnu zebru izplatība neaprobežojās ar Kāpas provinci Dienvidāfrikā. Kāpas kalnu zebra ir mazākā no divām kalnu zebru pasugām. Tās augstums skaustā ir apmēram 1,20 m, svars 310 kg. Kāpas kalnu zebrai baltās svītras ir tīri baltas. Melnās strīpas ir platākas par baltajām svītrām, tādēļ Kāpas kalnu zebra izskatās tumšāka nekā Hartmaņa kalnu zebra, kurai baltās svītras ir platākas un līdz ar to izskatās gaišāka. Salīdzinot ar Hartmaņa kalnu zebru tās augums ir kompaktāks, tai ir garākas ausis un lielāka pakakles ādas kroka. Pakakles kroka ir galvenā pazīme kā var atšķirt kalnu zebru no līdzenumu zebras. Kroka ir lielāka tēviņiem. Kāpas kalnu zebru purns ir melni-brūns, brūnā krāsa reizēm izskatās koši ruda. Vēders kā visām kalnu zebrām ir balts. Kāpas kalnu zebras neviedo tik lielus barus kā līdzenuma zebras. Tām ir raksturīgas harēma tipa nelielas ģimenes, un katrai ir sava teritorija. Kāpas kalnu zebras savā diētā priekšroku dod īsai zālei, bet neatsakās no krūmiem un citiem augiem, ko var atrast, sausajā sezonā. Kādreiz Kāpas kalnu zebras apdzīvoja daudz lielāku reģionu Dienvidāfrikas Kāpas provinvces dienvidos. 1922. gadā Kāpas provincē bija palikušas vairs tikai 400 Kāpas kalnu zebras, tādēļ 1937. gadā tika nodibināts Kalnu zebru Nacionālais parks. Tomēr, lai arī teritorija bija aizsargāta, zebru populācija izdila, un 1950. gadā Kalnu zebru Nacionālā parka teritorijā Kāpas kalnu zebras bija izmirušas. Tajā pašā gadā parks uzsāka zebru populācijas atjaunošanas programmu. Parka teritorijā no kaimiņu zemnieku saimniecības tika ievestas 11 zebras, 1964. gadā parka teritorijā tika ievesta vēlreiz neliela grupa Kāpas kalnu zebru. 1960. gadu beigās Nacionālajā parkā dzīvoja 140 Kāpas kalnu zebras. 1979. gadā to skaits bija 200 indivīdu, un 1984. gadā Parkā atkal dzīvoja 400 Kāpas kalnu zebras Kopš 1984. gada parks piedalās Kāpas kalnu zebru izplatīšanas programmā, atjaunojot zebru populāciju arī Kāpas Dabas rezervātā un citos dabas parkos. Cape Mountain Zebra, a photo from Midlands, West | TrekEarth «ARKive — Mountain zebra photo — Equus zebra — G22067». Arhivēts no oriģināla, laiks: 2009. gada 11. septembrī. Skatīts: 2008. gada 22. decembrī. Arhivēts 2009. gada 11. septembrī, Wayback Machine vietnē. Cape Mountain Zebra About Camdeboo National Park ADW: Equus zebra