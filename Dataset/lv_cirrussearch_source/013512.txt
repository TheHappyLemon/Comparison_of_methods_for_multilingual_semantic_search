Māstrihtas Universitātes koledža (saīsināti UCM no angļu: University College Maastricht) ir starptautiski orientēta bakalaura grāda programma, kas īpaši paredzēta centīgiem studentiem ar plašu akadēmisko interešu loku. Programma ir daļa no Zinātņu un Humanitāro Priekšmetu Fakultātes Māstrihtas Universitātē, kas atrodas Limburgas provincē. 2011. gada Nīderlandes universitāšu reitingos UCM ierindojās pirmajā vietā starp Nīderlandes universitāšu koledžām, kā arī trešajā vietā starp visām bakalaura grāda programmām Nīderlandē. Māstrihtas Universitāte, kuras sastāvā ir arī UCM, tika dibināta 1976. gadā, un tādējādi ir viena no visjaunākajam universitātēm Nīderlandē. Pašlaik Māstrihtas Universitātē mācās aptuveni 13500 studentu, no kuriem aptuveni 600 mācās tieši UCM. UCM studenti pārstāv vairāk kā 40 tautības un vairāk kā puse no visiem studentiem nav Nīderlandes pilsoņi. UCM tika dibināta 2002. gada Septembrī, taču 2006. gadā programma tika pārcelta uz savu pašreizējo atrašanas vietu: renovētu 15. gadsimta klosteri. Studijas UCM notiek angļu valodā. Programma piedāvā iegūt divu veidu bakalaura grādus, BA un BSc, kuri attiecīgi nozīme bakalaurs humanitārajās vai sociālajās zinībās vai bakalaurs zinātnēs. Koledžas izglītība savā būtībā nesagatavo konkrētai profesijai, taču attīsta kritiskās domāšanas spējas un vispārējas zināšanas. Klašu sastāvi ir nelieli (līdz 12 cilvēkiem), ar uzsvaru uz diskusijām, individuālu pieeju un kontaktu ar pasniedzējiem. Visi priekšmeti koledžā ir ietverti trīs koncentrācijās: humanitārajās zinībās, sociālajās zinībās vai zinātnēs. No šīm trim studentam ir jāizvēlas viena, kaut arī divu koncentrāciju kombinācija ir iespējama. Papildus sevis izvēlētajiem priekšmetiem koncentrācijā, studentam ir obligāti jāpabeidz 4 pamatpriekšmeti: Politiskā Filozofija, Mūsdienu Pasaules Vēsture, Zinātnes Filozofija un Ievads Liberālajā Mākslā un Zinātnē (Introduction to Liberal Arts and Sciences- ang.), kā arī 2 priekšmeti katrā no sevis neizvēlētajām koncentrācijām. Humanitāro zinību koncentrācija sevī ietver visdažādākās akadēmiskās disciplīnas, sākot no mākslas un medijiem, kultūras, Eiropas studijām, vēstures, literatūras un beidzot ar filozofiju un tehnoloģiju vēsturi un attīstību. Zinātņu priekšmeti UCM studentu ziņā ir vismazāk pārstāvēti. To skaitā ietilpst dažādi fizikas, datorzinību, matemātikas, ķīmijas, ilgtspējīgas attīstības un bioloģijas priekšmeti. Visplašāk pārstāvētā sociālo zinību koncentrācija sevī ietver starptautisko likumdošanu, socioloģiju, starptautiskās attiecības, psiholoģiju, publisko administrāciju, biznesa vadību un ekonomiku. Mācības sākas agrā septembrī un beidzas agrā jūlijā. Pirmais semestris beidzas janvāra beigās. Katrs semestris sastāv no 3 periodiem. Katra perioda laikā students mācās 2 sevis izvēlētus priekšmetus (2 * 5 ECTS) un vienu iemaņu attīstošu priekšmetu (2.5 ECTS). Pirmie divi semestra periodi ilgst 7 nedēļas un noslēdzas ar nedēļu ilgu brīvlaiku. Trešais periods ilgst četras nedēļas un šo 2+1 priekšmetu vietā studentam ir jāiesaistās akadēmiskā projektā (5 ECTS). Priekšmeti pēc grūtības pakāpes ir sakārtoti līmeņos no 100-300, grūtākajiem priekšmetiem prasot vairāk priekšzināšanas un koncentrēšanās spējas no studenta puses. Papildus priekšmetiem, studentiem ir jāņem vismaz 1 papildus iemaņu attīstošs priekšmets (skills), piemēram, valodu kurss, statistikas un/vai pētniecības metodes, vai argumentācija. Semestra projekti ir dažādi un studentu izvēlēti. Izvēles iespējas ir dažādas, sākot no akadēmiska žurnāla, debatēm un bakalaura izpētes, beidzot ar domnīcu un studentu sagatavotu konferenci. UCM absolventu bakalaura grāds (BSc vai BA) sastāv no 180 ECTS. Semestrī ir iespējams iegūt 30 ECTS (2(2*5+2.5+5) savukārt gada laikā attiecīgi līdz 60 ECTS. Studenti paši, ar savu akadēmisko konsultantu padomu un palīdzību, sastāda priekšmetu sarakstu pēc savām vēlmēm un vajadzībām, ņemot vērā iepriekš minētos obligāto priekšmetu nosacījumus. Šādas sistēmas ideja ir piedāvāt mērķtiecīgiem, nestandarta studentiem iespēju izveidot bakalaura grādu, kas atbilst viņu interesēm, talantiem un motivācijai kā arī attīsta kritisko domāšanu un sapratni par pasaulē notiekošajiem procesiem un tendencēm dažādās disciplīnās. Programmas mērķis ir tās studentus sagatavot augsta līmeņa, specifiskām maģistra studijām sevis izvēlētā specialitātē. Jau no pirmsākumiem koledža ir piedāvājusi dažādas semestri ilgas apmaiņas programmas savās partneruniversitātēs ārzemēs. Aptuveni 70% no visiem UCM studentiem dodas apmaiņas semestrī savā otrajā vai trešajā mācību gadā. Papildus Erasmus programmai, koledža piedāvā doties apmaiņā uz citiem kontinentiem un partneruniversitāšu skaitā ietilpst Austrālijas Nacionālā universitāte, Singapūras Menedžmenta universitāte, Kalifornijas Universitāte, Babsona koledža, Džordža Vašingtona Universitāte, Honkongas Ķīniešu universitāte, Seulas Nacionālā universitāte, Karalienes universitāte, Vaseda universitāte un daudzas citas. Ārpus Eiropas ceļojošajiem studentiem universitāte nosedz daļu izdevumu. Jaunie studenti tiek uzņemti divreiz gadā, katra semestra sākumā Februārī un Septembrī. Studenti tiek izvēlēti, pamatojoties uz sekmēm, motivācijas vēstuli un interviju. Ja uzņemšanas komisijai apmierina potenciālā studenta sekmes un motivācija, tad viņš tiek uzaicināts uz interviju. No 2012. gada rudens pieteikumiem, aptuveni 350 studenti tiks uzaicināti uz interviju un no tiem tiks atlasīti 150-170 programmai visatbilstošākie. Pēc pabeigšanas UCM studenti regulāri uzsāk maģistra studijas tādās universitātēs kā Kolumbijas universitātē, Impērijas koledžas biznesa skolā, Londonas Karaliskajā koledžā, Džordžtaunas universitāte, Londonas universitātes koledžā, Oksfordas universitātē, Kembridžas universitāte, Dublinas universitātes koledžā, Parīzes-Sorbonas universitātē un Londonas Ekonomikas skolā. Māstrihtas Universitātes mājaslapa Māstrihtas Universitātes koledža