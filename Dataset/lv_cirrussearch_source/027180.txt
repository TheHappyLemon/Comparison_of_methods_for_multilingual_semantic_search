ENIAC (angļu: Electronic Numerical Integrator And Computer — "Elektroniskais ciparu integrators un dators") bija pirmais elektroniskais vispārējas nozīmes dators. To varēja pārprogrammēt dažādu veidu uzdevumiem. Izgatavots Pensilvānijas Universitātē ASV Armijas vajadzībām 1945. gadā un darbojās līdz 1955. gadam. Šī datora arhitektūru 1943. gadā izstrādāja Pensilvānijas Universitātes Mūra elektroinženierijas skolas zinātnieki Džons Ekerts un Džons Moklijs pēc Armijas Ballistisko pētījumu laboratorijas pasūtījuma. Tas bija paredzēts artilērijas šaušanas tabulu sastādīšanai. Ja vienu lādiņa lidojuma trajektoriju ar aritmometru varēja aprēķināt 16 dienās, tad piedāvātā elektroniskā iekārta to varētu izdarīt 5 minūtēs. 1943. gada 9. aprīlī projekts tika prezentēts Ballistisko pētījumu laboratorijai. Tā apstiprināja perspektīvo projektu, un armija piešķīra naudu. Līgums par projekta ar kodēto nosaukumu Project PX realizēšanu noslēgts 5. jūnijā. 1944. gada februārī bija gatavi rasējumi un dokumentācija, un inženieri varēja sākt izgatavot aparatūru. Dators pilnībā tika pabeigts 1945. gada rudenī. Tā kā Otrais pasaules karš bija beidzies un šaušanas tabulu izmantošana nebija vairs tik aktuāla, tad armija nolēma to izmantot citiem mērķiem. Sākotnēji ENIAC bija īpaši slepens projekts. Par to publiski paziņoja 1946. gada 14. februārī, bet nākamajā dienā parādīja preses pārstāvjiem. 2011. gadā, atzīmējot ENIAC atklāšanu, Filadelfija 15. februāri pasludinājusi par ENIAC dienu. 1946. gada 9. novembrī datoru demontēja un pārveda no Pensilvānijas Universitātes uz Ballistisko pētījumu laboratoriju Aberdīnu. Pēc uzlabošanas un atmiņas palielināšanas tas atsāka darbu 1947. gada 29. jūlijā un darbojās līdz 1955. gada 2. oktobram. Ar ENIAC veica kodoltermisko ieroču izstrādes aprēķinus, laikapstākļu prognozēšanai PSRS, lai noteiktu kodolnokrišņu krišanas virzienu kodolkara gadījumā. Ar to turpināja veikt arī artilērijas šaušanas tabulu aprēķinus, tai skaitā ar kodollādiņiem. Datora izstrādē 1944. gada septembrī kā zinātniskais konsultants iesaistījās Džons fon Neimans. Pēc ENIAC nepilnību analīzes viņš ierosināja uzbūvēt pilnīgāku datoru EDVAC. ENIAC dokumentācija