Koordinātas: 41°59′36″N 128°04′39″E﻿ / ﻿41.99333°N 128.07750°E﻿ / 41.99333; 128.07750 Pektusans (korejiešu: 백두산, Paektusan) vai Čanbaišaņs (ķīniešu: 长白山, Chángbáishān) ir aktīvs stratovulkāns Austrumāzijā uz Ķīnas un Ziemeļkorejas robežas. Izvietojies Čanbaišaņa kalnos un ir to augstākā virsotne. Pektusans ir stratovulkāns, kura virsotni šķeļ 5 km plata un līdz 850 m dziļa daļēji ar ūdeni pildīta kaldera — Čhondži ezers. 16 no kalderu aptverošajām virsotnēm pārsniedz 2500 m augstumu. Augstāko no tām 8 mēnešus gadā klāj sniegs. Kaldera izveidojusies 946. gada Tianči izvirdumā, kas tiek uzskatīts par vienu no pēdējo 5000 gadu varenākajiem vulkānu izvirdumiem. Izvirduma tefra atrasta Hokaido salas dienvidos un Grenlandē. Vēlākos laikos novēroti mazāki izvirdumi 1668., 1702. un pēdējais 1903. gada martā. Magmas spiediena paaugstināšanās rezultātā vulkāna centrālā daļa gada laikā paceļas par 3 mm. Kalna apkārtnē dzīvojošie korejieši un mandžūri to uzskata par svētu, tas attēlots Ziemeļkorejas ģerbonī, kā arī pieminēts abu Koreju himnās. Pēc korejiešu leģendām kalna apkārtnē dzimis pirmās pussalas valsts Kočosonas dibinātājs Danguns. Saskaņā ar Ziemeļkorejas oficiālo vēsturi, kalna pakājē tika organizēta Kima Irsena pretošanās kustība Japānas armijai un tas tiek uzskatīts par «revolūcijas svēto kalnu». Populārs tūrisma galamērķis. «Baitoušans». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 85. lpp. Global Volcanism Program. Smithsonian Institution. Changbaishan Vikikrātuvē par šo tēmu ir pieejami multivides faili. Skatīt: Pektusans. Krievijas Lielās enciklopēdijas raksts (krieviski)