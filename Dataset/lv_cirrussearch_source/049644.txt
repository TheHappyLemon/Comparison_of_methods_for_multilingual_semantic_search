Austrumāfrikas slaidkājis (Pedetes surdaster) ir viena no divām slaidkāju dzimtas (Pedetidae) mūsdienās dzīvojošām grauzēju sugām. Sastopams salīdzinoši nelielā apgabalā Āfrikas austrumos. Austrumāfrikas slaidkājis izplatīts Kenijas centrālajā un dienvidu daļā un Tanzānijas lielākajā daļā. Vienu reizi slaidkājis novērots Ugandā Kenijas pierobežā. Sastopams no jūras līmeņa līdz 2000 m virs jūras līmeņa. Mājo sausās, smilšainās vietās un izžuvušu ezeru pludmalēs. Austrumāfrikas slaidkājis ir apmēram truša lielumā. Ārēji atgādina nelielu ķenguru ar lielām acīm, garām ausīm un ļoti garu asti, kas palīdz turēt līdzsvaru. Priekškājas ir ļoti īsas, bet pakaļkājas garas un spēcīgas. Pārvietojas līdzīgi kā ķengurs, lecot uz pakaļkājām, priekšķepas cieši piespiežot pie krūtīm. Lēcienā slaidkājis palecas līdz 2 m augstumam. Ķermeņa garums (bez astes) 35—43 cm, astes garums 34—49 cm, svars 3—4 kg. Kažoka matojums mugurpusē brūns, astes gals melns, pavēdere gandrīz balta. Priekšķepām gari, asi nagi, kas piemēroti zemes rakšanai, bet pakaļkājām nagi plati, piemēroti pēdas atbalstam. Austrumāfrikas slaidkājis ir aktīvs nakts laikā, gaišo diennakts laiku pavada pašu raktā alā zem zemes. Uzturas nelielās grupās, kurās ir 30—40 īpatņi. Barojas ar dažādiem augiem, to saknēm un augļiem. Retos gadījumos barojas arī ar kukaiņiem. Barošanās laikā uzturas alas tuvumā, bet tās bieži maina — vienā un tajā pašā alā uzturoties ne ilgāk par dažām dienām. Austrumāfrikas slaidkājim ir ļoti lēns populācijas atražošanās ātrums. Parasti piedzimst viens mazulis un tikai 1% ir dvīņi. Slaidkājiem nav raksturīga noteikta vairošanās sezona un mazuļi dzimst jebkurā gada periodā. Kopumā mātītei gadā ir 1—3 mazuļu metieni. Grūsnības periods ir apmēram 80 dienas, arī ar pienu mātīte mazuļus zīda apmēram 80 dienas. Piedzimstot mazuļi ir labi attīstīti ar pūkainu kažociņu. Jau pēc dažām dienām tie kļūst aktīvi. Tēviņi dzimumbriedumu sasniedz gada vecumā, mātītes 1—2 gados. Mammal Species of the World: Family Pedetidae IUCN: Pedetes surdaster Dave Richards "Wildlife of East Africa: a Photographic Guide", 2015 Don't Get Bit Ara Monadjem, Peter J. Taylor, Christiane Denys, Fenton P.D. Cotterill "Rodents of Sub-Saharan Africa: A biogeographic and taxonomic synthesis" Rodents: Family Pedetidae Arhivēts 2019. gada 13. maijā, Wayback Machine vietnē. Namibia's kangaroo: the springhare iNaturalist: Eastern Springhare