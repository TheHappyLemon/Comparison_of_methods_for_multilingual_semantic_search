Parlamenta pils (rumāņu: Palatul Parlamentului; agrāk - Republikas pils) ir daudzfunkcionāla ēka Bukarestē, Rumānijā, platības ziņā lielākā ēka Eiropā. Pašlaik tā ir Rumānijas parlamenta mājvieta. Ēka tika projektēta un tās būvniecība uzsākta Nikolajes Čaušesku diktatūras laikā. Tolaik tika iecerēts, ka ēka apvienos Čaušesku personīgo rezidenci, kā arī Rumānijas Tautas Republikas politiskās un administratīvās pārvaldes nozīmīgākās institūcijas. Parlamenta pilī notika 2008. gada NATO samits. Pils atrodas pašā Bukarestes centrā. Lai atbrīvotu vietu jaunā Centrul Civic celtniecībai, kurā pils ieņem galveno vietu, 1980. gadā tika nojaukta liela daļa pilsētas vēsturiskā centra, tajā skaitā, 19 pareizticīgo baznīcas, sešas sinagogas, trīs protestantu baznīcas un 30 000 mājas. Brīdī, kad 1989. gada decembrī tika gāzts Čaušesku režīms, pils ēkas būvniecība bija pabeigta, taču turpinājās tās iekšdarbi. Krītot komunistu režīmam, šie darbi pārtrūka un daļa iekšdarbu tā arī joprojām nav veikti - par to liecina daudzās tukšās pils telpas. Apakšpalātas mājaslapas sadaļa par Parlamenta pili (angliski) Informācija pils apmeklētājiem (angliski)