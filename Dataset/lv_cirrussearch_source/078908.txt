Kristofers Emanuels Pols (angļu: Christopher Emmanuel Paul; dzimis 1985. gada 6. maijā Vinstonseilemā, Ziemeļkarolīnas štatā, ASV) ir amerikāņu basketbolists, spēlē saspēles vadītāja pozīcijā. Bijis ASV basketbola izlases dalībnieks. 2023. gadā pārstāv Nacionālās basketbola asociācijas (NBA) klubu Goldensteitas "Warriors". 2020.—2021. gada NBA sezonas noslēgumā kopā ar Fīniksas "Suns" pirmo reizi sasniedza NBA finālsēriju, kur sešu spēļu sērijā piekāpās Milvoki "Bucks". K. Polam pieder virkne NBA rekordu un sasniegumu. 2021. gadā viņš ieņēma trešo vietu pēc karjeras laikā iedoto rezultatīvo piespēļu skaita starp visiem spēlētājiem līgas vēsturē. No 2013. gada līdz 2021. gadam K. Pols bija NBA Spēlētāju asociācijas prezidents. Pēc veiksmīgas vidusskolu basketbola karjeras K. Pols izvēlējās pārstāvēt savā dzimtajā Vinstonseilemā esošo Veikforestas universitāti, kas ir samērā neierasta parādība tik perspektīviem jaunajiem basketbolistiem, par kuriem parasti ir sīva cīņa starp labākajām NCAA komandām. Jau pēc pirmās sezonas augstskolu basketbolā K. Pols pieteicās NBA draftam un 2005. gada draftā Ņūorleānas "Hornets" viņu izraudzījās pirmajā kārtā ar kopējo 4. numuru. Saspēles vadītājs jau savā pirmajā sezonā kļuva par komandas līderi un tika atzīts par labāko sezonas debitantu NBA. 2007.—2008. gada sezonā K. Pols vēl uzlaboja savus vidējos statistikas rādītājus, kā arī tika ievēlēts Visu zvaigžņu spēles pamatpieciniekā un iekļauts sezonas simboliskajā labāko spēlētāju pieciniekā. Neiztrūka arī komandas panākumi: "Hornets" ar K. Polu saspēles vadītāja pozīcijā strauji kļuva par vienu no labākajām līgas komandām, spēlējot play-off turnīrā gan šajā, gan nākamajā sezonā. Pēc 2007.—2008. gada sezonas komanda noslēdza jaunu līgumu ar savu līderi, ļaujot viņam turpmāk pelnīt ap 15 miljoniem dolāru sezonā. Nākamajās sezonās vēl četras reizes ticis iekļauts Visu zvaigžņu spēles sastāvā. 2007.—2008. gada NBA sezonā un 2008.—2009. gada sezonā K. Pols kļuva par NBA labāko piespēlētāju, izdarot vidēji attiecīgi 11,6 un 11,0 rezultatīvas piespēles spēlē. Tāpat sešās no karjeras sezonām ir bijis NBA labākais piespēļu pārķērājs. 2011. gada 14. decembrī pēc ilgstošām pārrunām K. Pols tika aizmainīts uz Losandželosas "Clippers" pret Ēriku Gordonu, Krisu Kāmanu, El Faruku Aminu un pirmās kārtas drafta izvēles iespēju nākotnē. 2013.—2014. gada NBA sezonā un 2014.—2015. gada sezonā K. Pols kļuva par NBA labāko piespēlētāju, izdarot vidēji attiecīgi 10,7 un 10,2 rezultatīvas piespēles spēlē. Šo pašu sasniegumu atkārtojis vēl divās sezonās. Visās sešās "Clippers" sastāvā nospēlētajās sezonās komanda sasniedza play-off, tomēr ne reizi nepārvarēja otro kārtu. 2017. gada vasarā K. Pols tika aizmainīts uz Hjūstonas "Rockets" pret sešiem spēlētājiem, nākotnes pirmās kārtas drafta izvēli un naudas kompensāciju. Pirmajā sezonā ar K. Polu sastāvā "Rockets" sasniedza komandas rekordu, uzvarot 65 regulārā čempionāta spēles. Play-off "Rockets" sasniedza konferences finālu, kur piekāpās vēlākajiem čempioniem Goldensteitas "Warriors". Pēc šīs sezonas K. Pols noslēdza maksimālo līgumu ar komandu par 160 miljonu dolāru atalgojumu četros gados. Rezultātu ziņā līdzīga bija arī sekojošā sezona, kur "Rockets" konferences pusfinālā zaudēja tiem pašiem "Warriors". 2019. gada vasarā K. Pols tika iesaistīts vienā no daudzajiem šīs vasaras nozīmīgajiem maiņas darījumiem, pārceļoties no "Rockets" uz Oklahomasitijas "Thunder" apmaiņā pret Raselu Vestbruku ("Thunder" ieguva arī vairākas nākotnes drafta izvēles). 2020. gada 16. novembrī K. Pols tika aizmainīts uz Fīniksas "Suns" pret Rikiju Ruvio, Kelliju Obrē, Taju Džeromu, Džeilenu Leku un nākotnes drafta tiesībām (kopā ar K. Polu uz "Suns" devās arī Abdels Naders). 2020.—2021. gada NBA sezonas noslēgumā kopā ar "Suns" pirmo reizi sasniedza NBA finālsēriju, kur sešu spēļu sērijā piekāpās Milvoki "Bucks". 2021. gada augustā spēlētājs un komanda noslēdza četru gadu līguma pagarinājumu, kas paredz līdz 120 miljonu dolāru atalgojumu. 2021. gada novembrī K. Pols pacēlās uz trešo vietu pēc karjeras laikā iedoto rezultatīvo piespēļu skaita starp visiem spēlētājiem līgas vēsturē, atpaliekot tikai no Džona Stoktona un Džeisona Kida. 2023. gada vasarā K. Pols tika aizmainīts uz Goldensteitas "Warriors" — sākotnēji "Suns" viņu kopā ar Lendriju Šametu un 10 dažādas vērtības nākotnes drafta iespējām aizmainīja uz Vašingtonas "Wizards" maiņā pret Bredliju Bīlu, taču drīz K. Pols tika aizmainīts tālāk uz "Warriors" pret Džordanu Pūlu, Patriku Boldvinu un Raienu Rolinsu. K. Pols ir spēlējis dažāda vecuma ASV izlasēs, kopš 2006. gada pārstāvējis ASV nacionālo pieaugušo izlasi. Šajā pašā gadā tās sastāvā viņš spēlēja pasaules čempionātā Japānā, kas komandai nebija sekmīgs un pēc zaudējuma pusfinālā Grieķijai nācās samierināties ar bronzas medaļu. K. Pols bija ASV izlases sastāvā arī 2008. gada Pekinas olimpiskajās spēlēs, kur spēlēja kā otrais saspēles vadītājs, mainot Džeisonu Kidu un kopā ar komandu izcīnīja zelta medaļas. Otro reizi par olimpisko čempionu ASV izlases sastāvā K. Pols kļuva 2012. gada vasaras olimpiskajās spēlēs. «Krisa Pola oficiālā statistika NBA mājaslapā». NBA.com. Arhivēts no oriģināla, laiks: 2012. gada 26. maijā. Skatīts: 27.12.2009.. «Ņūorleānas "Hornets" spēlētāju algas». Hoopshype.com. Skatīts: 2009. gada 27. decembrī. «Wizards Agree to Trade Beal to Phoenix, Acquire Paul, Shamet and Draft Picks». www.nba.com (angļu). Skatīts: 2023-07-12. «Warriors Acquire 12-Time All-Star Chris Paul In Trade With Wizards». www.nba.com (angļu). 2023-07-06. Skatīts: 2023-07-12. «ASV pēdējā ceturtdaļā ieslēdz aizsardzību un uzvar spāņus». Sportacentrs.com. 2012. gada 12. augustā. Skatīts: 2012. gada 12. augustā. «Kevin Durant, U.S. pull through in final as Spain can't rain on parade». ESPN.go.com. 2012. gada 12. augustā. Skatīts: 2012. gada 12. augustā. Vikikrātuvē par šo tēmu ir pieejami multivides faili. Skatīt: Kriss Pols. Olympedia profils (angliski) Munzüger Sport profils (vāciski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)