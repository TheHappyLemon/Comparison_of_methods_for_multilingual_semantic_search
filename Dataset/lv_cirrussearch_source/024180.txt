Vikipēdija ķīniešu valodā (ķīniešu: 中文維基百科) ir bezmaksas tīmekļa enciklopēdijas Vikipēdijas ķīniešu valodas versija. Tā ir radīta 2001. gada martā, bet darboties sāka tikai 2002. gada oktobrī hieroglifu adaptācijas grūtību dēļ. Pēc 2020. gada janvāra datiem tajā ir vairāk kā 1 092 000 rakstu. Tā ir četrpadsmitā lielākā Vikipēdijas versija pēc ievietoto rakstu skaita un viena no lielākajām Tīmekļa enciklopēdijām ķīniešu valodā. Pilnīgākajiem un kvalitatīvākajiem rakstiem tiek piešķirts vērtīga vai laba raksta statuss. Daļa no ķīniešu valodas dialektiem vēlējās savas Vikipēdijas, argumentējot ar to, ka ķīniešu valodas standarta rakstība neesot ar tiem savienojama pie vienkāršas pārneses. Pēc ilgstošām diskusijām tika izveidotas vēl senās (klasiskās) ķīniešu valodas un sešu ķīniešu valodas dialektu vikipēdijas, no kurām tikai Vikipēdija dienvidu miņu valodā (Taivānā runājams dialekts) 2020. gada janvārī ir pārsniegusi 200 000 rakstu robežu. Honkongas apkaimes kantonu dialekta Vikipēdija ir ar 77 tūkstošiem un Šanhajas apkaimes vu dialekta ar 27 tūkstošiem rakstu, pārējām ir mazāk par 20 tūkstošiem rakstu. Sākotnēji izveidojās divas atsevišķas ķīniešu Vikipēdijas rakstības atšķirību dēļ: vienkāršotajā ķīniešu rakstā, kurš pieņemts kontinentālajā Ķīnā, Malaizijā un Singapūrā, un tradicionālajā rakstā, kuru lieto Taivānā, kā arī Honkongā un Makao. 2004. gada beigās tika ieviests pārslēgs starp abiem hieroglifu rakstības veidiem (un to variācijām dažādās zemēs), un divas versijas kļuva liekas. Vairums rakstu šai laikā bija tulkojumi no angļu valodas versijas. Rietumu Ķīnas valdība jau no pirmajiem gadiem daudzas reizes īslaicīgi vai ilgstoši ir bloķējusi pieeju dažādām politiski jūtīgām Vikipēdijas daļām, kas negatīvi ietekmējis ķīniešu valodas versijas attīstību. Vienlaikus gan varas iestāžu Tīmekļa cenzūra, gan pašcenzūra spieduši kontinentālās Ķīnas lietotājus uzmanīties ne tikai rakstot un labojot, bet pat lasot Vikipēdiju. Bez tam Tīmekļa ierobežojumi vājinājuši cilvēku informētību par notikumiem. Tādēļ ķīniešu versijas raksti lielā mērā atspoguļo Ķīnas Tautas Republikas oficiālo viedokli. Kopš 2015. gada maija ķīniešu Vikipēdija kontinentālajā Ķīnā tiek bloķēta pastāvīgi, jo tās varas iestādēm bija pretenzijas pret Vikipēdijas nevēlēšanos atteikties no lietotāju drošībai paredzētā HTTPS protokola. Sākotnēji bloķēšana attiecās tikai uz versiju ķīniešu valodā, bet kopš 2019. gada tiek bloķētas arī visas citas valodu versijas. Pašlaik ķīniešu Vikipēdija no Āzijā runājamām valodām pēc rakstu skaita atpaliek ne tikai no angļu, bet arī no krievu, vjetnamiešu un japāņu valodām, nerēķinot divas Filipīnu valodas, kurās rakstus veido boti. Tomēr tai ir salīdzinoši augsts dziļums jeb formālās kvalitātes līmenis, un 2019. gadā vidēji dienā tika izveidots ap 800 jaunu lapu. No skatītākajiem pieciem 2019. gada decembra rakstiem, neskaitot tehniskās lapas, 4 bija veltīti TV seriāliem un 1 — Taivānas aktierim. Citu lielo valodu versiju statistika neparāda tik absolūtu kinomākslas pārsvaru pār citām tēmām. Pēc sākotnējā entuziasma uzplaiksnījuma, bloķēšanas un nelabvēlīgā valsts attieksme stipri samazinājušas lietotāju un interesentu skaitu no kontinentālās Ķīnas. 2019. gada decembrī no ap 400 miljoniem ķīniešu Vikipēdijas skatījumu 183 miljoni bija no Taivānas, 73 miljoni no Honkongas un 53 miljoni no ASV. No kontinentālās Ķīnas bija tikai 3 miljoni skatījumu — mazāk par 1%. No Latvijas šī statistika uzrāda 17 tūkstošus skatījumu — vidēji 548 skatījumus dienā. Ķīnā izveidoti divi lieli komerciāli enciklopēdiski projekti pie portāliem Baiku un Baidu. Abi tie ir ķīniešu valodā un apjoma ziņā ar ap 15 miljoniem rakstu ievērojami pārsniedz Vikipēdiju ķīniešu valodā, lai gan daudzi to raksti ir kopēti no Vikipēdijas angļu vai ķīniešu versijas. Pastāv arī valsts tieši kontrolētā "Ķīniešu enciklopēdija" ar ap 300 000 rakstu. «Schwankert, Steven. Wikipedia Blocked in China Again, IDG News via PCworld (2007).». Arhivēts no oriģināla, laiks: 2019. gada 7. septembrī. Skatīts: 2020. gada 29. janvārī. CBSNews: "Is Wikipedia China Really Wikipedia?" Brian Montopoli at 11:45 AM, 30 November 2006 Wikipedia founder defends decision to encrypt the site in China China is now blocking all language editions of Wikipedia. Open Observatory of Network Interference (OONI), April 2019 «Wikimedia Statistics». Arhivēts no oriģināla, laiks: 2020. gada 24. janvārī. Skatīts: 2020. gada 29. janvārī. "Encyclopedia of China update to go online in 2018 - Chinadaily.com.cn" Oficiālā tīmekļa vietne