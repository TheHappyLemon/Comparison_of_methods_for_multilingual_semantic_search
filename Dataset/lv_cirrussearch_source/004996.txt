Svētā Valentīna diena jeb Visu mīlētāju diena, sarunvalodā bieži Valentīna diena, ir mīlestības svētki, kas katru gadu daudzās valstīs tiek svinēti 14. februārī. Šajā dienā mīļotie cilvēki ar apsveikumiem un dāvanām pastiprināti pauž savu mīlestību vienam pret otru. Lai gan ir bijuši vairāki kristiešu mocekļi, kuriem vārds bija Valentīns, visticamāk šī diena ir nosaukta par godu 3. gadsimta kristiešu svētajam Valentīnam, kas bija moceklis aptuveni 269. gadā Romas imperatora Klaudija II valdīšanas laikā. Klaudijs II aizliedza jauniešiem precēties, jo uzskatīja, ka neprecēti vīri ir karot spējīgāki. Saskaņā ar leģendu, priesteris Valentīns turpinājis paslepus laulāt cilvēkus. Tas esot bijis iemesls, lai viņu sodītu ar nāvessodu. Vēl pastāv versija, ka mūks Valentīns nonāca cietumā tieši tāpēc, ka bija kristietis. Kristiešus tajā laikā vajāja. Valentīns rakstīja vēstules cietuma uzrauga meitai, ar kuru viņš bija sadraudzējies un kurā bija iemīlējies. Vēstules viņš esot parakstījis ar frāzi "no Tava Valentīna". Svētku pirmsākumi tiek saistīti ar romiešu svētkiem Luperkālijām (Lupercalia), kas svinēti februāra vidū. Šajos svētkos svinēja pavasara atnākšanu, tika veikti auglības rituāli, kā arī salozēja pa pāriem sievietes ar vīriešiem. Kristietībā šie pagānu svētki netika atzīti, lai arī tautā tie bija ļoti iecienīti, un, iespējams, tieši tāpēc 5. gadsimta beigās pāvests Gelasijs I pārdēvēja Luperkālijas par Svētā Valentīna dienu, lai radītu reliģijai atbilstošu iemeslu svinībām. Aptuveni 14. gadsimtā Svētā Valentīna diena kļuva par romantikas dienu un ieguva tradīcijas, kas vairāk līdzinās mūsdienu Svētā Valentīna dienas svinēšanas tradīcijām. Jānis Krops. «14. februāris. Trīs versijas par Valentīna dienu». Latvijas Radio 1: Šī diena vēsturē, 2017. gada 14. februāris. Skatīts: 2018. gada 13. augustā. Vikikrātuvē par šo tēmu ir pieejami multivides faili. Skatīt: Valentīna diena. «Gada vismīļākā un romantiskākā diena – Valentīndiena – ir klāt!». irlaiks.lv. Arhivēts no oriģināla, laiks: 2013. gada 2. septembrī. Skatīts: 2018. gada 12. augustā. «Svētā Valentīna diena». Latvijas Nacionālā bibliotēka. Skatīts: 2021. gada 24. augustā.