Caurspīdīgā zebrzivtiņa (Danionella translucida) ir sīciņa zebrzivju dzimtas (Danionidae) saldūdens zivs, kas sastopama Pegu kalnu pakājes upēs Mjanmas ziemeļrietumos (piemēram, Sitaunas upes baseinā). Tās plaši izmanto kā akvārija zivtiņas. Caurspīdīgā zebrzivtiņa ir ļoti maziņa, tā ir viena no mazākajām karpu dzimtas zivīm, kā arī tā ir viens no mazākajiem mugurkaulniekiem pasaulē. Tās garums ir 9—11 mm, lielākajiem īpatņiem reizēm sasniedzot 12 mm. Par to mazākas ir tikai kūdras purvu zivtiņas (Paedocypris). Caurspīdīgā zebrzivtiņa ir gandrīz pilnībā caurspīdīga, izņemot acis. Cauri miesai var redzēt mugurkaulu un iekšējos orgānus, tai nav zvīņu, nav taustekļu un nav sānu līnijas. Caurspīdīgajai zebrzivtiņai ir tikai šai sugai raksturīgs liela izmēra melanoforu (ādas dziļāko slāņu melni pigmentētu šūnu) punktējums. Tās ir uz galvas, nosedzot smadzeņu aizmugurējo daļu, uz astes stumbra sānu viduslīnijas, kā arī melanoforas ir uz sāniem un vēdera (melnu punktiņu dubultrinda, kas sākas pie žaunu vāku sadures trīsstūrīša un beidzas pie vēdera spurām). Caurspīdīgā zebrzivtiņa mājo vienmērīgi un lēni plūstošās, platās zemieņu upēs, ar maksimālo dziļumu 1 metrs. Ūdeņi šajās upēs ir duļķaini, bagāti ar augu substrātu un dūņām, grunts smilšaina. Tā uzturas kopā ar nelielām karpu un kalnu samu dzimtas (Sisoridae) zivīm. Neskatoties uz savu trauslo izskatu, caurspīdīgā zebrzivtiņa ir plēsīga un barojas ar zooplanktonu. Lielākais dzīvais organisms, kuru tā spēj norīt, ir artēmija (Artemia). Caurspīdīgās zebrzivtiņas mātīte dzimumbriedumu sasniedz 2—3 gadu vecumā, kad tās garums ir 10—11 mm. Tā nērš 3—10 ikrus (parasti 3—8). Salīdzinot ar zivs ķermeņa lielumu, ikri ir lieli, 0,3—0,6 mm. Mazuļi ir 2 mm gari un bez mikroskopa nav ieraugāmi. FishBase: Danionella translucida Roberts, 1986 IUCN: Danionella translucida Seriously Fish: Danionella translucida Danionella translucida: A Micro Glassfish Kottelat, Maurice; Britz, Ralf; Heok Hui, Tan; Witte, Kai-Erik (2005). "Paedocypris, a new genus of Southeast Asian cyprinid fish with a remarkable sexual dimorphism, comprises the world's smallest vertebrate" Proceedings of the Royal Society B. The Royal Society. 273: 895–899. doi:10.1098/rspb.2005.3419. PMC 1560243 PMID 16627273 Roberts, Tyson R. (1986). "Danionella translucida, a new genus and species of cyprinid fish from Burma, one of the smallest living vertebrates". Environmental Biology of Fishes. 16 (4): 231–241. doi:10.1007/BF00842977 Chromatophore Danionella translucida, a new genus and species of cyprinid fish from Burma, one of the smallest living vertebrates Blue Planet Aquarium: Aquarium manages to breed one of the world's smallest fish Danios and Devarios: Danionella translucida Danionella translucida: A New Fish Model for Systems Neuroscience