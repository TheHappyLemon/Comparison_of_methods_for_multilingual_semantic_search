Šis raksts ir par pilsētu Krievijā, Sanktpēterburgas sastāvā. Par citām jēdziena Pavlovska nozīmēm skatīt nozīmju atdalīšanas lapu. Pavlovska (krievu: Павловск) ir pilsēta Krievijā. Administratīvi ietilpst Sanktpēterburgas federālajā pilsētā. Pilsētā esošās pilis un parki ir iekļauti UNESCO Pasaules mantojuma sarakstā. Pavlovskas teritorijā jau 13. gadsimtā atradās novgorodiešu cietoksnis "Pilsētiņa pie Slavjankas" (krievu: Городок на Славянке), kas 1478. gadā nonāca Maskavijas pakļautībā. Pēc Livonijas kara zviedru Ingrijas teritorijā, pēc Lielā Ziemeļu kara Krievijas Impērijas sastāvā. 1777. gadā Katrīna Lielā to uzdāvināja savam dēlam Pāvilam, šajā laikā uzcelts Pavlovskas pils komplekss. 1788. gadā troņmantnieks Pāvils, kam labāk patika Gatčinas rezidence, uzdāvināja Pavlovskas pili savai sievai Marijai Fjodorovnai, kura šeit dzīvoja līdz mūža galam. 19. gadsimta beigās Pavlovska kļuva par populāru vasarnīcu rajonu pārtikušiem pēterburgiešiem. 1836. gadā tika izveidota Krievijā pirmā dzelzceļa līnija, kas savienoja Pavlovsku un Carskoje Selo. Pavlovskas dzelzceļa stacija, kas, pēc tā laika modes, tika izmantota arī kā koncertzāle, saucās "Pavlovskas voksāle", un šis vārds (krievu: вокзал) krievu valodā kļuva par sugasvārdu dzelzceļa stacijas apzīmēšanai. Pēc Oktobra revolūcijas pils tika nacionalizēta. No 1918. līdz 1944. gadam Pavlovskas nosaukums bija Slucka (krievu: Слуцк) revolucionāres Veras Sluckas vārdā. Otrā pasaules kara laikā Pavlovska no 1941. līdz 1944. gadam bija vācu okupācijā. 1954. gadā Pavlovska tika iekļauta Ļeņingradas sastāvā. Pavlovska ir Grieķijas karalienes Olgas Konstantinovnas (Όλγα των Ελλήνων, 1851-1926) un fotogrāfa Romāna Višņaka (Roman Vishniac, 1897-1990) dzimtā pilsēta. Vikikrātuvē par šo tēmu ir pieejami multivides faili. Skatīt: Pavlovska. «26. Численность постоянного населения Российской Федерации по муниципальным образованиям на 1 января 2018 года». Federālais Valsts statistikas dienests. Skatīts: 23 janvāris 2019.