Helsinku olimpiskais stadions (somu: Helsingin olympiastadion; zviedru: Helsingfors Olympiastadion) ir daudzfunkcionāls stadions Helsinkos, Somijā. Tas tiek pārsvarā izmantots futbola un vieglatlētikas sacensībām, tiek rīkoti arī koncerti. Stadions bija 1952. gada vasaras olimpisko spēļu galvenā norises vieta. Tajā mājas spēles aizvada Somijas futbola izlase. Pašlaik (2019) notiek stadiona renovācija, pēc tās plānotā ietilpība ir 36 000 vietu. Stadions ir pazīstams ar 72,71 metru augsto torni. Torņa augstums tika noteikts par godu šķēpmetēja Mati Jervinena rezultātam 1932. gada olimpiskajās spēlēs, kur viņš izcīnīja zelta medaļu un laboja olimpisko rekordu. 1927. gadā tika nodibināts fonds, kura mērķis bija vākt līdzekļus, lai uzceltu stadionu, kurā varētu notikt vasaras olimpiskās spēles. Stadiona celtniecība sākās 1934. gadā. Tas tika atklāts 1938. gada 12. jūnijā. Sākotnēji stadionā bija paredzēts rīkot 1940. gada vasaras olimpiskās spēles, kas tika pārceltas no Tokijas uz Helsinkiem, bet vēlāk Otrā pasaules kara dēļ atceltas. 1952. gada olimpiskajās spēlēs šajā stadionā notika atklāšanas un noslēguma ceremonijas, kā arī vieglatlētikas, jāšanas un futbola sacensības. Atklāšanas ceremonijas laikā tika sasniegts stadiona apmeklētības rekords — 70 435 skatītāji. 1957. gadā tajā notika Pasaules čempionāts bendijā. Stadionā vairākas reizes ir notikušas augstākā līmeņa sacensības vieglatlētikā. Tajā divas reizes ir rīkots Pasaules čempionāts vieglatlētikā (1983. un 2005. gadā), kā arī trīs reizes notika Eiropas čempionāts vieglatlētikā (1971, 1994, 2012). 2009. gadā stadions bija viena no Eiropas čempionāta futbolā sievietēm norises vietām. Tajā tika aizvadītas četras grupu turnīra spēles un fināls. 2016. gadā stadionā sakās rekonstrukcijas darbi, ko plānots pabeigt 2019. gadā. «Stadionin penkit kautta aikojen». stadion.fi (somu). Skatīts: 2019. gada 14. septembrī. «Olympiastadion». ilmiantajat.net (angļu). Arhivēts no oriģināla, laiks: 2018. gada 19. septembrī. Skatīts: 2019. gada 14. septembrī. Vikikrātuvē par šo tēmu ir pieejami multivides faili. Skatīt: Helsinku olimpiskais stadions. Oficiālā mājaslapa Stadiona profils stadiumdb.com