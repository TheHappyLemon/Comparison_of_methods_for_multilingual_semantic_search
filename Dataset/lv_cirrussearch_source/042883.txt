Elektronoptiskais indikators ir speciāla elektronu lampa, kas paredzēta elektroniskās shēmas daļas stāvokļa vizuālai attēlošanai. Visbiežāk šādas lampas izmantoja kā lampu radiouztvērēju noskaņošanas indikatorus un dēvēja arī par maģiskajām acīm. Elektronoptiskais indikators ir modificēta triode vai dubulttriode, kam ir papildu anods ar īpašu gaismu izstarojošu ekrānu, kas pārklāts ar zaļā vai zilganā krāsā spīdošu luminofora kārtiņu. Ir izstrādātas vairāk nekā desmit atšķirīgas elektronoptisko indikatoru konstrukcijas ar fokusējošiem elektrodiem, starus veidojošiem ekrāniem, indikatortīkliņiem. Ekrāna spīdošajai daļai var būt dažādi izmēri, forma, krāsas tonis, spīdēšanas izmaiņas raksturs. "Maģiskās acis" agrāk plaši lietoja radiouztvērējos kā noskaņošanas indikatorus, magnetofonos kā ieraksta līmeņa indikatorus, barošanas avota sprieguma indikācijai, arī dažādos mēraparātos.