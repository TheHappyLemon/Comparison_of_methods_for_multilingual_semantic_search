Voldemārs Vītols (dzimis 1911. gada 27. janvārī, miris 1980. gada 24. februārī) bija latviešu vieglatlēts, startējis garo distanču skriešanā. Latvijas meistarsacīkstēs uzvarēja 16 reizes dažādās distancēs. No 1936. līdz 1940. gadam piedalījies visos valstu mačos ar Igauniju un Lietuvu, kur dažādās distancēs guvis 12 uzvaras. Dzimis 1911. gada 27. janvārī Rīgā, pēc Pirmā pasaules kara ar ģimeni pārcēlās uz Strenčiem. 1925. gadā beidza mācības Strenču sešklasīgajā pamatskolā. Mācījies arī V. Olava komercskolā Rīgā un vakara komercskolā. 1930. gadā iestājās karadienestā, dienēja bruņotā vilciena personālsastāvā kā kaprālis.1936. gada vasaras olimpiskajās spēlēs Berlīnē izcīnījis 7. vietu 3000 metru šķēršļu skrējienā (9:18,8 min). Pirmajā Eiropas čempionātā 1934. gadā ieņēmis 10. vietu 5000 m distancē. 18 reizes labojis Latvijas rekordu dažādās distancēs (no 1500 m līdz 10 000 m). Vītols bija pirmais Latvijas vieglatlēts, kas 1500 m distanci veicis ātrāk par 4 minūtēm (1938. gadā distanci veicis 3:59,6 min), 5000 m distanci — ātrāk par 15 minūtēm (1937. gadā distanci veicis 14:55,9 min), 10 000 m — ātrāk par 32 minūtēm (1938. gadā distanci veicis 31:52,7 min). No 1932. līdz 1944. gadam 10 reizes uzvarējis Latvijas čempionātā distanču slēpošanā (18 km, 50 km, 4x10 km). Pēc Otrā pasaules kara 1945. gada rudenī Šmerlī sacīkšu laikā viņu apcietināja čekisti, 1946. gada 11. aprīlī viņam piesprieda ieslodzījumu Magadanas gulaga nometnē. 1957. gadā atgriezies Latvijā, kur līdz nāvei sporta svētku laikā strādājis Valmieras stadionā un celtniecības darbos Strenčos un dzīvojis Strenčos. Andris Staģis. Latvijas vieglatlēti olimpiskajos 100 gados. RaKa, 1998. 209.—210. lpp. ISBN 9984558657. «Voldemārs Vītols». Valka.lv. Skatīts: 2014. gada 29. augustā. «Voldemārs Vītols». Biblioteka.lv. Arhivēts no oriģināla, laiks: 2016. gada 12. martā. Skatīts: 2014. gada 29. augustā. «Voldemārs Vītols». Olimpiade.lv. Arhivēts no oriģināla, laiks: 2018. gada 10. martā. Skatīts: 2014. gada 29. augustā. Olympedia profils (angliski) LOK profils IAAF profils (angliski) Trach and Field vieglatlēta profils (angliski)