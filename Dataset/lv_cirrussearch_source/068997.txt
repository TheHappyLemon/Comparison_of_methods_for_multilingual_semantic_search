Šis raksts ir par Filipīnu provinci. Par salu skatīt rakstu Leite. Leite (filipīniešu: Hilagang Leyte, angļu: Province of Leyte, varaju: Amihanan nga Leyte, sebuāņu: Amihanang Leyte) ir viena no Filipīnu provincēm valsts austrumdaļā, Austrumu Visaju reģionā. Administratīvi dalās 1 pilsētā un 40 municipalitātēs un 1393 barangajās. Dažkārt provincei pieskaita Taklobanas un Ormokas neatkarīgās pilsētas. Provinces centrs ir Taklobana, bet lielākā iekļautā pilsēta ir Bajbaja. Province aizņem Leites salas ziemeļu un centrālo daļu, kā arī vairākas nelielas salas tās piekrastē. Sala vulkāniskas izcelsmes, kalnaina; augstākā virsotne ir Lobi 1346 m vjl. Piekrastē zemienes. Valda tropu musonu klimats piekrastēs un vēsāks klimats kalnienēs. Province izveidota 1735. gadā spāņu koloniālajā laikā, nodalot no Sebu provinces, un iekļāva arī kaimiņos esošās Samaras, Biliranas un vairākas mazākas salas. Provinces centrs bija Karigara salas ziemeļos. 1768. gadā Samaru nodalīja patstāvīgā provincē. 1959. gadā atsevišķā provincē nodalīja Dienvidleiti, bet 1992. gadā — Biliranu. Vikikrātuvē par šo tēmu ir pieejami multivides faili. Skatīt: Leite.