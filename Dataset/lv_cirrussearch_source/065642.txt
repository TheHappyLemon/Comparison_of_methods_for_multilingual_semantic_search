Soloras salas (indonēziešu: Kepulauan Solor) ir salu grupa Indonēzijā, Mazo Zunda salu arhipelāgā. Administratīvi ietilpst Austrumu Nusa Tengaras provincē, kur ir sadalītas Lembatas un Austrumfloresas apriņķos. Lielākā apdzīvotā vieta ir Lembatas apriņķa centrs Levoleba. Salas izvietojušās Indonēzijas dienvidaustrumos. Ziemeļos tās apskalo Floresas jūra, dienvidos — Savu jūra. Aloras šaurums austrumos to atdala no Aloras salām, bet Floresas šaurums rietumos — no Floresas. Sastāv no trijām galvenajām salām — Lembatas (1266,4 km²), Adonaras (529,5 km²) un Soloras (226,3 km²), kā arī vairākām mazākām salām. Salas ir vulkāniskas izcelsmes, reljefs kalnains, augstākā virsotne ir Bolens 1651 m vjl Adonaras salā. Salās valda tropiskais klimats. Ainavā dominē tropiskie lietusmeži. Encyclopædia Britannica raksts (angliski)