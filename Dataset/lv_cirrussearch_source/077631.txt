Baltkrievijas PSR (baltkrievu: Беларуская Савецкая Сацыялістычная Рэспубліка) bija 1919. gada 1. janvārī dibinātās Baltkrievijas Sociālistiskās Padomju Republikas pēctece, padomju republika un Padomju Savienības sastāvdaļa no 1922. līdz 1991. gadam. Baltkrievijas Sociālistiskā Padomju Republika 1919. gada 1. janvārī tika pasludināta Smoļenskā, bet pēc Baltkrievijas Tautas Republikas sakāves padomju ofensīvas rezultātā jau 1919. gada 9. janvārī galvaspilsēta tika pārcelta uz Minsku, bet Smoļenskas apgabals vēlāk pievienots Krievijas PFSR. Otro reizi Baltkrievijas PSR tika izveidota 1920. gada 31. jūlijā. No 1927. līdz 1938. gadam, pēc 1927. gada BPSR Konstitūcijas, BPSR bija četras valsts valodas: baltkrievu, ebreju (jidišs), krievu, poļu. 1939. gada 12. novembrī Baltkrievijas PSR pievienoja daļu no 1939. gada septembrī PSRS armijas okupētās Polijas ziemeļaustrumu daļas (daļu no tagadējās Podlases vojevodistes, tagadējos Grodņas, Brestas apgabalus un daļu no Minskas un Vitebskas apgabaliem). 1990. gada 27. jūlijā Baltkrievijas PSR Augstākā padome pasludināja Baltkrievijas PSR suverenitāti, bet 1991. gada 25. augustā pārdēvēja to par Baltkrievijas Republiku. Vikikrātuvē par šo tēmu ir pieejami multivides faili. Skatīt: Baltkrievijas PSR.