Jērans Brūrs "Benni" Andešons (zviedru: Göran Bror "Benny" Andersson; dzimis 1946. gada 16. decembrī Vellingbi) ir zviedru instrumentālists un komponists. Pazīstams kā grupas ABBA dalībnieks. Pēc grupas izjukšanas kopā ar otru dalībnieku Bjērnu Ulveusu radīja mūziklus "Šahs" (Chess; 1986), Kristina från Duvemåla (1995), kā arī piedalījies mūzikla un filmas Mamma Mia! tapšanā. Bērnībā Benni tēvs un vectēvs viņam iemācīja spēlēt akordeonu un dažādas zviedru tautasdziesmas. Desmit gadu vecumā Benni pašmācības ceļā iemācījās spēlēt klavieres un piecus gadus vēlāk pameta skolu, lai muzicētu jauniešu klubos. Šajā laikā viņš iepazina Kristīnu Grunvallu, kas vēlāk kļuva par viņa divu bērnu, Pītera (dzimis 1963. gadā) un Helēnas (dzimusi 1965. gadā), māti. 1964. gadā Benni pievienojās zviedru rokmūzikas grupai Hep Stars, kas kļuva par vienu no Zviedrijas populārākajām grupām 1960. gados. Šajā laikā viņš iepazina Bjērnu Ulveusu, kas darbojās citā populārā grupā — The Hootenany Singers. Abas grupas nereti sastapās koncerttūrēs, tādēļ abi mūziķi izlēma pamēģināt kopīgi sarakstīt dziesmas. 1970. gadā duets izdeva albumu Lycka ("Laime"), ierakstu sesijās pieaicinot Bjērna draudzeni Angnētu Feltskūgu un Benni draudzeni Anni Fridu Lingstadi. 1960. gadu nogalē un 1970. gadu sākumā šie mākslinieki nereti piedalījās cits cita albumu veidošanā, piemēram, Angnētas albuma När en vacker tanke blir en sång producents bija Bjērns, Frīda dziedāja fona vokālu vairākās dziesmās, bet Benni dažās spēlēja taustiņinstrumentus. Pēc Hep Stars un The Hootenany Singers darbības pārtraukšanas komponistu duets turpināja veidot mūziku, kā arī kopīgi producēt mūziku Polar mūzikas studijas klientiem. 1972. gadā četrotne nodibināja grupu ABBA, kas kļuva par vienu no pasaules komerciāli veiksmīgākajām mūzikas grupām, pārdodot vairāk nekā 300 miljonus ierakstu kopiju. 1978. gadā Benni apprecējās ar Anni Fridu, bet 1981. gadā pāris izšķīrās. 1981. gadā Benni apprecējās ar Monu Nērklitu un gadu vēlāk piedzima viņu dēls Ludvigs. Grupas darbības nogalē Benni ar Bjērnu izlēma pievērsties mūzikla radīšanai. Mūziķi satikās ar mūzikla "Jēzus Kristus Superzvaigzne" (Jesus Christ Superstar, 1970) un "Evita" (1976) vārdu autoru Timu Raisu. Mākslinieku kopīgās darbības rezultātā radās mūzikls "Šahs". 1985. gadā Benni un Bjērns sadarbojās ar Karinu un Andešu Glenmarkiem, lai veidotu dueta debijas albumu. Glenmarku duets tika pārsaukts par Gemini. Benni un Bjērns arī piedalījās dueta otrā albuma izveidē, no kura dziesma Mio My Mio kļuva par hitu. Starp 1987. un 1998. gadu Benni izdeva 2 solo albumus un 3 albumus kopā ar tautas mūzikas grupu Orsa Spelmän. 2001. gadā viņš dibināja savu orķestri Benny Anderssons Orkester (saīsināti — BAO), ar ko ir izdevis 8 albumus, jaunāko — Mitt hjärta klappar för dig — 2016. gadā. Benni Andešona Worldcat lapa Benni un Kristīnas attiecību informācija «Benni Andešona biogrāfija». Arhivēts no oriģināla, laiks: 2016. gada 16. jūlijā. Skatīts: 2016. gada 11. jūlijā. Karls Magnuss Palms. ABBA: The Complete Recording Sessions. Stokholma : Verulam Publishing Ltd., 1994. 3–22. lpp. ISBN 0-907938-10-8. Kopā ar |accessdate= jālieto |url= "Šaha" sadaļa Bjērna un Benni mājaslapā Bjērna un Benni karjeras apskats caur attēliem Benni Andešona diskogrāfija, discogs.com "Orsas spēlmaņu" diskogrāfija BAO diskogrāfija Oficiālā tīmekļa vietne Benni Andešona biogrāfija Bjērna un Benni karjeras apskats caur attēliem Benni Andešona diskogrāfija, discogs.com