Pjērs Reverdi (franču: Pierre Reverdy), dzimis 1889. gada 11. septembrī, miris 1960. gada 17. jūnijā, bija franču dzejnieks. Kopā ar Gijomu Apolinēru viņš ir viens no kubisma un vēlāk sirreālisma atbalstītājiem. Draudzējās ar Pablo Pikaso, Žoržu Braku, Anrī Matisu. Tāpat kā vairāki citi dzejnieki sirreālisti Reverdi lielā mērā attīstīja jaunu priekš sava laika dzejprozas žanru, kura priekšsākumi meklējami Malarmē "verlibrā" (vers libre). Reverdi ir dzimis Odas departamenta Narbonas pilsētā. Viņa vecāki nebija precējušies un tēvs, Anrī-Pjērs Reverdi, atzina dēlu tikai 1895. gadā. Māte savukārt izdarīja to tikai 1911. gadā pēc laulības noslēgšanas. Zēns mācījās Tulūzas un Narbonas skolās, bet 16 gadu vecumā pameta mācības. Viņš ierodas Parīzē 1910. gadā. Monmartra slavenajā mākslinieku darbnīcā un tikšanās vietā Bateau-Lavoir viņš iepazīstas ar Gijomu Apolinēru, Maksu Žakobu, Luiju Aragonu, Filipu Supo, Tristanu Carā ar kuriem kopā piedzīvo dadaisma un vēlāk sirreālisma tapšanu. Viņa darbi lielā mērā iespaidoja Andrē Bretona poētisko konceptu. 1912.-1914. gados viņš sadarbojas ar Apolinēra žurnālu Les Soirées de Paris un apprec Henrieti Biro (Henriette Charlotte Bureau). 1915. gadā tiek publicēts viņa pirmais dzejoļu krājums Poèmes en prose, ko kritika definēja kā kubisma poēziju (poésie cubiste). 1917. gada 15 martā Reverdi dibina literāro laikrakstu Nord-Sud, kas ir pilnīgi veltīts tā laika jauno mākslas virzienu teoriju apspriešanai. Laikraksts pastāv līdz 1918. gadam un tiek aizstāts ar līdzīgu izdevumu Littérature, ko vada Bretons, Supo, Aragons un Reverdi. 1920. gadu sākumā viņš iepazinās un uzturēja attiecības ar Koko Šaneli. 1926. gadā Reverdi, 37 gadu vecumā, norobežojās no pārējās pasaules Solemas Benediktiešu ordeņa abatijā, kur, turpinot rakstīt, uzturējās līdz mūža beigām un tika apglabāts. Kārlis Vērdiņš. «Latviešu dzejproza 20. gadsimtā.». Latvijas Universitāte, 2009. Skatīts: 2015. gada 20. aprīlī. «Pierre Reverdy.». terresdecrivains.com. 2003. Skatīts: 2015. gada 20. aprīlī.