Johanness Hermanis Cukertorts (vācu: Johannes Hermann Zukertort; 1842. gada 7. septembris, Ļubļina — 1888. gada 20. jūnijs, Londona) bija ebreju tautības Vācijas un Lielbritānijas šahists, kas 1886. gadā piedalījās pirmajā mačā par Pasaules šaha čempiona nosaukumu. Dzimis kā Jans Hermans Cukertorts (Cukiertort) Ļubļinā ebreju izcelsmes protestantu misionāra ģimenē. Tā kā viņa tēvs sludināja protestantismu Polijas ebrejiem, 1855. gadā Krievijas impērijas varas iestādes viņa ģimeni izraidīja uz Prūsijas pilsētu Breslavu (tagad Vroclava Polijā). Cukertorts beidza Breslavas ģimnāziju un studēja medicīnu Breslavas universitātē. Pēc ārsta tiesību iegūšanas 1866. gadā viņš kļuva par Prūsijas armijas ārstu un 1870—1871. gadā piedalījies Francijas—Prūsijas karā. Cukertorts iemācījies spēlēt šahu Breslavā, kad viņam bija 19 gadi. Tolaik pilsētā dzīvojis viens no spēcīgākajiem vācu šahistiem — Ādolfs Andersens, ar kuru Cukertorts nospēlējis vairākus mačus (1866, 1868, 1871) ar dažādām sekmēm. No 1867. līdz 1871. gadam kopā ar Andresenu bijis viens no šaha žurnāla Neue Berliner Schachzeitung redaktoriem. Pēc izcīnītās 3. vietas Londonas 1872. gada šaha turnīrā Cukertorts pārcēlās tur uz dzīvi. Šeit viņš ne tikai nodibināja jaunu šaha žurnālu Chess monthly, bet arī veiksmīgi turpināja savu šahista karjeru. 1876. gadā Cukertorts uzstādīja rekordu simultānspēles seansā, spēlējot neskatoties uz galdiņa ar 16 pretiniekiem. 1877. gadā Cukertorts dalīja 2. vietu Leipcigas turnīrā, 1878. gadā bija pirmais Parīzes turnīrā, 1881. gadā ieņēma 4. vietu Berlīnes turnīrā, bet 1882. gadā dalīja 5. vietu Vīnes turnīrā. Lielākais viņa panākums bija uzvara Londonas 1883. gada šaha turnīrā, kur viņš apsteidza tādus spēcīgus šahistus kā Vilhelms Steinics, Mihails Čigorins, Džozefs Blekbērns. Pēc Londonas turnīra Steinics izsauca Cukertortu uz maču. Sarunas ieilga divus gadus, tomēr 1886. gadā ASV pilsētās Ņujorkā, Sentluisā un Ņūorleānā notika mačs, kuram bija lemts kļūt par pirmo oficiālo maču par Pasaules šaha čempiona nosaukumu. Cukertorts labi uzsāka maču un bija vadībā ar 4:1, taču vēlāk Steinica pozicionālai spēles izpratnei bija izškiroša nozīme, un viņš uzvarēja ar 12½:7½ (+10-5=5). Cukertorts nekad nebija izcēlies ar labu veselību, taču pēc zaudējuma Steinicam tā strauji pasliktinājās. Viņam tika atklāts gan reimatisms, gan išēmiskā sirds slimība, gan nieru problēmas un ateroskleroze. Arī viņa rezultāti turnīros pasliktinājās un vairs neatgriezās iepriekšējā līmenī. Cukertorts nomira pēc šaha partijas turnīrā Londonas Simpson's Divan restorānā. Leipzig (1877) Paris (1878) Berlin (1881) Vienna (1882) 1883 London Tournament World Chess Championship 1886 Steinitz — Zukertort Title Match Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) J. Cukertorta šaha kompozīcijas mājas lapā PDB