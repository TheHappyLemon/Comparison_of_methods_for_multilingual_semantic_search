Darja Domračeva (krievu: Дарья Владимировна Домрачева) jeb Darja Domračava (baltkrievu: Дар’я Уладзіміраўна Домрачава; dzimusi 1986. gada 3. augustā Minskā, Baltkrievijā) ir bijusī Baltkrievijas biatloniste, četrkārtējā olimpiskā čempione. Karjeras sākumā pārstāvēja Krieviju (bērnības gados dzīvojusi Sibīrijā), bet no 2004. gada pārstāv dzimto Baltkrieviju. Trīs reizes piedalījusies ziemas olimpiskajās spēlēs (2010, 2014, 2018). 2010. gadā Vankūverā izcīnījusi bronzas medaļu 15 km klasiskajā biatlona distancē. 2014. gadā Sočos baltkrieviete izcīnīja trīs zelta medaļas (15 km distancē, iedzīšanā, masu startā). 2018. gadā Phjončhanā ieguva sudraba medaļu distancē ar kopēju startu un Baltkrievijas komandas sastāvā uzvarēja stafetē. Domračeva ar četrām zelta, vienu sudraba un vienu bronzas medaļu ir otra medaļām bagātākā biatloniste olimpisko spēļu vēsturē (vāciete Kati Vilhelma ir izcīnījusi 3 zelta, 3 sudraba un 1 bronzas medaļu), tāpat viņa ir pirmā biatloniste, kas vienās olimpiskajās spēlēs izcīna vismaz 3 zelta medaļas un trešā starp gan sievietēm, gan vīriešiem, kas to sasniegusi (Mihaels Greiss to paveica 2006. gadā un Ūle Einars Bjērndalens — 2002. gadā). Ar panākumiem startējusi Pasaules čempionātā, lielākos panākumus guvusi 2012. gadā Rūpoldingā, kad izcīnīja zeltu iedzīšanā un sudrabu sprintā. Kopumā karjeras laikā Domračeva izcīnījusi divas zelta, trīs sudraba un vienu bronzas medaļu. Pasaules kausa posmos piedalās kopš 2005.—2006. gada sezonas. 2014.—2015. gada sezonā izcīnījusi uzvaru kopvērtējumā, vēl divās sezonās palikusi otrajā vietā (2012, 2013). Uzvaru vairākas reizes izcīnījusi arī atsevišķu distanču kopvērtējumos. 2018. gada vasarā D. Domračeva paziņoja par sportistes karjeras beigām. Kopš 2016. gada D. Domračeva ir precējusies ar leģendāro norvēģu biatlonistu Ūli Einaru Bjērndalenu, 1. oktobrī viņiem piedzima meita Ksenija. Pēc meitas piedzimšanas biatloniste veiksmīgi atgriezās profesionālajā sportā. Vikikrātuvē par šo tēmu ir pieejami multivides faili. Skatīt: Darja Domračeva. Oficiālā tīmekļa vietne (krieviski) Olympedia profils (angliski) Munzüger Sport profils (vāciski) IBU profils (angliski) biathlon.com.ua profils (ukrainiski)