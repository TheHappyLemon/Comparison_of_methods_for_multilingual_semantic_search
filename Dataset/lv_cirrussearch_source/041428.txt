Džims Peks (Jim Paek; dzimis kā Peks Čisons (korejiešu: 백지선) 1967. gada 7. aprīlī Seulā) ir korejiešu izcelsmes Kanādas hokeja treneris un bijušais hokejists. Spēlējis aizsarga pozīcijā, pārstāvējis vairākus NHL klubus, ir divkārtējs Stenlija kausa ieguvējs. Kopš 2014. gada ir Dienvidkorejas hokeja izlases galvenais treneris. Uz Kanādu ar ģimeni pārcēlies viena gada vecumā. Ieguvis arī ASV pilsonību. 1985. gada NHL drafta devītajā kārtā ar kopējo 170. kārtas numuru Peku izvēlējās Pitsburgas "Penguins". Pirms pievienošanās NHL klubam Peks uzspēlēja Ošavas "Generals" komandā Ontārio hokeja līgā un Maskigonas "Lumberjacks" IHL. 1990.—1991. gada sezonā spēlējis arī Kanādas izlasē. Peka NHL karjera ar Pitsburgas "Penguins" sākās 1990.—1991. gada sezonā. Viņš kļuva par pirmo Dienvidkorejā dzimušo spēlētāju, kurš ir spēlējis NHL, un savā debijas sezonā kļuva par Stenlija kausa ieguvēju. Nākamajā sezonā ar komandu šo panākumu atkārtoja. 1993.—1994. gada sezonā tika aizmainīts uz Losandželosas "Kings", kurā aizvadīja tikai 18 spēles. Pirms nākamās sezonas parakstīja līgumu ar Otavas "Senators". 1994.—1995. gada sezonā nospēlēja 29 spēles un pēc tās turpināja karjeru IHL. Kopumā NHL karjeras laikā aizvadīja 217 regulārās sezonas spēles, guva piecus vārtus un atdeva 29 rezultatīvas piespēles. Izslēgšanas spēlēs 27 mačos vieni gūti vārti un četras piespēles. Spēlētāja karjeru noslēdza 2003. gadā Notingemas "Panthers" komandā Lielbritānijas hokeja līgā. Trenera karjeras sākumā strādāja ar Orlando "Seals" WHA2 līgā. 2005. gada augustā kļuva par AHL kluba Grandrepidsas "Griffins" trenera asistentu. Šajā amatā aizvadīja deviņas sezonas, palīdzot komandai 2005.—2006. gadā uzvarēt regulārajā sezonā un 2013. gadā izcīnīt Kaldera kausu. 2014. gada 23. jūlijā tika apstiprināts par Dienvidkorejas hokeja izlases galveno treneri, ar mērķi sagatavot komandu 2018. gada ziemas olimpiskajām spēlēm Phjončhanā, kur tā kvalificējās mājinieku statusā. Peka vadībā komanda izcīnīja 2. vietu 2017. gada pasaules čempionātā 1. divīzijā un pirmo reizi tās vēsturē kvalificējās elites divizījai — 2018. gada čempionātam. «Ex-NHLer Jim Paek eyes Korean miracle on ice». thestar.com (angļu). 2014. gada 2. augustā. Arhivēts no oriģināla, laiks: 2016. gada 5. martā. Skatīts: 2018. gada 26. janvārī. «Olympics? First, Small Goals». The New York Times (angļu). 2014. gada 14. augustā. Skatīts: 2018. gada 26. janvārī. «Jim Paek Stats and News» (angļu). NHL.com. Skatīts: 2018. gada 26. janvārī. «Paek to coach Korea» (angļu). IIHF. 2014. gada 23. jūlijs. Skatīts: 2018. gada 26. janvārī.[novecojusi saite] Vikikrātuvē par šo tēmu ir pieejami multivides faili. Skatīt: Džims Peks. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)