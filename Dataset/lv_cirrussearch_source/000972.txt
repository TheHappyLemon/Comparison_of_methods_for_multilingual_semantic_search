Džeimss Klārks Ross (angļu: James Clark Ross; 1800. gada 15. aprīlī - 1862. gada 3. aprīlī) bija britu kara jūrnieks un polārpētnieks. Dzimis Londonā, slavenā skotu ceļotāja un pētnieka Džona Rosa krustdēls. Jūrnieka gaitas sācis 12 gadu vecumā pie sava tēvoča un pavadīja to tā pirmajā ceļojumā uz Arktiku Ziemeļrietumu jūras ceļa meklējumos 1818. gadā. Laika posmā no 1819. līdz 1827. gadam piedalījies četrās Viljama Perija Arktikas ekspedīcijās. No 1829. līdz 1833. gadam atkal piedalījies sava tēvoča Džona Rosa ekspedīcijā, kuras laikā tie sasniedza ziemeļu magnētisko polu. 1834. gadā Džeimss Ross tika paaugstināts par kapteini un no 1835. līdz 1838. gadam nodarbojās ar Lielbritānijas magnētisko uzmērīšanu. No 1839. līdz 1843. gadam Ross vadīja Antarktikas izpētes ekspedīciju ar kuģiem "Erebus" un "Terror", kuras laikā tika nokartēta lielākā daļa kontinenta krasta līnijas. 1841. gadā tika atklāta Rosa jūra, Viktorijas Zeme un Erebusa un Terora vulkāni. Nākamajā gadā tika izpētīta tagadējās Džeimsa Rosa salas austrumu piekraste un atklātas Snouhilas un Sīmora salas. Pēc atgriešanās Ross tika iecelts bruņinieka kārtā, kā arī tika nominēts Francijas Goda Leģiona ordenim. 1848. gadā viņš tika ievēlēts Karaliskajā dabaszinātņu biedrībā. Tajā pašā gadā Ross veica savu pēdējo ekspedīciju ar kuģiem "Enterprise" un "Investigator" Džona Franklina meklējumos. Džeimsa Klārka Rosa vārdā ir nosaukti: Džeimsa Rosa šaurums Kanādas ziemeļos; Rosa jūra Antarktīdā; Rosa šelfa ledājs Antarktīdā; Rosa sala Antarktīdā; Džeimsa Rosa sala Antarktīdas pussalas austrumos; Rosa ronis; Rosa Teritorija; Rosa kalns Kergelēna arhipelāgā; Rosa krāteris uz Mēness; Britu Antarktiskā dienesta kuģis "James Clark Ross". Antarctica feature detail