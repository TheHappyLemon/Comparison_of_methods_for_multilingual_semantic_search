Vilhelms Arnts (vācu: Wilhelm Ferdinand Arndt, 1838-1895) bija vācu vēsturnieks, viens no Indriķa hronikas pētniekiem. Dzimis 1838. gada 27. septembrī Lobzenā (tagad Lobžeņica Polijā), mācījās Elbingas un Kulmas skolās, 1858. gadā sāka studēt vēsturi Berlīnes Humbolta universitātē, vēlāk pārgāja uz Getingenes Universitāti, kur 1861. gadā ar izcilību aizstāvēja promocijas darbu (Dr. phil. summa cum laude) par viduslaiku vēstures tēmu. 1875. gadā Leipcigas Universitātē habilitējās un ieguva ārkārtas profesora vietu. Līdztekus strādāja par vācu viduslaiku vēstures pirmtekstu Monumenta Germaniae Historica krājuma redaktoru, kas iznāca 1884. un atkārtoti 1887. gadā. Miris 1895. gada 10. janvārī Leipcigā. 1874. gadā Vilhelms Arnts izdeva Indriķa hronikas neinterpolēto latīņu tekstu ar komentāriem. Tā pamatā bija ar Skodeiska kodeksa (17. gs. noraksts) tekstu papildināts Zamoisku kodekss (14. gs.), ievērojot Rēveles un Ūksenšernas manuskriptus (16. gs.), neņemot vērā neinterpolēto Tolla manuskriptu un uzskaitot gandrīz visus lasījuma variantus. Izdevumā konstatējamas teksta kļūdas, piemēram, kas pārnākušas no iespiestā Grūbera-Hanzena teksta. Izdevums tika radīts, izdevējam nesaskatot, ka Hannoveres manuskripts ir par pazudušu uzskatītais Ūksenšernas kodekss, visas interpolētās grupas ciltstēvs, bet īpaši nepietiekami saprotot radnieciskās attiecības starp dažādiem eksistējošiem rokrakstiem. V. Arnta sagatavotais Indriķa hronikas izdevums latīņu valodā noderēja par pamatu tās tulkojumiem latviešu, krievu un angļu valodā. Kleine Denkmäler aus der Merowingerzeit (1874) Schrifttafeln zur Erlernung der lateinischen Paläographie (1874, 1898) Schrifttafeln zum Gebrauch bei Vorlesungen (1874—1878) «Ēvalds Mugurēvičs. Priekšvārds Indriķa hronikas izdevumam». Arhivēts no oriģināla, laiks: 2018. gada 20. oktobrī. Skatīts: 2015. gada 22. janvārī.