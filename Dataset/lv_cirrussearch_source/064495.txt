Parastā gaiļsāre (latīņu: Echinochloa crusgalli) ir mainīga izskata graudzāļu dzimtas suga, kas plaši sastopama abu pusložu mērenajā un tropu klimata joslā, tomēr plašāk ziemeļu puslodē Eirāzijā un Ziemeļamerikā. Latvijā suga sastopama nereti visā teritorijā. Atsevišķi eksemplāri un nelielas grupas aug tīrumos un dārzos, dažādās nezālienēs un gar dzelzceļiem. Parastā gaiļsāre ir viengadīgs, pelēkzaļš 15—70 cm garš lakstaugs. Augam ir stāvs vai pacils, stingrs, gluds, augšdaļā raupjš stiebrs, kurš parasti ir kails. Stiebra mezgli dažreiz ir apmatoti. Lapas ir īsas un 0,5—1,5 cm platas, plati lineāras vai lancetiskas. Mēlītes nav. Skara ir plaša, ar vairākiem daudzmaz vienpusējiem, stāviem, vārpveida sānzariem, kas novietoti pamīšus un ir nevienāda garuma (1—7, dažreiz pat 10 cm). Vārpiņas ir šauras un 0,2—0,4 cm garas, uz zariem blīvi. Katrā vārpiņā ir 2 ziedi: augšējais divdzimumu, apakšējais neauglīgs. Vārpiņas plēksnes ir ar sarveidīgiem matiņiem, ārējā plēksne ir ar 3 dzīslām, iekšējā — ar 5 dzīslām, beidzas ar garu vai īsu smaili vai bez smailes (atkarībā no šīs pazīmes nodala trīs varietātes; daži autori tās uzskata par pasugām). Zieda plēksnes ir kailas, spīdīgas, plēvjainas, atskaitot neauglīgā zieda ārējo zieda plēksni, kam arī ir garāka vai īsāka smaile. Ziedot vārpa izskatās dzeltenzaļa, nogatavojoties graudiem kļūst brūna, spīdīga. Grauds cieši ieskauts plēksnēs un nobirst reizē ar tām. Zied jūlijā un augustā. «parastā gaiļsāre - Echinochloa crusgalli (L.) P.Beauv. - Augi - Latvijas daba». www.latvijasdaba.lv. Skatīts: 2022-11-29. Vikikrātuvē par šo tēmu ir pieejami multivides faili. Skatīt: Parastā gaiļsāre. Encyclopædia of Life raksts (angliski)