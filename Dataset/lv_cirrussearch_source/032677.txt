AS Eesti Raudtee jeb EVR ir Igaunijas valsts dzelzceļa uzņēmums. Tas nodarbojas ar dzelzceļa infrastruktūras uzturēšanu un dzelzceļa kravas pārvadājumiem. Uzņēmumam pieder 691 km dzelzceļa līniju ar sliežu ceļa platumu 1520 mm Igaunijas ziemeļu, austrumu un dienvidu daļā, tai skaitā 192 km elektrificētas līnijas. Citam uzņēmumam Edelaraudtee pieder dienvidrietumu daļas līnijas. Eesti Raudtee infrastruktūru uztur meitas uzņēmums EVR Infra. Eesti Raudtee dzelzceļa līnijas izmanto tā meitas uzņēmums EVR Cargo (kravas pārvadājumi), Elron (pasažieru pārvadāšana Igaunijas teritorijā), GoRail (pasažieru pārvadāšana uz Krieviju), Krievijas dzelzceļš (pasažieru pārvadāšana uz Krieviju), privātie kravu pārvadātāji E.R.S. AS un Spacecom. Eesti Raudtee dibināts 1992. gada 1. janvārī kā valsts uzņēmums uz PSRS laikā izveidotā Baltijas dzelzceļa Igaunijas infrastruktūras un ritošā sastāva bāzes. 1997. gadā sākts Igaunijas dzelzceļa privatizācijas proces. Valsts uzņēmums reorganizēts par akciju sabiedrību. Valsts iekšēju dīzeļvilcienu pārvadājumi atdalīti uzņēmumā AS Edelaraudtee. 1998. gadā elektrisko vilcienu pasažieru pārvadāšanas struktūrvienība reorganizēta par akciju sabiedrību Elektriraudtee. Tālo pārvadājumu (uz Krieviju) apkalpošanai uzveidots uzņēmums EVR-Ekspress (2004. gadā tas privatizēts un pārdēvēts par GoRail). 2000. gada 15. novembrī Elektriraudtee atdalīts no Eesti Raudtee, valstij paturot tā kapitāldaļas. 2000. gadā Igaunijas privatizācijas aģentūra izsludināja starptautisku konkursu par 66 % Eesti Raudtee akciju privatizāciju. 2001. gada 31. augustā Eesti Raudtee 66 % kapitāldaļu iegādājās uzņēmums Baltic Rail Services, kas pārstāvēja Rail world Inc. (25,5 %, ASV), Jarvis PLC (25,5 %, Apvienotā Karaliste), RDC (5 %, ASV) un OÜ Ganiger Invest (44 %, Igaunija). Pēc 2003. gada vēlēšanām jaunā valdība mainīja noteikumus par brīvas piekļuves tiesībām un noteica sliežu ceļa nodevas maksimālo līmeni, kas samazināja dzelzceļa dzīvotspēju. 2007. gada janvārī Igaunijas valdība atpirka 66 % Eesti Raudtee akciju. 2009. gada 14. janvārī dibināti divi meitas uzņēmumi: EVR Infra, kas atbild par dzelzceļa infrastruktūras uzturēšanu, un EVR Cargo, kas pārņēma mātes uzņēmuma kravas pārvadājumus. EVR's private interlude is over Railwaygazette.com, 2007-02-01 Oficiālā tīmekļa vietne