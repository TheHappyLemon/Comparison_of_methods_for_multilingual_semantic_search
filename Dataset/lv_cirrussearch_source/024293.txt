PayPal ir ASV dibināts starptautisks elektroniskās tirdzniecības uzņēmums, kas sniedz iespēju caur internetu veikt maksājumus un naudas pārskaitījumus. Kopš 2002. gada 3. oktobra PayPal pieder interneta izsoļu korporācijai eBay Inc.. Uzņēmuma galvenā mītne ir Sanhosē pilsētā Kalifornijas štatā. PayPal izveidojās pēc tam, kad 2000. gada martā interneta finansiālo pakalpojumu uzņēmums X.com pārpirka uzņēmumu Confinity. Confinity tika dibināts 1998. gadā, un tā darbinieki bija sākuši testēt naudas pārskaitījumu pakalpojumu internetā. Oktobrī X.com pieņēma lēmumu pārtraukt savus pārējos ar elektroniskajiem maksājumiem saistītos projektus, lai pilnībā pievērstos PayPal. 2001. gadā X.com tika pārsaukta par PayPal, un tā ļoti strauji auga, pamatā pateicoties tās izmantojumam eBay. Uzņēmums ar jauno nosaukumu 2002. gada februārī sāka kotēties biržā, tādējādi kļūstot par pirmo interneta uzņēmumu, kura akcijas pieejamas ikvienam interesentam. Gada otrajā pusē par aptuveni 1,5 miljardiem dolāru PayPal nokļuva eBay īpašumā. 2014. gadā PayPal darbojās 193 pasaules valstīs un teritorijās, un tam ir 143 miljoni aktīvi, reģistrēti konti. Šobrīd lietotājiem ir iespējams sūtīt, saņemt un uzglabāt naudu 26 valūtās — Austrālijas dolāros, Brazīlijas reālos, Kanādas dolāros, Ķīnas juaņās, eiro, sterliņu mārciņās, Japānas jenās, Čehijas kronās, Dānijas kronās, Honkongas dolāros, Ungārijas forintos, Izraēlas šakelos, Malaizijas ringitos, Meksikas peso, Jaunzēlandes dolāros, Norvēģijas kronās, Filipīnu peso, Polijas zlotos, Krievijas rubļos, Singapūras dolāros, Zviedrijas kronās, Šveices frankos, Taivānas dolāros, Taizemes batos, Turcijas lirās un ASV dolāros. PayPal ir lokalizētas mārketinga mājaslapas 80 valstīs. 2009. gada 11. martā eBay vadītājs Džons Denahū paziņoja, ka PayPal varētu būt lielāks ienākumu avots nekā eBay izsoļu bizness. PayPal sekmes lietotāju skaita un darījumu apjoma ziņā ir rezultāts trīs fāžu stratēģijai, ko izskaidroja iepriekšējais eBay vadītājs Megs Vaitmens. „Pirmkārt, PayPal fokusējās uz tā piedāvāto pakalpojumu izplatīšanu eBay lietotāju ASV vidū. Otrkārt, tika uzsākta PayPal izplatīšana eBay starptautiskajos portālos. Un treškārt, mēs sākām attīstīt PayPal ārpus eBay.” Pirmajā fāzē, lielākā daļa maksājumu pārsvarā nāca no eBay izsoļu portāla. Sistēma bija ļoti piemērota izsoļu pārdevējiem, kuru absolūtais vairākums bija privātpersonas vai mazie biznesi, kas nevarēja pieņemt kredītkartes. Pircējiem pakalpojums šķita saistošs, jo tiem radās iespēja izmantot savas bankas kartes vai čekus, nedodot kredītkaršu numurus nepazīstamiem pārdevējiem. PayPal uzsāka agresīvu tirgdarbību, lai paātrinātu savu izaugsmi, noguldot 10 ASV dolārus ikviena jaunā lietotāja PayPal kontā. Uzņēmumam lielākais izaicinājums 2000. gadā bija PayPal neilgstspējīgais uzņēmējdarbības modelis. Sākotnēji PayPal piedāvāja savus pakalpojumus par ļoti zemu cenu, plānojot lielākos līdzekļus iegūt, iekasējot procentus par lietotāju noguldījumiem. Tas nebija iespējams, jo lielākā daļa cilvēku savu naudu izņēma uzreiz pēc tās saņemšanas. Tāpat arī liela daļa lietotāju maksāja par saviem sūtījumiem ar kredītkartēm, kas PayPal izmaksāja aptuveni 2% no maksājuma vērtības. Šī iemesla dēļ uzņēmums palielināja iekasētos procentus no katra naudas sūtījuma. Pēc PayPal uzņēmējdarbības modeļa uzlabošanas, uzņēmums uzsāka savu stratēģiju par attīstību ārpus eBay. Tas notika, izveidojot lielu izaugsmi aktīvo lietotāju skaitā, pievienojot cilvēkus dažādās platformās. 2003. gada beigās notikusī uzņēmuma reorganizācija izveidoja jaunu biznesu PayPal iekšienē — lieltirgotāju pakalpojumu, lai piedāvātu maksājumu risinājumus maziem un lieliem elektroniskās tirdzniecības uzņēmumiem ārpus eBay izsoļu pakalpojuma. Vikikrātuvē par šo tēmu ir pieejami multivides faili. Skatīt: PayPal. Encyclopædia Britannica raksts (angliski)