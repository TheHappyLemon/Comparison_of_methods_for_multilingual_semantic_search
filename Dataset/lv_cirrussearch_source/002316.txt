Aleksandrs Gomeļskis (krievu: Александр Яковлевич Гомельский; dzimis 1928. gada 18. janvārī Kronštatē, PSRS, miris 2005. gada 16. augustā Maskavā, Krievijā) bija padomju un vēlāk krievu basketbola treneris. Dzimis 1928. gadā Kronštatē Jakova un Fainas Gomeļsku ģimenē, Otrā pasaules kara laikā dzīvoja Urālos. Pēc kara beigām studēja Ļeņingradas Ļesgafta institūta Augstākajā treneru skolā (1945—1948). 1949. gadā A. Gomeļskis sāka trenera karjeru LGS Spartak klubā. 1953. gadā viņš kļuva par ASK Rīga treneri, ar ko kļuva par trīskārtēju Eiropas čempionvienību kausa izcīņas čempionu (1958—1960). 1969. gadā A. Gomeļskis kļuva par Maskavas CSKA kluba galveno treneri, ar ko tika iegūti 10 PSRS čempiontituli (1970—1974, 1976—1980) un Eiropas čempionvienību kausa izcīņas uzvarētājtituls 1971. gadā. PSRS basketbola izlasi viņš vadīja vairāk nekā 19 gadus, izcīnot kopā ar izlasi 7 Eiropas čempiontitulus (1961, 1963, 1965, 1967, 1969, 1979 un 1981), 2 Pasaules čempiontitulus (1967, 1982) un 1988. gada Olimpisko spēļu zelta medaļu. Savas dzīves pēdējos gados kļuva par Maskavas CSKA kluba prezidentu, tāpat viņš trenēja Spānijā, Francijā un ASV. 1995. gadā tika uzņemts basketbola slavas zālē, 2007. gadā — FIBA slavas zālē. Guntis Keisels. Latvijas basketbola vēsture. Jumava, 1998. 297. lpp. ISBN 9984-05-187-0. Vikikrātuvē par šo tēmu ir pieejami multivides faili. Skatīt: Aleksandrs Gomeļskis. Krievijas Lielās enciklopēdijas raksts (krieviski) FIBA slavas zāles profils (angliski)