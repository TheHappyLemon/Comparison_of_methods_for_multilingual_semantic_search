Vladislavs Tretjaks (krievu: Владислав Александрович Третьяк, dzimis 1952. gada 25. aprīlī Orudjevo, Krievijas PFSR, PSRS) ir bijušais krievu hokejists, spēlējis vārtsarga pozīcijā, bijis PSRS izlases dalībnieks. Pašlaik (2011) viņš ir Krievijas Hokeja federācijas prezidents. Viņš tiek uzskatīts par vienu no visu laiku izcilākajiem vārtsargiem hokeja vēsturē. Viņš tika iekļauts IIHF simboliskajā gadsimta izlasē. Viņa mazdēls Maksims Tretjaks arī ir hokeja vārtsargs. Visu profesionāļa karjeru (1968—1984) aizvadījis PSRS līgas klubā Maskavas CSKA. Tā sastāvā kļuva par trīspadsmitkārtēju PSRS čempionu. Atzīts par 1974., 1975., 1976., 1981. un 1983. gada līgas vērtīgāko spēlētāju. 1981., 1982. un 1983. gadā saņēma arī Čehoslovākijas zelta hokeja nūju, ko pasniedz katra gada labākajam spēlētājam Eiropā. IIHF viņu atzina par gada labāko vārtsargu 1974., 1979. un 1983. gadā. 1983. gada NHL draftā viņu Monreālas "Canadiens" izraudzījās ar kopējo 138. kārtas numuru. PSRS politika neļāva viņam doties spēlēt ārpus PSRS. 1978. gadā viņš tika apbalvots ar Leņina ordeni. Tāpat V. Tretjaks ir pirmais spēlētājs, kurš ir uzņemts Hokeja slavas zālē un nav dzimis un trenējies Ziemeļamerikā. PSRS izlases sastāvā piedalījies 13 Pasaules čempionātos (1970—1983), 4 olimpiskajās spēlēs, kā arī 1976. un 1981. Kanādas kausa izcīņā. Par Pasaules čempionu viņš kļuvis 10 reizes, 2 reizes izcīnījis sudraba medaļu, bet vienreiz arī bronzas medaļu. Viņš ir arī trīskārtējais olimpiskais čempions (1972, 1976, 1984), 1980. gada olimpiskajās spēlēs viņš izcīnīja sudraba medaļu. 1981. gadā viņš izcīnīja zelta medaļu arī Kanādas kausa izcīņā. IIHF Centennial All-Star Team Legends of Hockey. net. «Vladislav Tretiak Biography». Arhivēts no oriģināla, laiks: 2009. gada 23. februārī. Skatīts: 2007. gada 30. marts. Vikikrātuvē par šo tēmu ir pieejami multivides faili. Skatīt: Vladislavs Tretjaks. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) Legends of Hockey profils (angliski)