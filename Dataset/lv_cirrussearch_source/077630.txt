Petrs Čajāneks (čehu: Petr Čajánek; dzimis 1975. gada 18. augustā) ir bijušais čehu hokejists, centra uzbrucējs, Čehijas hokeja izlases dalībnieks. Karjeras laikā aizvadījis četras sezonas Nacionālās hokeja līgas kluba Sentluisas "Blues" sastāvā. Karjeras lielāko daļu aizvadījis Čehijas klubā HK Zlīna, četrus gadus spēlējis arī Kontinentālajā hokeja līgā. Savu profesionālā spēlētāja karjeru Čajāneks uzsāka savā dzimtajā pilsētā Zlīnā, no 1993. līdz 2002. gadam spēlējot Čehijas Ekstralīgas klubā HC Zlīna. Pēc 2000.-01. gada sezonas beigām Čajāneks tika draftēts NHL - viņu 2001. gada NHL draftā ar kopējo 253. numuru izvēlējās Sentluisas "Blues". 2001.-02. sezonā Čajāneks bija viens no rezultatīvākajiem Čehijas Ekstralīgas spēlētājiem, regulāro sezonu pabeidzot ar 64 punktiem, bet 2002.-03. gada sezonu Petrs uzsāka jau Sentluisas rindās. "Blues" rindās Čajāneks spēlēja līdz pat 2006.-07. gada sezonas beigām, lai gan 2004.-05. NHL sezonas lokauta laikā viņš atkal spēlēja HC Zlīnas rindās. 2007.-08. gada sezonas sākumā Čajāneks neiekļuva "Blues" rindās, aizvadot vairākas spēles tās AHL fārmklubā - Peorijas "Riverman", bet 21. oktobrī pievienojās Krievijas Superlīgas klubam Kazaņas "Ak Bars", kura rindās kļuva par Krievijas čempionu. 2008.-09. gada sezonu Čajāneks aizvadīja Maskavas "Dinamo" rindās, taču tad divas sezonas bija arī viens no Sanktpēterburgas "SKA" vadošajiem uzbrucējiem. 2011. gadā atgriezās Čehijas Ekstralīgas kluba HK Zlīna rindās, līdz ar pievienošanos komandai uzsākot pildīt arī tās kapteiņa funkcijas. 2013.—14. gada sezonā kļuva par līgas čempionu, iegūstot arī izslēgšanas kārtas vērtīgākā spēlētāja balvu. Pēc 2014.—15. gada sezonas noslēdza karjeru. Čehijas izlases rindās spēlējis vairākos Pasaules čempionātos, kļūstot par trīskārtējo (2000., 2001. un 2005.) pasaules čempionu, kā arī 2002., 2006. un 2010. gada olimpiskajās spēles, 2006. gadā izcīnot bronzas medaļu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)