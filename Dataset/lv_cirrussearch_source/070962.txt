Pasažieru kuģis ir tirdzniecības kuģis, kura pamata funkcija ir pasažieru pārvadājumi jūrā. Šajā kategorijā neiekļauj kravas kuģus uz kuriem ir dzīvojamās telpas ierobežotam pasažieru skaitam, bet kuriem pasažieru pārvadājumi ir sekundāri atšķirībā no kravu pārvadājumiem, piemēram, savā laikā visur esošos divpadsmit pasažieru kravas kuģus. Tomēr pasažieru kuģu kategorijā iekļauj daudzas kuģu klases, kuras paredzētas ievērojama skaita pasažieru, kā arī kravas pārvadāšanai. Tiešām, līdz pat nesenai pagātnei gandrīz visi okeāna laineri bez pasažieru bagāžas spēja pārvadāt pastu, ģenerālās un citas kravas. Šim nolūkam tiem bija tilpnes, kravbomji, kravas kolonnas (kingposts) un citas kravas ierīces. Tikai nesenā pagātnē okeāna laineru un praktiski visu kruīza kuģu kravas pārvadāšanas spējas ir tikušas likvidētas. Lai arī parasti pasažieru kuģi ietilpst tirdzniecības flotē, tie ir bijuši izmantoti kā karaspēka pārvadātāji un pildot šādus uzdevumus tikuši mobilizēti kā karakuģi. Pasažieru kuģu tipi: pasažieru kuģi iekļauj prāmjus, kuri paredzēti īsiem ikdienas vai nakts pasažieru un transportlīdzekļu (ceļa vai dzelzceļa) jūras pārvadājumiem; okeāna lainerus, kuri parasti ir pasažieru vai pasažieru - kravas kuģi pārvadājoši pasažierus un bieži arī kravas garākos reisos starp iepriekš publicēta saraksta ostām, un kruīza kuģus, kuri nereti pārvadā pasažierus cilpveida reisos, kuru pamata mērķis ir pats ceļojums, kā arī kuģa un ostu, kurās tas ienāk, sniegtās izklaides iespējas. Pasažieru kuģu tipi ir: kruīza kuģi; prāmji; okeāna laineri. Kruīza kuģi: ilgu laiku kruīza kuģi bija mazāki nekā vecie okeāna laineri, bet 1980. gados to izmainīja Knuts Klosters, Norvēģu Karību līniju direktors, nopērkot vienu no tā laika lielākajiem laineriem SS France un pārvēršot to lielā kruīza kuģī ar nosaukumu SS Norway. Kuģa veiksme nodemonstrēja, ka lielu kruīza kuģu tirgum ir potenciāls. Tika pasūtītas aizvien jaunas lielāku un lielāku kuģu klases, kamēr Cunard laineris Queen Elizabeth tika gāzts no lielākā jebkad uzbūvētā pasažieru kuģa troņa, kur tas bija atradies 56 gadus. Gāšanai no troņa drīz sekoja virkne citu gāšanu no tās pašas lielākā pasažieru kuģa pozīcijas; Prāmji: tie ir kuģi, kuri paredzēti īsiem ikdienas vai nakts pasažieru un transportlīdzekļu (ceļa vai dzelzceļa) jūras pārvadājumiem. Pastāv arī kruīza prāmji, kas paredzēti garākiem reisiem no vienas līdz pāris dienām. Kuģus šādi dēvē, jo tie piedāvā ērtības, kādas ir pierastas uz kruīza kuģiem (baseinus, diskotēkas un spa); Okeāna laineri: okeāna laineris ir tradicionālā pasažieru kuģa forma. Savulaik šādi laineri veica pasažieru pārvadājumus starp iepriekš publicēta saraksta ostām visās apdzīvotās pasaules daļās. Pasažieru pārvadāšanā ieviešot aviolainerus un kravu pārvadājumos specializētos kravas kuģus, okeāna laineri ir gandrīz pilnībā izmiruši. Tomēr līdz ar to norietu ir pieaudzis jūras ceļojumu skaits atpūtas un prieka gūšanas nolūkos un 20. gadsimta otrajā pusē okeāna laineri ir atdevuši savu vietu kruīza kuģiem kā dominējošajai lielo pasažieru kuģu formai, kura var pārvadāt no simtiem līdz tūkstošiem cilvēku. Arī galvenais kuģu darbības rajons no Ziemeļatlantijas okeāna ir mainījies uz Karību jūru. Lai arī dažiem kuģiem piemīt abu pasažieru kuģu tipiem raksturīgās iezīmes, abu uzbūvē vērojamas atšķirīgas prioritātes: okeāna laineriem raksturīgs ātrums un klasiska greznība, kamēr kruīza kuģiem par ātrumu svarīgākas ir pasažieriem sniedzamās izklaides iespējas (peldbaseini, teātri, deju zāles, kazino, sporta zāles u.c.). Dažādās prioritātes nosaka atšķirīgo abu kuģu uzbūvi. Papildus tam, okeāna laineri parasti tika būvēti, lai šķērsotu Atlantijas okeānu starp Eiropu un Amerikas Savienotajām Valstīm, vai pat vēl tālāk, līdz Dienvidamerikai vai Āzijai, kamēr kruīza kuģi parasti apkalpo īsākus reisus ar daudzām pieturvietām gar piekrasti vai dažādām salām. Gan Queen Elizabeth 2 (QE2) (būvēts 1969. gadā), gan tā pēctecis Cunard flagmanis RMS Queen Mary 2 (QM2), kura ekspluatācija tika uzsākta 2004. gadā, ir hibrīdas konstrukcijas kuģi. Kā transatlantiskie okeāna laineri, tie ir ātri un spēcīgas konstrukcijas kuģi, kuri var izturēt skarbos Ziemeļatlantijas apstākļus apkalpojot regulāros pasažieru pārvadājumus, tomēr abi kuģi ir paredzēti darbam arī kā kruīza kuģi ar visām pasažieru izklaides iespējām, kādas raksturīgas šajā tirgus nišā. QM2 kā lielāko jebkad uzbūvēto pasažieru kuģi nomainīja Royal Caribbean International Freedom of the Seas, bet QM2 vēljoprojām ir lielākais okeāna laineris. 2009. gada oktobrī Freedom of the Seas pārspēja Oasis of the Seas. Ir grūti jēgpilni un precīzi salīdzināt kuģu izmērus, jo ir notikušas izmaiņas vēsturiskajās mērījumu sistēmās. Vēsturiski tika izmantota bruto reģistra tonnāža (BRT), kas bija noteiktu, noslēgtu kuģa telpu iekšējais tilpums izteikts "tonnās", kuras, savukārt, bija vienādas ar 100 kubikpēdu (2,8 m3) tilpumu. Bruto tonnāža (BT) ir salīdzinoši jauns mērījums, kuru ieviesa 1982. gadā, lai aizvietotu BRT. To aprēķina par pamatu ņemot visu kuģa noslēgto telpu tilpumu bez ārējās apšuves un izmanto nosakot kuģa minimālo apkalpes sastāvu, drošības prasības, kā arī reģistrācijas un ostu nodevas. Bruto tonnāžu iegūst izmantojot matemātisku formulu, kurā mašīnām un pasažieriem paredzētās telpas netiek nodalītas un tādējādi šī mērvienība nav tieši salīdzināma ar vēsturiskajiem BRT mērījumiem. Ūdensizspaids ir masas mērvienība, ko pasažieru kuģiem neizmanto pārāk bieži. Lai arī liels ūdensizspaids var liecināt par labākām jūras spējām, bruto tonnāža ir tikusi izvirzīta par pašu svarīgāko pasažieru kuģu izmēra mērvienību, jo bruto tonnāžas uz pasažieri attiecība - pasažieru/telpas attiecība - rada izpratni par kuģa plašumu, svarīgu apsvērumu kruīza laineros, kur pasažieru izklaides iespējām ir liela nozīme. Vēsturiski kuģa BRT un ūdensizspaids skaitliskā izteiksmē bija visai līdzīgi. Piemēram, Titānika, kuru pieņēma ekspluatācijā 1912. gadā, bruto reģistra tonnāža bija 46 328 BRT, bet ūdensizspaids virs 52 000 tonnām. Līdzīgi Cunard Line 1930. gadu vidus RMS Queen Mary un RMS Queen Elizabeth bruto reģistra tonnāža bija apmēram 81 000 BRT un ūdensizspaids virs 80 000 tonnām. Mūsdienās, dēļ izmaiņām uzbūvē, tehnikā, funkcijās, arhitektūrā un, visvairāk, apmērīšanas sistēmā, kura mēra praktiski visu kuģa iekšējo tilpumu, nevis tikai daļu no tā, moderno pasažieru kuģu BT lielumi ir daudz augstāki par to ūdensizspaidiem. Cunard Queen pašreizējais pēctecis 148 528 BT Queen Mary 2 izspiež tikai aptuveni 76 000 tonnu. 2009. gadā pabeidzot pirmo no pāri par 225 000 BT lielajiem Oasis klases kruīza kuģiem, Oasis of the Seas, pasažieru kuģu ūdensizspaids sasniedza 100 000 tonnu, kas ir mazāk par pusi no to bruto tonnāžas. Šai jaunajai klasei ir raksturīgs eksplozīvs bruto tonnāžas pieaugums, kas ir dubultojies no lielākajiem 1990. gadu beigu kruīza kuģiem. Tas atspoguļo daudz zemāku noslēgto telpu relatīvo svaru salīdzinoši vieglajā kuģa virsbūvē attiecībā pret tā nopietni pastiprināto un ar mašīnām aizpildīto korpusa telpu, jo kruīza kuģi ir auguši plātņveidīgi, vertikāli uz augšu no to vislielākā platuma, lai spētu uzņemt vairāk pasažierus dotajos korpusa izmēros. Pasažieru kuģi ir pakļauti divām galvenajām Starptautiskās Jūras organizācijas prasībām: sapulcināt pasažierus ... 24 stundu laikā pēc to uzkāpšanas uz kuģa un spēt veikt pilnu kuģa atstāšanu 30 minūšu laikā no brīža, kad tiek izsludināta kuģa atstāšanas trauksme. Transporta izpētes pārvalde (Transportation Research Board (TRB)) savā ziņojumā par 2019. gadā veiktu pētījumu secina, ka pasažieru kuģi ir biežāk pakļauti noturības samazinājumam ar laiku palielinoties tukša kuģa svaram nekā kravas kuģi. Pasažieru kuģi šķiet primārāki kandidāti tukša kuģa svara izsekošanas programmām salīdzinot ar kravas kuģiem. Arī platformu apgādes kuģi savas dzīves laikā uzkrāj lieku svaru, jo tos modificē, lai tie atbilstu jaunām prasībām, vai pārbūvē, lai veiktu pavisam atšķirīgus uzdevumus no sākotnēji paredzētajiem. Šādas izmaiņas nozīmē, ka periodiski jāveic sānsveres testu (inclining test), lai noteiktu tukša kuģa smaguma centra aplikātu. Pasažieri uz kuģiem bez rezerves ģeneratoriem ir pakļauti nopietnām briesmām ūdens trūkuma, saldēšanas un atdzesēšanas, kā arī notekūdeņu apstrādes sistēmu atteices dēļ, ja ugunsgrēka vai cita neparedzēta gadījuma rezultātā tiek bojāti galvenie dzinēji vai ģeneratori. Tāpat, šādā situācijā, elektroenerģija nav pieejama kuģa komandai, lai darbinātu elektrisko aprīkojumu. Piemērotas rezerves sistēmas trūkums kuģa gaitas nodrošināšanai vētrainā jūrā var novest pie kuģa dreifa un tā zaudēšanas. 2006. gadā pārskatītie pasažieru kuģu drošības standarti pievērš uzmanību šīm un citām problēmām, prasot, lai kuģi, kuri pasūtīti pēc 2010. gada jūlija, atbilstu drošas atgriešanās ostā prasībām, tomēr 2013. gadā daudziem ekspluatācijā esošajiem kuģiem šādas spējas nebija. Pēc 2010. gada 1. oktobra Starptautiskā konvencija par cilvēku dzīvības aizsardzību uz jūras (International Convention for the Safety of Life at Sea (SOLAS)) nosaka, ka pasažieru kuģiem, kuri veic starptautiskos reisus, jābūt būvētiem vai pārbūvētiem neizmantojot degošus materiālus. Tiek uzskatīts, ka daži tādu kuģu, kuri būvēti pirms 1980. gada un kuriem jāveic pārbūve vai tos jāizņem no ekspluatācijas, īpašnieki un operatori nebūs spējīgi ievērot šīs prasības. Fred. Olsen Cruise Lines 1966. gadā būvētais Black Prince bija viens no šādiem kuģiem, kuru nosūtīja veikt pārgājienus starp salām Venecuēlas ūdeņos. Pēc Titānika nogrimšanas, lai risinātu ilgstoši pastāvošo problēmu sadursmēm ar aisbergiem, 1914. gadā tika nodibināta Starptautiskā ledus patruļa. Tvaikonis (Steamship (SS) — angļu val.) A Ship For The Sea Cruise Industry News, 2004. gada 14. oktobris. Skatīts: 2024. gada 13. janvārī Pain J. Royal Caribbean orders $1.24B cruise ship Associated Press 2006. gada 6. februāris. Skatīts: 2024. gada 13. janvārī Rahn C. Gross Tonnage VS. Displacement theyachtreport.com. Skatīts: 2024. gada 14. janvārī Glossary of some of the terms and classifications used on this site choosecruising.com. Skatīts: 2024. gada 14. janvārī Cruise Ship Tonnage 123Ttravel.com. Skatīts: 2024. gada 14. janvārī Gittins D. Titanic's Dimensions All at Sea with Dave Gittins 2006. gada 8. aprīlis. Skatīts: 2024. gada 14. janvārī Karaliskais Pasta kuģis (Royal Mail Ship (RMS) — angļu val.) RMS Queen Mary Home Atlantic Liners. Skatīts: 2024. gada 14. janvārī Queen Mary 2 United States Coast Guard Maritime Information Exchange Port State Information Exchange, 2024. gada 8. janvāris. Skatīts: 2024. gada 14. janvārī Maxtone-Graham J. Queen Mary 2 Bulfinch 2004. gada 28. aprīlis. Skatīts: 2024. gada 14. janvārī World's largest cruise ship to hold 6,400 passengers Associated Press. Skatīts: 2024. gada 14. janvārī A ship is it's own best lifeboat Lloyd's List Australia, 2012. gada 18. janvāris. Skatīts: 2024. gada 16. janvārī Transportation Research Board. Review and Update of U.S. Coast Guard Vessel Stability Regulations and Guidance 2019 3. lpp. ISBN 9780309497213 Skatīts: 2024. gada 16. janvārī Clark I. C. The Management of Merchant Ship Stability, Trim and Strength The Nautical Institute, 2002. 71. lpp. ISBN 1870077598 Hidden Depths of SOLAS World Cruise Network, 2010. gada 7. septembris. Skatīts: 2024. gada 18. janvārī Reinikainen K. Fred. Olsen sells Black Prince for further trading Cruise Business Online 2009. gada 6. maijs. Skatīts: 2024. gada 18. janvārī The History of the International Ice Patrol The Maritime Executive, 2017. gada 14. aprīlis. Skatīts: 2024. gada 21. janvārī Vikikrātuvē par šo tēmu ir pieejami multivides faili. Skatīt: Pasažieru kuģis. Tiešsaistes resursi par pasažieru kuģiem Curlie vietnē. (angliski) 10 lielākie kruīza kuģi, stāvoklis 2012. gadā (vāciski)