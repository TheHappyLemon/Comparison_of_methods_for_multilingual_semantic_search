Sentdžordžesa (angļu: St. George's) ir Grenādas galvaspilsēta, kas atrodas uz tāda paša nosaukuma salas Mazajās Antiļu salās. Tā izvietojusies salas dienvidrietumu piekrastē. Pilsētu 1650. gadā dibināja franču kolonisti. No 1885. līdz 1958. gadam Sentdžordžesa bija Britu impērijas kontrolētās Britu Vēja puses salu (British Windward Islands) galvaspilsēta. Mūsdienās tā ir nozīmīga valsts osta. Caur to tiek eksportēts kakao, muskatrieksti un banāni. Attīstīta ir arī cukura un ruma ražošana. Pilsēta ir populārs Karību jūras tūrisma galamērķis. Pilsēta ir ievērojami attīstījusies pēdējo gadu laikā, saglabājot tās vēsturi, kultūru un dabas skaistumu. Pilsētā atrodas Svētā Jura universitātes medicīnas skola. Tajā ir mērens tropu klimats, kas nodrošina panākumus garšvielu ražošanā. Bez muskatriekstiem tiek ražotas dažādas garšvielas kā kakao, krustnagliņas, vaniļa, kanēlis un ingvers. 2004. gada septembrī Sentdžordžesu stipri nopostīja viesuļvētra "Aivens". Vikikrātuvē par šo tēmu ir pieejami multivides faili. Skatīt: Sentdžordžesa. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)