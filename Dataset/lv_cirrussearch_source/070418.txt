Uzvaras kults, arī Pobedobesije (krievu: Победобесие) ir termins, ko lieto, lai aprakstītu hipertrofētu Uzvaras dienas svinēšanu Krievijā. Masu apziņā šis kults izpaužas vectēvu (veterānu) slavināšanā "vectēvi karoja" (деды воевали), draudos "varam atkārtot" (можем повторить), runājot par uzvaru karā, kā arī tādās frāzēs kā "es atceros, es lepojos" (я помню, я горжусь), "paldies vectēvam par uzvaru" (спасибо деду за победу). Padomju Savienības uzvara pār nacistisko Vāciju Krievijā ir īpaši izmantota propagandas nolūkos, lai attaisnotu agresīvu ārpolitiku un pastiprinātu militārismu putinisma laikā. Uzvaras kultam raksturīga klusēšana par sabiedroto lomu, milzīgajiem zaudējumiem, 1941–1942. gada sakāvēm, padomju karaspēka komandieru un valsts vadības nesagatavotību kara sākumam un tā rezultātā arī okupācijai (līdz 1941. gada beigām Padomju Savienība bija zaudējusi gandrīz visas teritorijas Eiropā, Ļeņingrada bija pilnībā bloķēta). Galvenā svētku diena Padomju Savienībā bija 7. novembris — Lielās Oktobra sociālistiskās revolūcijas diena, tomēr 9. maijs nebija svētku diena no 1948. līdz 1965. gadam. Brežņeva laikā par svarīgu svētku dienu kļuva Uzvaras diena, kas daļēji palīdzēja leģitimizēt "slimo" padomju sistēmu. Laika gaitā padomju uzvara Otrajā pasaules karā nomainīja Oktobra revolūciju kā Padomju Savienības "sirds vēsturi", paliekot par vienojošu daļu arī haotiskajā postpadomju Krievijā. Krievijas prezidenta Vladimira Putina laikā Uzvaras diena ir kļuvusi par vēl nozīmīgāku dienu. Uzvaras kulta īstenošana un atbalstīšana notiek visaugstākajā valsts līmenī, līdzekļi no Krievijas Federācijas budžeta tiek novirzīti sociālo dotāciju veidā. 2015. gadā Sumkino ciematā (Tjumeņas apgabals) tika uzstādīta piemiņas zīme "Tēvzemes aizstāvjiem visos laikos". Uz pieminekļa bija attēlots Verners Goldbergs, kurš nacistu propagandā tika uzskatīts par "ideālā vācu karavīra" paraugu. Portrets uz pieminekļa tika nomainīts pēc identifikācijas. Tajā pašā gadā dažādās Krievijas pilsētās tika uzstādīti stendi ar Otrā pasaules kara vācu karavīru attēliem un uzrakstiem "Viņi aizstāvēja dzimteni". Krievijas propaganda Putinisms Rašisms Krievu nacionālisms ««Победобесие»: Neatkarīgā объясняет что это такое и как это происходит». press.lv (krievu). Skatīts: 2023-12-26. enteringmode. «Истоки и цели «победобесия»». ICDS (ru-RU), 2018-05-10. Skatīts: 2023-12-26. «В РФ солдата вермахта сделали «защитником отечества»». ФОКУС (krievu). 2015-06-26. Skatīts: 2023-12-26. «В России установили памятник защитникам отечества с фото немецкого фашиста». ТСН.ua (krievu). 2015-06-26. Skatīts: 2023-12-26. «В России установили памятник защитникам Отечества с изображением нацистского солдата. Фоторепортаж». Гордон | Gordon (krievu). Skatīts: 2023-12-26.