Igates muižas (vācu: Idsel) kungu māja jeb Igates pils atrodas Limbažu novada Vidrižu pagasta Igatē. Igates pils kompleksā ietilpst kungu māja, kalpu māja un muižas parks, kā arī klēts, pārvaldnieka māja, brūzis un kūts. Igates pilī ierīkota viesnīca, bet magazīnā (celta 1868. gadā) — etnogrāfisko priekšmetu kolekcija. Lēdurgas līvu novadam piederīgā muiža atradās Lēdurgas-Turaidas draudzes novadā Rīgas arhibīskapijas Līvu galā. Pirmoreiz rakstos minēta 1455. gadā, kad Dideriks Fītinghofs Idseles līvu ciemu un muižu pārdeva Pēterim fon der Borham. Pieminēta arī 1457. gada Silvestra žēlastības (Sylvestersche Gnade) dokumentā. Zviedru Vidzemes laikā 1631. gadā Igates muižu ieguva Mengdenu dzimta. Ap 1880. gadu Igates muižā uzcēla kungu māju neorenesanses stilā. Ēku projektēja Rūdolfs Heinrihs Cirkvics fon Pistolkorsu dzimtai, celtnē demonstrējot atturīgu un izsmalcinātu lakonismu. 1934. gadā bijušo Igates muižas centru nopirka Latvijas bērnu savienība un kungu mājā atradās bērnu internāts. Pēc Latvijas okupācijas 1940. gada vasarā to pārveidoja par bērnu namu. Sākot ar 1972. gadu, Igates pils atradās Lauksaimniecības ministrijas pārziņā. 1996. gadā Igates pili savā īpašumā pārņēma Valsts nekustamā īpašuma aģentūra. 2001. gadā pabeidza pils atjaunošanu un sakopa muižas parku ar dīķiem. No 2015. gada nogales līdz 2019. gada rudenim pils komplekss bija iznomāts SIA “Domaines et Chateaux”. Kopš 2020. gada augusta krodziņa un tā teritorijas apsaimniekošanu un uzturēšanu nodrošināja nomnieks SIA “Munda”, savukārt kopējo pils kompleksa uzturēšanu - teritorijas uzkošanu, zāles pļaušanu, kompleksa teritorijā esošo ūdenstilpņu - dīķa, meniķa atjaunošanas darbus nodrošināja Valsts nekustamā īpašuma aģentūra. 2022. gada augustā atklātā izsolē ēku pārdeva par 915 000 eiro. Latvijas Piļu un muižu asociācija Igates pils mājaslapa Koordinātas: 57°22′48″N 24°41′11″E﻿ / ﻿57.38000°N 24.68639°E﻿ / 57.38000; 24.68639 Latvijas pagasti. Enciklopēdija. Rīga : A/S Preses nams. 2001—2002. ISBN 9984-00-412-0. Par mazāk nekā miljonu izsolē pārdota Igates pils jauns.lv 2022. gada 25. augustā