Blažena Janečkova (čehu: Blažena Janečková; 1911. gada 3. februāris — 1961. gads) bija Čehoslovākijas šahiste. No 1930. gadu beigām līdz 1950. gadu sākumam bijusi viena no vadošajām Čehoslovākijas šahistēm. 1937. gadā uzvarējusi Čehijas sieviešu šaha čempionātā. 1938. gadā bijusi otrā Čehoslovākijas sieviešu šaha čempionātā. Piedalījusies 1939. gada Pasaules čempionātā šahā sievietēm Buenosairesā, kurā kopā ar Paulu Švarcmani dalījusi 9.-10. vietu (uzvarēja Vera Menčika). Pēc atgriešanās mājās Otrā pasaules kara pārņemtajā Eiropā 1940. gadā uzvarējusi Bohēmijas un Morāvijas protektorāta sieviešu šaha čempionātā. 1941. gada sākumā Janečkovu arestējis gestapo kā Čehoslovākijas komunistiskās partijas biedri un Juliusa Fučika (čehu: Julius Fučík, 1903—1943) vadītās čehu inteliģences pretošanās grupas locekli. Četrus nākamos gadus Janečkova pavadījusi koncentrācijas nometnē. Pēc atbrīvošanas un Otrā pasaules kara beigām strādājusi šaha žurnāla Československý šach redakcijā. Tāpat turpinājusi piedalīties šaha turnīros. 1946. gadā atkārtoti izcīnījusi otro vietu Čehoslovākijas sieviešu šaha čempionātā, bet 1952. gadā šajā turnīrā ieņēmusi 4. vietu. Pēc 1952. gada veselības problēmu dēļ pārtraukusi aktīvās šahistes gaitas un strādājusi Čehoslovākijas tirdzniecības pārstāvniecībā Riodežaneiro. «1927-39 Title Tournaments : World Chess Championship (women)». www.mark-weeks.com. «Karel Opočenský, Jak jsem je znal, Československý sport 14.9.1974». Arhivēts no oriģināla, laiks: 29.03.2016. Skatīts: 12.09.2018. Šahista profils chessgames.com mājaslapā (angliski) Šahista profils 365chess.com mājaslapā (angliski)