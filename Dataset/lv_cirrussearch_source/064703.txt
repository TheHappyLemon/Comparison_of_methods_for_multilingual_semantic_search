Andrejs Svilāns (dzimis 1968. gada 15. jūnijā Varakļānu pagastā) ir latviešu biologs, kas specializējies dendroloģijā, kā arī politiķis. Strādājis arī par radio žurnālistu. Pazīstams kā ilggadējs Nacionālā botāniskā dārza vadītājs un Dabas aizsardzības pārvaldes ģenerāldirektors. Bijis 14. Saeimas deputāts un Salaspils novada domes deputāts vairākos tās sasaukumos. Pārstāv Latvijas Zaļo partiju. Dzimis 1968. gada 15. jūnijā Varakļānu pagasta Lielajos Strodos Jāzepa Svilāna un Rozālijas Svilānes, dzimušas Strodes, ģimenē. Mācījies Varakļānu vidusskolā. 1986. gadā pēc vidusskolas pabeigšanas iestājies Latvijas Universitātes Bioloģijas fakultātē. Mācību laikā iesaukts dienestā Padomju armijā un nosūtīts uz fronti Afganistānā (1987—1989). Pēc atgriešanās no dienesta, pabeidzis studijas universitātē 1993. gadā, iegūstot biologa augu fiziologa specialitāti. Studējis doktorantūrā Daugavpils Universitātē dabaszinātņu jomā. Papildinājis zināšanas Humbolta Universitātē Berlīnē un Bonnas Universitātē. Jau studiju laikā (kopš 1991. gada) sācis strādāt Nacionālajā botāniskajā dārzā (NBD): vispirms strādājis Dendrofloras nodaļā, vēlāk arī kā NBD kolekciju un ekspozīciju kurators. 2006. gadā kļuva par NBD direktoru. 2019. gadā tika izvēlēts par Dabas aizsardzības pārvaldes (DAP) ģenerāldirektoru, taču paralēli turpināja darbu NBD kā kolekciju kurators, Dendrofloras nodaļas vadītāja pienākumu izpildītājs. Amatu DAP zaudēja, kad kļuva par 14. Saeimas deputātu. Paralēli darbam botānikas nozarē darbojies kā žurnālists "Radio Brīvā Eiropa". Sekmīgi kandidējis un ticis ievēlēts Salaspils novada domē 2009. gada pašvaldību vēlēšanās no Zaļo un Zemnieku savienības un LSDP apvienotā saraksta, kā arī 2013. gada un 2017. gada pašvaldību vēlēšanās no Zaļo un Zemnieku savienības. 2021. gada vēlēšanās arī tika ievēlēts novada domē no Latvijas Zaļās partijas saraksta. 2022. gada rudenī A. Svilāns kandidēja 14. Saeimas vēlēšanās no Apvienotā saraksta. Lai arī sākotnēji netika ievēlēts 14. Saeimā, 15. decembrī viņš kļuva par deputātu, Mārim Sprindžukam uz ministra pilnvaru laiku noliekot mandātu. 20. septembrī, M. Sprindžukam atgriežoties Saeimā, amatu zaudēja. Anitra Tooma. «Birokrāts ar zaļajiem īkšķīšiem». tvnet.lv (latviešu), 2009-05-12. Skatīts: 2022-12-15. "Andrejs Svilāns". Varakļōnīts 6 (306). 2020. gada jūnijs. «Andrejs Svilāns | Dabas aizsardzības pārvalde». www.daba.gov.lv (latviešu). Skatīts: 2022-12-15. «14. SAEIMAS VĒLĒŠANAS». sv2022.cvk.lv. Skatīts: 2022-12-15. «Vēsture». Nacionālais botāniskais dārzs (lv-LV). Skatīts: 2022-12-15. «PV2009.Pašvaldību rezultati ar plusiem». www.cvk.lv. Arhivēts no oriģināla, laiks: 2019-05-26. Skatīts: 2022-12-15. «2013. gada 1. jūnija pašvaldību vēlēšanas. Rezultāti. Salaspils novads. Zaļo un Zemnieku savienība». www.pv2013.cvk.lv. Centrālā vēlēšanu komisija. Skatīts: 2022-12-15. «Salaspils novads. Zaļo un Zemnieku savienība». pv2017.cvk.lv. Skatīts: 2022-12-15. «Ievēlētie deputāti. Salaspils novads». pv2021.cvk.lv. Skatīts: 2022-12-15. «Apstiprina jaunos Saeimas deputātus, to skaitā novadnieku Edmundu Jurēvicu». NTZ (latviešu). 2022-12-15. Skatīts: 2022-12-15. «Saeima atjauno mandātus astoņiem deputātiem». saeima.lv (latviešu). Skatīts: 2023-09-20.