Rietummisamisa (filipīniešu: Lalawigan ng Kanlurang Misamis, angļu: Province of Misamis Occidental, sebuāņu: Lalawigan sa Kasadpang Misamis) ir viena no Filipīnu provincēm valsts dienviddaļā, Ziemeļmindanao reģionā. Administratīvi dalās 3 pilsētās, 14 municipalitātēs un sīkāk 490 barangajās. Provinces galvaspilsēta ir Orokjeta, bet lielākā apdzīvotā vieta — Osamisa. Lielākā daļa provinces iedzīvotāju ir sebuāņi, pēc konfesionālās piederības pārsvarā katoļi (70 %) un citas kristiešu kongregācijas (ap 20 %), kā arī neliela musulmaņu kopiena. Province izvietojusies Mindanao salas ziemeļrietumos Zamboangas pussalas austrumu galā Boholas jūras krastā. No pārējā reģiona provinci atdala plašais Iliganas līcis austrumos un tā atzars Pangilas līcis dienvidaustrumos. Dienvidrietumos robežojas ar Dienvidzamboangas provinci, bet ziemeļrietumos — ar Ziemeļzamboangas provinci. Reljefs provincē pārsvarā kalnains, piekrastē zemienes. Augstākā virsotne ir potenciāli aktīvs vulkāns Malindangs (2404 m vjl). Valda subtropu musonu klimats. Līdz 19. gadsimta sākumam Mindanao ziemeļdaļa ietilpa Sebu provinces sastāvā. 1818. gadā tika izveidota patstāvīga Misamisas province ar centru Kagajanā de Misamisā, kas sastāvēja no vairākiem apgabaliem (partidos) — Kagajana, Katarmana, Dapitana un Misamisa. 1917. gadā no Misamisas Lanao provincei tika nodalīta Iligana un tagadējā Ziemeļlanao teritorija, kā arī Bukidnona. Rezultātā province sastāvēja no divām ģeogrāfiski izolētām daļām, košķīra Iliganas līcis. Tas rezultējās provinces sadalīšanā 1939. gadā Austrummisamisas un Rietummisamisas provincēs. Vikikrātuvē par šo tēmu ir pieejami multivides faili. Skatīt: Rietummisamisa.