Ingrīda Circene (dzimusi 1956. gada 6. decembrī Rīgā) ir latviešu ārste un politiķe, pārstāv partiju "Vienotība" (iepriekš "Jaunais laiks"). Bijusi Latvijas Republikas veselības ministre vairākās valdībās un vairāku Saeimas sasaukumu deputāte. Šobrīd darbojas 14. Saeimā. 1975. gadā I. Circene beigusi Rīgas 4. vidusskolu, bet 1981. gadā — Rīgas Medicīnas institūtu (RMI). Mācoties RMI, strādājusi arī slimnīcā "Linezers" un Rīgas Ātrās palīdzības stacijā. 1981. gadā sākusi strādāt Aizputē par ginekoloģi. 1993. gadā I. Circene kļuva par Aizputes galveno ārsti, bet pēc 5 gadiem par Liepājas rajona galveno ārsti — viņas pārraudzībā bija poliklīnika, slimnīcas ginekoloģiskā un ķirurģiskā nodaļa, dzemdību nams un bērnu slimnīca. Ingrīda Circene trīs reizes bijusi ievēlēta Aizputes pilsētas domē. 2002. gadā iestājusies partijā "Jaunais laiks" un ievēlēta 8. Saeimā, kur bijusi Cilvēktiesību un sabiedrisko lietu komisijas priekšsēdētāja. Eiropas Padomes Parlamentārās Asamblejas Latvijas delegācijas pārstāve kopš 2005. gada 18. martā. Pēc Āra Audera demisijas kļuvusi par veselības ministri Einara Repšes valdībā, amatu ieņēma no 2003. gada 10. aprīļa līdz 2004. gada 9. martam. Pēc valdības demisijas atjaunoja Saeimas deputāta mandātu. 2006. gadā ievēlēta 9. Saeimā, darbojās Saeimas Cilvēktiesību un sabiedrisko lietu komisijā un Saimnieciskajā komisijā. 2009. gadā kandidēja Eiropas Parlamenta vēlēšanās, bet netika ievēlēta. 2010. gadā ievēlēta 10. Saeimā no apvienības "Vienotība" saraksta. 2011. gadā notikušajās 11. Saeimas ārkārtas vēlēšanās I. Circene netika ievēlēta Saeimā, paliekot uzreiz "aiz svītras". Taču 25. oktobrī viņa otro reizi kļuva par veselības ministri, ieņemot šo amatu Valda Dombrovska trešajā valdībā. Veselības ministra amatu I. Circene saglabāja arī nākamajā — Laimdotas Straujumas Ministru kabinetā. 2014. gada 9. martā LTV1 raidījumā "de Facto" tika demonstrēts senāk uzņemts videosižets, kurā I. Circene sola mediķiem 10% algas palielinājumu un piemaksas, kā arī intervijas ar mediķiem, kuri apgalvoja, ka minēto algas palielinājumu nav saņēmuši. Intervēta no jauna, I. Circene mēģināja noliegt, ka solījusi algas palielinājumu. 2014. gada jūlijā pēc ilgstošām veselības problēmām, kā arī mediķu protestiem pret ministri, I. Circene, par iemeslu minot politisku spiedienu, iesniedza demisijas rakstu valdības vadītājai L. Straujumai, kas to pieņēma. 2022. gadā I. Circene kandidēja 14. Saeimas vēlēšanās no apvienības "Jaunā Vienotība", taču netika ievēlēta. Gada beigās viņa ieņēma vietu 14. Saeimā uz laiku, kamēr partijas biedrs Arvils Ašeradens darbojas kā ministrs Krišjāņa Kariņa valdībā. Veselības ministra amata kandidātes Ingrīdas Circenes biogrāfija Saeima izsaka uzticību Dombrovska trešajai valdībai, delfi.lv «Mediķi neredz Circenes solīto algu pielikumu». Tvnet.lv. Skatīts: 2014. gada 30. jūlijā. Circene atkāpjas, neslēpjot rūgtumu Diena.lv gramata21.lv I. Circenes biogrāfija virtuālajā enciklopēdijā Latvijas ļaudis Profils Centrālās vēlēšanu komisijas mājaslapā Arhivēts 2010. gada 3. oktobrī, Wayback Machine vietnē. CV Ministru kabineta mājaslapā