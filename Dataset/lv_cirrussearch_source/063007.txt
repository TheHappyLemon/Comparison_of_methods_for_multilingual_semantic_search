Jākobs Ingebrigtsens (norvēģu: Jakob Ingebrigtsen; dzimis 2000. gada 19. septembrī) ir Norvēģijas vieglatlēts, startē vidējo un garo distanču skriešanas sacensībās. Viņš ir 2020. gada vasaras olimpisko spēļu čempions 1500 metru distancē, divkārtējs pasaules čempions 5000 metru distancē un četrkārtējs Eiropas čempions. Viņa vecākie brāļi Henriks un Filips arī ir vidējo distanču skrējēji, un līdz 2022. gadam brāļu treneris bija tēvs Gjerts Ingebrigtsens. 2016. gadā 16 gadu vecumā J. Ingebrigtsens uzvarēja Eiropas čempionātā junioriem krosā, 6 km noskrienot 17 minūtēs un 6 sekundēs. 2017. gada 27. maijā Prefontaine Classic sacensībās ASV pilsētā Jūdžīnā, kas bija arī Dimanta līgas posms, viņš kļuva par jaunāko sportistu, kurš vienu jūdzi veicis ātrāk par 4 minūtēm (3:58,07). Tā paša gada jūlijā viņš piedalījās Eiropas junioru čempionātā Groseto, izcīnot divas zelta medaļas (5000 metros un 3000 metru šķēršļu skrējienā), bet 1500 metros piedzīvoja kritienu un finišēja 8. vietā. 2017. gadā Londonā pirmo reizi piedalījās arī Pasaules čempionātā pieaugušajiem, startējot 3000 metru šķēršļu skrējienā, bet neiekļuva finālā. 2018. gadā Pasaules U-20 čempionātā Tamperē ieguva sudrabu 1500 m un bronzu 5000 m. 2018. gada Eiropas čempionātā Berlīnē izcīnīja divas zelta medaļas, uzvarot gan 1500, gan 5000 metru distancē. 2019. gada Eiropas čempionātā telpās Glāzgovā uzvarēja 3000 m distancē un bija otrais 1500 metros. 2019. gada Pasaules čempionātā Dohā ieņēma 4. vietu 1500 metros un 5. vietu 5000 metru distancē. 2021. gada Eiropas čempionātā telpās Toruņā uzvarēja gan 1500 m, gan 3000 metros. 2021. gada 10. jūnijā Dimanta līgas sacensībās Florencē laboja Eiropas rekordu 5000 metros, distanci veicot 12 minūtēs un 48,45 sekundēs. 2020. gada vasaras olimpiskajās spēlēs Tokijā izcīnīja zelta medaļu 1500 metru distancē ar rezultātu 3 minūtes un 28,32 sekundes, uzstādot jaunu olimpisko un Eiropas rekordu. 2022. gada 17. februārī Ljevēnā, Francijā, laboja pasaules rekordu telpās 1500 metru distancē, sasniedzot rezultātu 3 minūtes un 30,60 sekundes. Tā paša gada martā viņš izcīnīja sudraba medaļu Pasaules čempionātā telpās Belgradā. 2022. gada Pasaules čempionātā Jūdžīnā ieguva sudrabu 1500 metru distancē, piekāpjoties britu skrējējam Džeikam Vaitmenam, bet 5000 metru distancē kļuva par pasaules čempionu. 2022. gada Eiropas čempionātā ieguva divas zelta medaļas — gan 5000, gan 1500 metros. 2023. gada Eiropas čempionātā telpās Stambulā izcīnīja zelta medaļas gan 1500 m, gan 3000 m distancē. 2023. gada 9. jūnijā Dimanta līgas posmā Parīzē uzlaboja pasaules labāko sasniegumu divu jūdžu skrējienā, uzrādot laiku 7 minūtes un 54,10 sekundes. Pēc sešām dienām Dimanta līgas posmā Oslo laboja Eiropas rekordu 1500 metros, distanci veicot 3 minūtēs un 27,95 sekundēs. 2023. gada 16. jūlijā Dimanta līgas posmā Hožovā vēlreiz laboja Eiropas rekordu 1500 m distancē, uzrādot rezultātu 3 minūtes un 27,14 sekundes. 2023. gada Pasaules čempionātā Budapeštā 1500 metru distancē otro gadu pēc kārtas ieguva sudrabu, šoreiz finišā piekāpjoties citam britu skrējējam Džošam Keram. 5000 metru skrējienā izcīnīja savu otro pasaules čempiona titulu. 2023. gada 8. septembrī Dimanta līgas posmā Briselē laboja pasaules rekordu 2000 metru distancē, kas piederēja Hišāmam el Gerūdžam un bija noturējies 24 gadus. Ingebrigtsens distanci veica 4 minūtēs un 43,13 sekundēs. 16. septembrī Dimanta līgas finālposmā Jūdžīnā uzvarēja jūdzes skrējienā ar jaunu Eiropas rekordu (3:43,73), no pasaules rekorda atpaliekot 0,6 sekundes. «Ingebrigtsen makes history with a sub-four minute mile in Eugene». european-athletics.com (angļu). 2017. gada 28. maijā. Skatīts: 2022. gada 29. jūlijā. «European 5000m record of 12:48.45 for Ingebrigtsen in Florence». european-athletics.com (angļu). 2021. gada 10. jūnijā. Skatīts: 2022. gada 29. jūlijā. «Ingebrigtsen shatters Olympic record for 1500m triumph; Hassan captures second Olympic title in Tokyo». european-athletics.com (angļu). 2021. gada 7. augustā. Skatīts: 2022. gada 29. jūlijā. «Ingebrigtsen breaks world indoor 1500m record in Lievin». worldathletics.org (angļu). 2022. gada 17. februārī. Skatīts: 2022. gada 29. jūlijā. «Jakob Ingebrigtsen breaks 26-year-old world best performance over two miles». olympics.com (angļu). 2023. gada 9. jūnijā. Skatīts: 2023. gada 10. jūnijā. «European 1500m record! 3:27.95 for Jakob Ingebrigtsen in Oslo». european-athletics.com (angļu). 2023. gada 15. jūnijā. Skatīts: 2023. gada 18. jūnijā. «Ingebrigtsen, Rojas and Barshim break meeting records in Silesia». worldathletics.org (angļu). 2023. gada 16. jūlijā. Skatīts: 2023. gada 16. jūlijā. «Kerr follows the Wightman blueprint to seize the day and the world 1500m crown». worldathletics.org (angļu). 2023. gada 23. augustā. Skatīts: 2023. gada 24. augustā. «World Athletics Championships 2023: Jakob Ingebrigtsen retains men's 5000m title in thrilling finish». olympics.com (angļu). 2023. gada 27. augustā. Skatīts: 2023. gada 27. augustā. «Ingebrigtsens Dimanta līgā labo pasaules rekordu nestandarta distancē». sportacentrs.com. 2023. gada 8. septembrī. Skatīts: 2023. gada 9. septembrī. «Ingebrigtsen and Yavi shine as records fall on day one of Diamond League Final». worldathletics.org (angļu). 2023. gada 17. septembrī. Skatīts: 2023. gada 17. septembrī. Vikikrātuvē par šo tēmu ir pieejami multivides faili. Skatīt: Jākobs Ingebrigtsens. Olympedia profils (angliski) The Sport.org profils (angliski) Munzüger Sport profils (vāciski) IAAF profils (angliski) IAAF Dimanta līgas profils (angliski)