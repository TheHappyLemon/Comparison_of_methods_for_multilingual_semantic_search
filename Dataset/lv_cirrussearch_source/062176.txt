Džeilens Marsels Brauns (angļu: Jaylen Marselles Brown; dzimis 1996. gada 24. oktobrī Atlantā) ir amerikāņu basketbolists, spēlē uzbrūkošā aizsarga un vieglā uzbrucēja pozīcijā. 2023. gadā viņš spēlē Nacionālās basketbola asociācijas (NBA) komandā Bostonas "Celtics", kurā aizvadījis visu profesionālo karjeru. Divreiz bijis NBA Visu Zvaigžņu spēles dalībnieks. Pēc izcilas vidusskolu basketbola karjeras Dž. Brauns nonāca NCAA čempionātā, kur vienu sezonu ar labiem panākumiem pārstāvēja Kalifornijas Universitātes komandu. 2016. gada NBA draftā Dž. Brauns tika izvēlēts ar trešo kārtas numuru, nonākot Bostonas "Celtics" komandā. Jau sākot ar pirmo sezonu NBA, kļuva par svarīgu spēlētāju komandas rotācijā un sezonas noslēgumā tika iekļauts NBA debitantu simboliskajā otrajā izlasē. Savā otrajā NBA sezonā Dž. Brauns devās sākumsastāvā visās spēlēs, kurās piedalījās. 2021. gadā pirmo reizi izpelnījās iespēju piedalīties Visu Zvaigžņu spēlē. Dž. Brauns kopā ar vienu gadu vēlāk ar tādu pašu trešo drafta numuru izvēlēto Džeisonu Teitumu veido "Celtics" līderu duetu, ap kuru tikusi veidota komanda. Vairākumā sezonu tā ir bijusi veiksmīga arī pēcsezonas izslēgšanas spēlēs, pirmo reizi sasniedzot NBA finālsēriju 2021.—2022. gada NBA sezonas noslēgumā. 2023. gada jūlijā Dž. Brauns noslēdza jaunu līgumu ar "Celtics", kas paredz 304 miljonu dolāru atalgojumu piecu gadu laikā, tādējādi kļūstot par tobrīd dāsnāko līgumu līgas vēsturē (apsteidzot Nikolas Jokiča līgumu ar "Nuggets"). Spēlējis ASV U18 izlasē, kuras sastāvā kļuvis par 2014. gada Amerikas U18 čempionāta uzvarētāju. Celtics formed a bond with Jaylen Brown Boston Globe «Celtics' Brown lands richest deal in NBA history». ESPN.com (angļu). 2023-07-25. Skatīts: 2023-08-17. Vikikrātuvē par šo tēmu ir pieejami multivides faili. Skatīt: Džeilens Brauns. BoxRec profils (angliski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)