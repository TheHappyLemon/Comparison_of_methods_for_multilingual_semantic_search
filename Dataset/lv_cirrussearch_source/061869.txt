Šis raksts ir par salu Indijas okeānā. Par amerikāņu aktrisi skatīt rakstu Mišela Rodrigesa. Rodrigesa (angļu: Rodrigues Island, franču: Île Rodrigues, Maurīcijas kreolu: Rodrig) ir Maurīcijai piederoša sala Indijas okeānā, Maskarēnu salās. Administratīvi veido autonomu salu Maurīcijas valsts sastāvā ar administratīvo centru Portmaturinu. Rodrigesa ir vulkāniskas izcelsmes sala, izvietojusies uz Centrālās Indijas grēdas Maskarēnu salu austrumos 560 km no Maurīcijas. Sala ir 18 km gara un 6,5 km plata, izstiepta ziemeļaustrumu—dienvidrietumu virzienā. Salas reljefs paugurains, stipri saposmots, augstākā virsotne ir 398 m augstais Limons salas austrumos. Krasts stipri izrobots ar daudzām pussalām un līčiem, piekrastē vairākas nelielas saliņas. Salas nomaļā novietojuma dēļ tajā daudz endēmo augu un dzīvnieku sugu. Vairākas teritorijas salā un piekrastē noteiktas par dabas rezervātiem. Maskarēnu salas arābu jūrasbraucējiem bija zināmas jau kopš 10. gadsimta. 12. gadsimta kartē Rodrigesa atzīmēta kā ديفا هاراب (Diva Harab) vai ديفا ماشريق (Diva Mashriq). Pirmie no eiropiešiem tobrīd neapdzīvoto salu 1507. gadā atklāja portugāļu ekspedīcija Alfonsu de Albukerkes vadībā. Tagadējā vārdā nodēvēta 1528. gadā par godu portugalu jūrasbraucējam Djogu Rodrigešam (Diogo Rodrigues). Sala atradās nomaļus no tradicionālajiem kuģu ceļiem un tika reti apmeklēta. 1691. gadā salas krastā izkāpa franču hugenoti Fransuā Legā vadībā, lai nodibinātu šeit protestantu bēgļu koloniju. Pasākums bija neveiksmīgs, bet franči 18. gadsimtā veica vēl vairākus mēģinājumus nodibināt šeit koloniju. 1735. gadā tika izveidota pastāvīga lauksaimniecības kolonija, kurā ieveda vergus no Āfrikas. 1809. gadā salu iekaroja briti un 1834. gadā verdzība tika atcelta. 1843. gadā kolonijā bija palikuši tikai 250 cilvēki. 1968. gadā Rodrigesa pievienojās Maurīcijai pēc tās neatkarības iegūšanas. Kopš 2002. gada sala ir autonoms reģions ar savu reģionālo asambleju. Ministry of Environment and Sustainable Development. "Fourth National Report on the Convention on Biological Diversity — Republic of Mauritius" Vikikrātuvē par šo tēmu ir pieejami multivides faili. Skatīt: Rodrigesa. Encyclopædia Britannica raksts (angliski) Encyclopædia Universalis raksts (franciski)