Lonzo Andersons Bols (angļu: Lonzo Anderson Ball; dzimis 1997. gada 27. oktobrī) ir amerikāņu basketbolists, spēlē saspēles vadītāja pozīcijā. Pašlaik (2021) pārstāv NBA klubu Čikāgas "Bulls". L. Bola tēvs Lavars Bols ir spēlējis basketbolu koledžā, kā arī profesionāli amerikāņu futbolu, bet vēlāk nodarbojies ar uzņēmējdarbību. Lonzo Bola jaunākais brālis Lamelo Bols arī ir basketbolists, pārstāv NBA komandu Šarlotas "Hornets" (izvēlēts ar trešo numuru 2020. gada NBA draftā). Basketbolu spēlē arī viņu jaunākais brālis Liendželo Bols. L. Bols NCAA čempionātā pārstāvēja Kalifornijas Universitāti Losandželosā. Pēc vienas izcilas sezonas augstskolā 2017. gada NBA draftā viņu Losandželosas "Lakers" izraudzījās ar kopējo otro kārtas numuru pirmajā kārtā. Debijas sezona bija pietiekoši laba, lai spēlētāju iekļautu NBA debitantu otrajā izlasē, tomēr ne tik izcila, kā varētu sagaidīt no spēlētāja, kas izvēlēts ar otro numuru draftā. 2019. gada jūlijā L. Bols kopā ar Brendonu Ingramu, Džošu Hārtu, kā arī vairākām nākotnes drafta tiesībām un naudas kompensāciju tika aizmainīts uz Ņūorleānas "Pelicans", par ko pretī "Lakers" saņēma vienu no līgas labākajiem garajiem spēlētājiem Entoniju Deivisu un kļuva par čempioniem jau pirmajā sezonā pēc šīs maiņas. 2021. gada 2. augustā L. Bols kā brīvais aģents parakstīja līgumu ar Čikāgas "Bulls". Vikikrātuvē par šo tēmu ir pieejami multivides faili. Skatīt: Lonzo Bols. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) ESPN NBA profils (angliski) RealGM Basketball profils (angliski)