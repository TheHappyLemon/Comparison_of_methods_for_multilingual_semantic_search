Iņupiati (pašnosaukums: Iñupiat) ir viena no Ziemeļamerikas eskimosu tautām. Apdzīvo Aļaskas pavalsts ziemeļrietumus un ziemeļus (Nortsloupas, Ziemeļrietumu Arktikas un Nomas pašvaldības) 34 ciemos. Tradicionāli iņupiatiem ir divas grupas: tariumiuti (Taġiumiut — ‘jūras ļaudis’), kuru galvenā nodarbošanās ir zveja un jūras dzīvnieku medības, un nunamiuti (Nunamiut — ‘zemes ļaudis’), kuru galvenā nodarbošanās ir briežkopība un medības. "Iņupiati" (Iñupiat) ir tautas pašnosaukuma daudzskaitļa forma; vienskaitļa forma ir Iñupiaq, kas nozīmē ‘īsts cilvēks’ (iñuk — ‘cilvēks’, piaq — ‘īsts’. Līdz 20. gadsimta vidum iņupiatus un tiem radniecīgos jupikus kopīgi dēvēja par eskimosiem. Līdzīgi kā citas eskimosu tautas, iņupiati cēlušies no Tules kultūras, kas radusies Aļaskas ziemeļos. Aptuveni 3000 gadu laikā eskimosu tautas izplatījušās gar Ziemeļamerikas ziemeļu piekrasti līdz pat Grenlandei austrumos. Pirmie kontakti ar eiropiešiem iņupiatiem bija 18. gadsimta beigās un 19. gadsimta sākumā. 19. un 20. gadsimtu mijā iekšzemes iņupiatu kopienas cieta no eiropiešu ievazātajām slimībām un bada un bija spiesti pārcelties uz piekrasti. Daļa vēlāk atgriezās un mūsdienās vienīgā iņupiatu apdzīvotā vieta iekšzemē ir Anaktūvakpāsa Brūksa grēdā. Līdz pat 20. gadsimta vidum lielākā daļa iņupiatu piekopa nomadu dzīvesveidu, bet mūsdienās lielākoties dzīvo piekrastes ciematos. 1971. gadā Aļaskas aborigēno tautu interešu aizstāvībai tika nodibinātas 13 Aļaskas iezemiešu reģionālās korporācijas (Alaskan Native Regional Corporation), trīs no kurām darbojas iņupiatu teritorijās: Arktiksloupas reģionālā korporācija (Utkiarvika), Beringa šauruma iezemiešu korporācija (Noma) un NANA reģionālā korporācija (Kocebū). Iņupiati runā eskimosu—aleutu saimei piederošajā iņupiatu valodā. Valodai ir četri dialekti, ko iedala divās grupās — Sūarda pussalas dialekti (Nortsloupas un malimiutu) un Ziemeļaļaskas dialekti (Beringa šauruma un Kaviarakas). Kopš 19. gadsimta beigām izglītība iņupiatiem bijusi pieejama tikai angļu valodā, tādēļ lielākā daļa iņupiatu sadzīvē pārgājuši uz to. Mūsdienās iņupiatu valodā runā pēc dažādām aplēsēm 2000—3500 cilvēku. Kopš 1972. gada iņupiatu skolās jābūt vismaz vienam iņupiatu valodu protošam skolotājam. 2014. gadā iņupiatu valoda kļuva par vienu no Aļaskas pavalsts oficiālajām valodām. Peoples and Cultures of the Circumpolar World. People of the Coast Norman Chance. Iñupiat of Arctic Alaska