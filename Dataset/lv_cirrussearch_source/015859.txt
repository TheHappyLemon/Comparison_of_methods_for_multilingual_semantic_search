Šis raksts ir par tenisistu. Par politiķi skatīt rakstu Ernests Gulbis (politiķis). Ernests Gulbis (dzimis 1988. gada 30. augustā Rīgā) ir latviešu tenisists. Augstāko vietu ATP rangā (10.) viņš sasniedza 2014. gada jūnijā, kas ir augstākā vieta, kādu ATP rangā ieņēmuši Latvijas tenisisti. Pirmo uzvaru ATP turnīrā E. Gulbis izcīnīja 2010. gadā Delribīčā, finālā pārspējot Ivo Karloviču. Labākie sasniegumi Grand Slam turnīros ir pusfināls 2014. gada un ceturtdaļfināls 2008. gada Francijas atklātajā čempionātā. E. Gulbja pēdējais treneris bija Pjotrs Ņečajevs, iepriekš trenējies pie Kevina D'Arsī, Lerija Stefanki un Gintera Bresnika. Kopš 2022. gada septembra E. Gulbis ir Latvijas Tenisa savienības prezidents. Lai gan oficiāli par karjeras noslēgšanu tenisists nav paziņojis, faktiski turnīros viņš vairs nepiedalās. E. Gulbja tēvs Ainārs Gulbis ir uzņēmējs, AS "Sofware House Rīga" (SWH) un SIA "Garkalns" dibinātājs, bijušais basketbolists un PSRS basketbola izlases spēlētāja Alvila Gulbja dēls. Savukārt tenisista māte Milena Gulbe ir aktrise, aktiera Ulda Pūcīša meita. E. Gulbim ir brālis un trīs māsas — vecāka māsa Elīna, kas studē tiesību zinātni Lielbritānijā, jaunākas pusmāsas Laura un Monika, abas spēlē tenisu, un pusbrālis Kristaps, kurš arī agrāk nodarbojās ar tenisu, vēlāk mācījās skolā ASV. E. Gulbis runā latviešu, krievu, angļu un nedaudz vācu valodā. Viņam patīk spēlēt futbolu, basketbolu un hokeju. E. Gulbis sācis spēlēt tenisu 5 gadu vecumā, kad vecmamma viņu aizveda uz tenisa kortu. 2009. gada aprīlī viņš noslēdza savu pirmo reklāmas līgumu ar sporta apģērbu ražotāju "Adidas". 2017. gada novembrī E. Gulbis apprecējās ar Krievijas modeli Tamāru Kopalejšvili (pēc kāzām Tamāra Gulbis). 2006. gada oktobrī viņš ar speciālu ielūgumu piedalījās ATP turnīrā Sanktpēterburgā, kur pusfinālā zaudēja Mario Ančičam, tas uzskatāms par veiksmīgāko turnīru E. Gulbja karjerā līdz iekļūšanai ATP ranga pirmajā simtniekā. E. Gulbis iekļuva 2007. gada Sidnejas ATP turnīra pamatsacensībās, taču izstājās pirmajā kārtā, zaudējot Markam Bagdatim no Kipras. 2007. gada maijā kā pirmais Latvijas tenisists E. Gulbis debitēja Grand Slam turnīra pamatsacensībās, Francijas atklātā čempionāta pirmajā kārtā apspēlējot 2004. gada pusfinālistu britu Timu Henmenu. Otrajā kārtā viņam pretī stājās spānis Alberts Montaņjess, kurš izrādījās spēcīgāks. 2007. gada jūnijā E. Gulbis piedalījās savā otrajā Grand Slam turnīrā Vimbldonas čempionātā. Pirmajā kārtā pret M. Bagdati E. Gulbis uzvarēja pirmo setu 6-3, bet nākamajos piedzīvoja zaudējumus un izstājās no turnīra. ASV atklātajā čempionātā E. Gulbim izdevās pārspēt līdz tam spēcīgāko pretinieku pēc ranga, kad trešajā kārtā viņš pārliecinoši uzvarēja astoto pasaules raketi Tomiju Robredo. Nākamajā kārtā E. Gulbis zaudēja citam spānim Karlosam Moijam. 2008. gadā E. Gulbis aizvadīja savu pirmo Austrālijas atklātā čempionāta turnīru. Pirmajā kārtā viņš zaudēja Maratam Safinam ar 0-6, 4-6, 6—7. Viņš piedalījās arī Francijas atklātajā čempionātā, kur, pārspējot Simonu Groilu, Džeimsu Bleiku, Nikolasu Lapenti un Mihaēlu Lordā nokļuva ceturtdaļfinālā, kur zaudēja ar trešo numuru izsētajam Novakam Džokovičam ar 5-7, 6(3)-7, 5—7. 2008. gada Vimbldonās turnīrā E. Gulbis tika līdz otrajai kārtai, kur četros setos zaudēja ar otro numuru izliktajam Rafaelam Nadalam, kurš vēlāk kļuva par Vimbldonas čempionu. E. Gulbis sasniedza Sinsinati ATP Masters turnīra ceturtdaļfinālu, bet Pekinas Olimpisko spēļu pirmajā kārtā divos setos atzina krieva Nikolaja Davidenko pārākumu. 2010. gada 28. februārī E. Gulbis izcīnīja karjeras pirmo ATP turnīru vienspēļu titulu. Delribīčas ATP World Tour 250 finālā Latvijas pirmā rakete ar rezultātu 6-2, 6—3 pieveica ar otro numuru izlikto Horvātijas tenisistu Ivo Karloviču. Par uzvaru turnīrā viņš nopelnīja 250 ranga punktus, 75 700 ASV dolāru lielu naudas prēmiju un Porsche automašīnu. 2010. gada aprīlī E. Gulbis pirmo reizi karjerā uzvarēja pasaules pirmo raketi Rodžeru Federeru. 2011. gada janvārī viņš aizvadīja spēli pret pasaules ranga līderi Rafaelu Nadalu. Dohas World Tour 250 turnīra ceturtdaļfinālā 6. janvārī viņš zaudēja ar 6-7(3), 3-6. Vēlāk viņš startēja Sidnejas ATP turnīrā, kur iekļuva turnīra pusfinālā. 2011. gada 17. janvārī publicētajā ATP rangā E. Gulbis sasniedza savu augstāko pozīciju — 23. vietu. 2011. gada Austrālijas atklātajā čempionātā viņš zaudēja pirmajā kārtā vācietim Benjaminam Bekeram ar 6:7(5), 2:6, 4:6. Februārī E. Gulbis pakāpās vēl augstāk ATP rangā, sasniedzot jaunu rekordu — 21. pozīciju. 2011. gada jūlijā viņš izcīnīja savu otro ATP titulu Farmers Classic turnīrā Losandželosā. Finālā latvietis uzvarēja Mārdiju Fišu ar 5:7, 6:4, 6:4. Tas bija viņa otrais ATP sērijas turnīra fināls karjerā. Pēc uzvaras turnīrā viņš ATP tūres rangā pakāpās no 84. uz 55. vietu. 2012. gada sezona E. Gulbim bija kopumā neveiksmīga, tika gūtas vien nedaudzas uzvaras, no kurām būtiskākā bija uzvara smagā cīņā Vimbldonas turnīra pirmajā kārtā (7—6, 7—6, 7—6) pār čehu Tomāšu Berdihu, kas tobrīd ieņēma 7. vietu pasaules rangā. Gadu E. Gulbis noslēdza 136. vietā ATP rangā. 2013. gada martā E. Gulbis guva trešo uzvaru ATP vienspēļu turnīros, otro reizi karjerā uzvarot Delribīčas turnīrā ASV. Uzvaru sēriju viņš turpināja ATP turnīrā Indianavelsā, kur 10. martā guva uzvaru pār Janko Tipsareviču (tobrīd pasaules 9. rakete). Septembrī E. Gulbis uzvarēja vēl vienā ATP turnīrā Sanktpēterburgā, finālā trijos setos uzvarot spāni Gilermo Garsiju-Lopesu. Pēc šī panākuma viņš atgriezās ATP ranga pirmajā trīsdesmitniekā. Sezonas sākumā turnīrā Roterdamā E. Gulbim izdevās ceturtdaļfinālā uzvarēt Huanu Martinu del Potro, kurš tobrīd bija 4. vietā ATP rangā. Februārī E. Gulbis uzvarēja Marseļas ATP turnīrā, finālā ar 7—6, 6—4 pārspējot mājienieku Žo Vilfrīdu Congā (tobrīd pasaules 10. rakete), pirms tam pusfinālā uzveicot arī Rišāru Gaskē (tobrīd pasaules 9. rakete). Šī bija viņa piektā uzvara no piecām reizēm, kad E. Gulbis ir spēlējis šāda līmeņa turnīru finālos, un pēc tās viņš pacēlās uz līdz šim augstāko vietu ATP rangā — 18. Maija sākumā viņš sasniedza vēl augstāku pozīciju ATP rangā — 17. 2014. gada maijā uzvarēja Nicas ATP World Tour 250 sērijas turnīrā uz māla seguma. 2022. gada septembrī E. Gulbis tika izraudzīts par Latvijas Tenisa savienības prezidentu (amatā nomainīja Juri Savicki), vēl turpinot, tomēr pamazām noslēdzot savu ilggadīgo spēlētāja karjeru. E. Gulbis bija Latvijas labākais tenisists vairāk nekā 15 gadu garumā, līdz 2023. gada jūnijā, pēc vairāku mēnešu nespēlēšanas turnīros, atdeva Latvijas pirmās raketes godu Robertam Štrombaham. 2022. gada septembrī, vēl turpinot aktīvas profesionāļa gaitas, ievēlēts par Latvijas Tenisa savienības prezidentu. Līdz 2016. gadam, pirms uzņēmums tika pārdots kazino ķēdei "Olympic Casino Latvia", E. Gulbim piederēja 5% kapitāldaļu, bet viņa tēvam Aināram Gulbim — 81% kapitāldaļu Kiprā reģistrētajā uzņēmumā 4SG Limited, kam savukārt piederēja Latvijas uzņēmums SIA "Garkalns", kas Latvijā izveidoja spēļu automātu zāļu ķēdi Vulkan ar 20 zālēm un 432 spēļu automātiem. Ernests Gulbis par sportu un mākslu | VEF PODKĀSTS #53. Atjaunināts: 2023-09-25 Bonnie D. Ford. «Gulbis gobbles up Robredo in 91 minutes». ESPN, 2007. gada 3. septembrī. Skatīts: 2008. gada 8. jūlijā. (angliski) Nevaldāms kalkulatoriņš, Anda Burve-Rozīte, raksts SestDienā (15.06.2008), informācija iegūta 08.07.2008 Ernests Gulbis — Adidas reklāmas seja (latviski) Tenisists Ernests Gulbis apprecējies ar krievu modeli Arhivēts 2017. gada 9. novembrī, Wayback Machine vietnē. kasjauns.lv «Nadals uzvar Gulbi Vimbldonas čempionātā». Diena.lv. Skatīts: 2013. gada 10. aprīlī. Gulbis izcīna karjeras pirmo ATP vienspēļu titulu, tvnet.lv, 28.02.2010. Jānis Cīrulis. «Gulbis triumfē Delrejbīčā un izcīna pirmo ATP vienspēļu titulu». sportacentrs.com, 2010. gada 28. februārī. Skatīts: 2010. gada 28. februārī. Gulbim lielākā uzvara karjerā — pārspēts Federers! (latviski) «Muļķīgas kļūdas Gulbim neļauj uzvarēt Nadalu». Sportacentrs.com. 2011-01-06. Skatīts: 2012-01-30. «Gulbja lidojums Sidnejā beidzies – finālā iekļūst Simons». Sportacentrs.com. 2011-01-14. Skatīts: 2012-01-30. «Gulbim karjeras rekords ATP rangā - 23. vieta, Dekmeijerei 13 vietu kāpums». Sportacentrs.com. Skatīts: 2012-01-30. «Gulbja neveiksmes "Grand Slam" turpinās – Bekeram zaudēts trīs setos». Sportacentrs.com. 2011-01-18. Skatīts: 2012-01-30. «Gulbis izcīna Losandželosas ATP vienspēļu titulu». Sportacentrs.com. 2011-08-01. Skatīts: 2012-01-30. DELFI. «Gulbis triumfē Losandželosas turnīrā». Sports.delfi.lv. Skatīts: 2012-01-30.[novecojusi saite] DELFI. «Gulbis otro reizi karjerā iekļūst ATP sērijas turnīra finālā». Sports.delfi.lv. Skatīts: 2012-01-30.[novecojusi saite] «Vai Gulbim otrajā finālā būs otrais tituls?». Sportacentrs.com. 2011-07-31. Skatīts: 2012-01-30. «Gulbim ATP rangā kāpums uz 55.pozīciju». Sportacentrs.com. 2011-08-01. Skatīts: 2012-01-30. DELFI. «Gulbis pēc uzvaras Losandželosā ievērojami pakāpjas ATP rangā». Sports.delfi.lv. Skatīts: 2012-01-30.[novecojusi saite] Gulbis ATP rangā saglabā 136.pozīciju; Juškam neliels kāpums Diena.lv DELFI. «Gulbis pietuvojies savam ATP ranga rekordam». Delfi.lv, 2013-09-23. Skatīts: 2014-06-30. Uldis Strautmanis. «Ernests Gulbis: atnākot uz LTS, kase bija tukša». sports.delfi.lv (latviešu), 2023-01-10. Skatīts: 2023-06-14. Delfi. «Gulbis zaudējis Latvijas pirmās raketes godu». sports.delfi.lv (latviešu), 2023-06-12. Skatīts: 2023-06-14. «Gulbis ar krietnu balsu pārsvaru ievēlēts Latvijas Tenisa savienības prezidenta amatā». Sportacentrs.com (latviešu). 2022-09-16. Skatīts: 2022-09-16. BNS. «Inspekcija: par Latvijas azartspēļu tirgu turpina interesēties jauni dalībnieki». delfi.lv (latviešu), 2011-11-08. Skatīts: 2022-10-06. Konkurences Padome. «Par SIA “OLYMPIC CASINO LATVIA” un SIA “GARKALNS” apvienošanos», 2015. «Vulkan spēļu zāles mainīs nosaukumu uz Olympic Casino Latvia». Dienas Bizness (latviešu). Skatīts: 2022-10-06. Olympedia profils (angliski) LOK profils Munzüger Sport profils (vāciski) ATP tenisista profils (angliski) ITF profils (angliski) Deivisa kausa profils (angliski) tennisabstract.com profils (angliski) ESPN profils (angliski)