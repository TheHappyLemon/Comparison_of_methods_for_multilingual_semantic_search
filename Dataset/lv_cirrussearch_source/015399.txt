Nemme (igauņu: Nõmme) ir dzelzceļa stacija Igaunijā, Tallinā, Nemmes pilsētas daļā, dzelzceļa iecirknī Tallina—Keila un tā atrodas 8 km attālumā no Tallinas Baltijas stacijas, 3,2 km attālumā no Pēskilas un 18,8 km attālumā no Keilas. Nemmē pietur visi Tallinas, Pēskilas, Keilas, Paldiski, Rīziperes un Kloga-Rannas virzienā kursējošie elektrovilcieni. 19. gs. vidū Nemmes apkārtne bija iecienīta pilsētnieku atpūtas vieta, tika rīkoti izbraukumi un organizētas ekipāžas, lai svētdienas pavadītu ainaviski pievilcīgajos Zilajos kalnos (igauņu: Sinistele mägedele). Nav brīnums, ka līdz ar dzelzceļa līnijas Baltijas osta — Rēvele — Gatčina izbūves pilsētniekiem radās interese par jauno transporta veidu. 1872. gada 8. maijā Revalsche Zeitung publicētajā lasītāju vēstulē tika ierosināts 7 verstis no Baltijas stacijas ierīkot vilcienu apstāšanās punktu pasažieru izlaišanai un uzņemšanai. Uz avīzē publicēto ierosinājumu tika reaģēts zibenīgi un jau pēc dažām dienām Nemmē tika atklāts pirmais dzelzceļa pieturas punkts. Steigā atvērtajam pieturas punktam tika piešķirts visai neveikls nosaukums — Pieturas punkts 7. versts (igauņu: Peatus Seitsmendal Verstal, vācu: Haltestelle auf der 7. Werst, krievu: Oстановочный пункт на версте 7). 1874. gadā pietura tika pārdēvēta par Nemmi, bet 1888. gadā tā jau ieguva stacijas tiesības. Sekoja 36 metrus garas koka platformas, kā arī koka nojumes izbūve (1890. gadā). Biļetes tika pārdotas ēkā iepretim dzelzceļa pārbrauktuvei (nojaukta). Turp un atpakaļ biļete no Tallinas līdz Nemmei, atkarībā no vagona klases, maksāja 20-40 sudraba kapeikas, kas tiem laikiem bija pietiekami ievērojama naudas summa un par ko varēja nopirkt litru degvīna. Pirmā koka stacijas ēka Nemmē tika uzcelta 1905. gadā un tika ekspluatēta 30 gadus. Sakārtotā infrastruktūra veicināja strauju pasažieru pieaugumu un Nemme kļuva par nozīmīgu dzelzceļa līnijas staciju. 1912. gadā jau divdesmit gadus vecās nojumes vietā tika uzcelta jauna, ar 8 galerijas statņu pāriem un skārda jumtu. Pēc Tallinas — Pēskilas dzelzceļa iecirkņa elektrifikācijas pasažieru plūsma pieauga vēl vairākkārt, tāpēc 1928. gadā Nemmē tika izbūvēti jauni peroni, bet 1930. gadā tika pabeigta jauna stacijas ēka. 1987. gadā dzelzceļa pārvalde nolēma veco, laika zoba skarto koka nojumi nojaukt, kas arī tika izdarīts. Šis notikums sabiedrībā izraisīja vētrainas diskusijas par kultūrvēsturiskā mantojuma saglabāšanu un galu galā tika nolemts Nemmes stacijas nojumes atjaunot to pirmatnējā izskatā. 1997. gadā Nemmes stacijas komplekss tika iekļauts valsts kultūras pieminekļu sarakstā, bet 1999. gadā nojumes rekonstrukcija tika pabeigta. Mūsdienās līdztekus dzelzceļa stacijas funkcijām, Nemme stacijas ēka kalpo arī kā muzejs. Blakus Nemmes stacijai atrodas autobusu pietura Nõmme, kur iespējams veikt pārsēšanos uz sekojošiem Tallinas pilsētas autobusu maršrutiem: Nemmes stacija Dzelzceļa pārbrauktuve Nemmē Pēskilas vilciens Nemmē Nemmes bijusī šaursliežu dzelzceļa stacijas ēka Muinas • Welcome! Nõmme Sõnumid: Nõmme jaam — 140 «Arhivēta kopija». Arhivēts no oriģināla, laiks: 2012. gada 4. oktobrī. Skatīts: 2012. gada 6. septembrī.