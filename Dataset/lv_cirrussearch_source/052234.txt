Jozefs Nesvadba (čehu: Josef Nesvadba, dzimis 1926. gada 19. jūnijā, miris 2005. gada 26. aprīlī) bija čehu rakstnieks, viens no sociālisma laikmeta nozīmīgākajiem Čehoslovākijas zinātniskās fantastikas žanra pārstāvjiem, tulkotājs, scenārists, psihiatrs. Latviešu valodā pārtulkots un izdots Jozefa Nesvadbas zinātniski fantastisko stāstu krājums "Einšteina smadzenes" (1968, sērija "Fantastikas pasaulē"). Jozefs Nesvadba dzimis Prāgā, Čehoslovākijā 1926. gada 19. jūnijā skolotāju ģimenē. No 1945. līdz 1950. gadam viņš studēja Prāgas Kārļa Universitātes medicīnas fakultātē, 1950. gadā iegūstot grādu psihiatrijā, bija grupas psihoterapijas pionieris Čehoslovākijā. Sākotnēji tulkoja dzeju no angļu valodas. 50. gadu sākumā, būdams vēl students, sarakstīja vairākas teātra lugas, piecdesmito gadu beigās sāka rakstīt zinātniskās fantastikas īsos stāstus. Viņa zinātniskās fantastikas tēma bieži bija psihiatrija. Pēc dažiem Josefa Nesvadbas stāstiem tika uzņemtas filmas, piemēram, "Ksēnemindes idiots", "Rīt es pamodīšos un applaucēšos ar tēju". Viņš strādāja arī pie vairākiem TV un radio seriāliem. Literāro darbību turpināja arī pēc Čehoslovākijā 1989. gadā notikušās Samta revolūcijas. Bija reģistrēts kā Čehijas komunistiskās slepenpolicijas StB aģents ar segvārdu Autor. Nesvadbas darbi tulkoti angļu, bulgāru, ungāru, gruzīnu, ķīniešu, korejiešu, mongoļu, vācu, poļu, rumāņu, krievu, serbu-horvātu, slovāku, ukraiņu, franču, japāņu un latviešu valodā. Viņš bija Čehoslovākijas Rakstnieku savienības Zinātniskās fantastikas literatūras sekcijas priekšsēdētājs, pārstāvēja Čehoslovākiju vairākos SF kongresos, bija World SF Čehijas sekcijas priekšsēdētājs un divreiz šīs organizācijas balvas ieguvējs. 1983. gadā Nesvadbam tika piešķirts Nopelniem bagātā mākslinieka nosaukums. Dzīves laikā daudz ceļoja, divus gadus pavadīja ASV. Jozefs Nesvadba miris Prāgā 2005. gada 26. aprīlī. http://www.abscr.cz/cs/vyhledavani-evidencni-zaznamy Йозеф Несвадба в Энциклопедии фэнтези и научной фантастики Slovník české literární fantastiky a science fiction. R3. 162. lpp. ISBN 80-85364-57-3. The Josef Nesvadba Page Josef Nesvadba (angliski) Йозеф Несвадба в Библиотеке Максима Мошкова Йозеф Несвадба на сайте Архив фантастики Йозеф Несвадба в Энциклопедии фэнтези и научной фантастики Фантастика чехословацких писателей в Лаборатории фантастики Если. 2005. № 7 (149).