Inta Kļimoviča-Drēviņa (dzimusi Kļimoviča 1951. gada 14. decembrī Vārvē) ir bijusī Latvijas vieglatlēte, kas startēja 400 m distancē un pārstāvēja PSRS izlasi. Izglītību ieguvusi LVFKI, ko absolvējusi 1977. gadā. Nopietni ar skriešanu sākusi nodarboties 18 gadu vecumā. Piedalījusies 1976. gada vasaras olimpiskajās spēlēs Monreālā. Tajās izcīnīja bronzas medaļu 4×400 metru stafetē (3:24,24 min). Tāpat bronzu izcīnījusi 1974. gada Eiropas čempionātā Romā 4×400 metru stafetē PSRS izlases sastāvā. 1975. gada Eiropas čempionātā telpās izcīnījusi zeltu 4×2 apļu stafetē un bronzu individuālajā 400 metru distancē (42,80 s). Vairākas medaļas sportiste izcīnījusi PSRS čempionātā, tai skaitā vienreiz kļuva par valsts čempioni telpās. 1975. un 1980. gadā uzvarējusi Rīgas kausu sacensībās. 14 reizes uzvarējusi Latvijas PSR čempionātā. 1976. gada 7. augustā PSRS izlases sastāvā uzstādīja pasaules rekordu 4x440 jardu stafetē — 3:29,1 min. Astoņas reizes labojusi Latvijas rekordus. I. Kļimoviča-Drēviņa ir pašreizējo Latvijas rekordu 4×200 m un 4×400 m distancēs lidzautore. 400 m distancē viņai pieder viens no labākajiem personiskajiem rekordiem Latvijas vēsturē (51,49 s). Ivars Ošiņš. «Inta, kura “tikai skrēja”». Latvijas olimpiskais zelts, sudrabs, bronza. Lauku avīze, 2008. 190.—193. lpp. ISBN 978-9984-827-07-0. Kreipāns, Anatolijs (2011. gada 1. martā). "Inta Drēviņa citā «skrejceļā»". Sporta Avīze (Rīga: SIA "Mediju nams") 9 (785): 54. lpp. ISSN 1691-0451. Andris Staģis. Latvijas vieglatlēti olimpiskajos 100 gados. RaKa, 1998. 194.—195. lpp. ISBN 9984558657. Olympedia profils (angliski) LOK profils IAAF profils (angliski)