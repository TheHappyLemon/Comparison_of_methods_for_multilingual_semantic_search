Timotijs (Tims) Dveins Hārdevejs jaunākais (angļu: Timothy (Tim) Duane Hardaway Jr.; dzimis 1992. gada 16. martā Alamedā, Kalifornijas štatā) ir amerikāņu basketbolists, spēlē uzbrūkošā aizsarga un vieglā uzbrucēja pozīcijā. 2022. gadā viņš pārstāv Nacionālās basketbola asociācijas (NBA) klubu Dalasas "Mavericks". T. Hārdeveja tēvs Tims Hārdevejs arī bijis basketbolists, spēlējis NBA, aizvadot līgā trīspadsmit sezonas. Pēc karjeras beigām — treneris. Aizvadīja izcilu vidusskolas basketbola karjeru, pēc tās nonākot Mičiganas Universitātē. Pēc trim labām sezonām NCAA T. Hārdeveju 2013. gada NBA draftā izvēlējās Ņujorkas "Knicks" pirmajā kārtā ar kopējo 24. numuru. Pēc debijas sezonas iekļauts simboliskajā debitantu izlasē. Pirmajās četrās karjeras sezonās pārsvarā spēlēja kā rezervists, pakāpeniski uzlabojot savu sniegumu. 2015. gada jūnijā "Knicks" aizmainīja T. Hārdeveju uz Atlantas "Hawks" pret pirmās kārtas drafta izvēli (tika draftēts Džerians Grants). 2017. gada jūlijā viņš atgriezās "Knicks" sastāvā (Atlantas komanda nepiedāvāja spēlētājam līdzvērtīgu līgumu "Knicks" izteiktajam piedāvājumam). Sekojošajās divās sezonās Ņujorkas komandā T. Hārdevejs pārsvarā bija komandas pirmā piecinieka spēlētajs, bieži dodoties laukumā kopā ar latvieti Kristapu Porziņģi, taču katrā no sezonām izlaida samērā daudz spēļu traumu dēļ. 2018. gada 23. martā uzstādīja karjeras rezultativitātes rekordu, gūstot 39 punktus zaudētā spēlē pret Minesotas "Timberwolves". 2019. gada 31. janvārī viņš kopā ar K. Porziņģi, Treju Burku un Kortniju Lī tika aizmainīts uz Dalasas "Mavericks" apmaiņā pret Deandrē Džordanu, Vesliju Metjūzu, Denisu Smitu jaunāko, kā arī divām nākotnes drafta izvēles iespējām. 2021. gada 29. aprīlī, uzvarētā spēlē pret Detroitas "Pistons", T. Hārdevejs uzstādīja jaunu karjeras rezultativitātes rekordu — 42 punkti. Pārstāvējis ASV basketbola izlasi 2011. gada U19 vecuma Pasaules čempionātā, kas notika Latvijā (ASV izlase turnīrā palika 5. vietā). ESPN. «Wolves beat Knicks, clinch first winning record since 2005». «Mavericks acquire All-Star Kristaps Porzingis, Tim Hardaway Jr., Courtney Lee, and Trey Burke in trade with Knicks». Mavs.com. 2019. gada 31. janvāris. Skatīts: 2019. gada 31. janvāris. Vikikrātuvē par šo tēmu ir pieejami multivides faili. Skatīt: Tims Hārdevejs jaunākais. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)