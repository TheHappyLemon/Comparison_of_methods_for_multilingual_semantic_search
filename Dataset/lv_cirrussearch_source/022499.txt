Daniels "Denijs" Hītlijs (dzimis 1981. gada 21. janvārī Freiburgā, Vācijā) ir bijušais kanādiešu hokejists, uzbrucējs. Karjeras laikā aizvadījis 869 spēles Nacionālajā hokeja līgā, guvis 791 punktus. 2007. gadā iekļauts līgas simboliskajā izlasē. Kanādas hokeja izlases sastāvā kļuvis par 2010. gada olimpisko čempionu, kā arī izcīnījis piecas Pasaules čempionātu medaļas. 2000. gada NHL draftā viņu Atlantas "Thrashers" izraudzījās ar kopējo 2. kārtas numuru. "Thrashers" vienībā aizvadīja trīs sezonas. 2004.—2005. gada sezonas NHL lokauta laikā Hītlijs spēlēja Krievijas Superlīgas klubā Kazaņas "Ak Bars" un Šveices līgas klubā SC Bern. Pēc lokauta četras sezonas aizvadīja Otavas "Senators" vienības sastāvā, nākamās divas sezonas aizvadīja Sanhosē "Sharks" sastāvā, taču 2011. gadā pievienojās Minesotas "Wild", kuras sastāvā spēlēja nākamās trīs sezonas. 2014.—15. gada sezonas ievadā spēlēja Anahaimas "Ducks" rindās, taču vien pēc pāris spēlēm tika nosūtīts uz tās AHL fārmklubu Norfolkas "Admirals". 2015.—16. gada sezonu aizvadīja Vācijas hokeja līgas klubā Nirnbergas "Ice Tigers", pēc sezonas beigām noslēdzot karjeru. 2003. gada 5. oktobrī viņš smagi cieta autoavārijā, viņa vadītā automašīna Ferrari 360 Modena ietriecās sienā, un viņam blakussēdošais komandas biedrs Dens Snaiders gāja bojā. D. Hītlijs 2003.—2004. gada sezonā aizvadīja tikai 31 spēli, gūstot 25 punktus. 2002. gada ieguva Kaldera balvu. 2003. gada NHL zvaigžņu spēles vērtīgākais spēlētājs. 2004. gada Pasaules čempionātā hokejā, gūstot 11 punktus, kļuva par čempionāta rezultatīvāko spēlētāju. Kanādas hokeja izlases sastāvā piedalījies vairākos Pasaules čempionātos (2002, 2003, 2004, 2005, 2008, 2009), divās Olimpiskajās spēlēs (2006, 2010), kā arī 2004. gada Pasaules kausa izcīņā. 2010. gada ziemas olimpiskajās spēlēs izcīnīja zelta medaļu, divas reizes uzvarējis Pasaules čempionātā (2003, 2004) un izcīnījis trīs sudraba medaļas (2005, 2008, 2009). 2004. gada Pasaules kausa izcīņā izcīnīja zelta medaļu. Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) NHL profils (angliski) Hockey-Reference profils (angliski)