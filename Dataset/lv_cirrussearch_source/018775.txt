Sāhelantrops jeb Čadas sāhelantrops (Sahelanthropus tchadensis) ir izmirusi hominīnu suga, kas ir vienīgā sāhelantropu ģints (Sahelanthropus) līdz šim zināmā suga. Tā kā fosilijas tika atrastas sāhela zonā uz dienvidiem no Sahāras tuksneša, tas bieži tiek saukts par sāhela cilvēku. Zinātnieku vidū pazīstams ar neoficiālu nosaukumu Tumajs (Toumai), kas latviski nozīmē dzīvības cerība. Sāhelantrops dzīvoja pirms 7 miljoniem gadu, laikā, kad šimpanzes atdalījās no cilvēkiem. Evolūcijas process ir lēns un vienmērīgs, atdalīšanās ilga vairākus miljonus gadu, līdz ar to sāhelantropa piederība hominīnu ciltij (Hominini) ir ļoti diskutabla. Iespējams, tas bija kopīgs priekštecis šimpanzēm un hominīniem vai arī tuvs radinieks šādam priekštecim. Sāhelantropa fosilijas tika atklātas Čadas ziemeļos Džuraba tuksnesī franču paleontologa Mišela Brune vadībā. Fosiliju fragmentus atrada trīs dažādās vietās laikā no 2001. gada jūlija līdz 2002. gada martam. Zinātnieki drīz vien paziņoja, ka sāhelantrops ir vissenākais zināmais hominīnu priekštecis, kas dzīvojis pēc šimpanžu un hominīnu nodalīšanās. Sāhelantropa kauli tika atrasti tālu no ierastajām Austrumāfrikas atradumu vietām, lai gan 1995. gadā Čadā tika atklātas arī australopitēka (Australopithecus bahrelghazali) fosilijas. Tā kā senajām hominīnu sugām bija raksturīgs izteikts dzimumu dimorfisms, tad iespējams sāhelantrops ir piederīgs ardipitēku ģintij (Ardipithecus), jo atšķirības var būt nepietiekamas, lai atrastās fosilijas piederētu jaunai ģintij. Kopumā tika atrasts salīdzinoši neliels galvaskauss, 5 apakšžokļa detaļas un daži zobi, kas piederēja samērā primitīvam hominīnam. Galvaskausa apjoms ir ļoti neliels, 320 - 380 cm³, līdzīgs mūsdienu šimpanžu galvaskausa apjomam. Salīdzinoši cilvēka (Homo sapiens) galvaskausa apjoms ir apmēram 1250 cm³. Sāhelantropam bija lieli zobi, spēcīgi izcelti uzacu loki, plakana seja, salīdzinoši mazi ilkņi un maza lielā pakauša atvere (foramen magnum). Nekas vairāk par galvaskausu atklāts netika. Tā kā iztrūkst citu skeleta kaulu, ir grūti pateikt, vai sāhelantrops staigāja uz divām kājām vai nē, lai gan lielās pakauša atveres atrašanās vieta galvaskausā un tās forma liecina, ka sāhelantrops, iespējams, staigāja uz divām kājām. Lielā pakauša atvere ir gareniski ovāla, nevis apaļa, kā tas ir šimpanzēm. Arī mazie ilkņi atgādina jaunāko laiku hominīnu ilkņus. Neizpratni zinātniekiem izraisa fakts, ka atklājuma brīdī, fotogrāfam fiksējot atradumu, blakus galvaskausam atradies augšstilba kauls (femur), par kuru oficiālā informācija klusē. Paleoantropoloģijas termini latviešu valodā Genera of the human lineage Klages, Arthur (2008) "Sahelanthropus tchadensis: An Examination of its Hominin Affinities and Possible Phylogenetic Placement," Totem: The University of Western Ontario Journal of Anthropology: Vol. 16: Iss. 1, Article 5. http://ir.lib.uwo.ca/totem/vol16/iss1/5 Primates: Homininae «Toumai, the Human Adventure». Arhivēts no oriģināla, laiks: 2012. gada 22. jūlijā. Skatīts: 2013. gada 17. aprīlī. The first australopithecine 2,500 kilometres west of the Rift Valley (Chad) Haile-Selassie, Yohannes; Suwa, Gen; White, Tim D. (2004). "Late Miocene Teeth from Middle Awash, Ethiopia, and Early Hominid Dental Evolution". Science 303 (5663): 1503–1505. doi:10.1126/science.1092978. PMID 15001775 A new hominid from the Upper Miocene of Chad, Central Africa «Sahelanthropus: "The femur of Toumaï?"». Arhivēts no oriģināla, laiks: 2020. gada 12. februārī. Skatīts: 2013. gada 17. aprīlī. Neanderthal and Homo Sapiens "Toumaï", Sahelanthropus tchadensis National Geographic: Skull Fossil Opens Window Into Early Period of Human Origins Sahelanthropus tchadensis Transitional Human Fossils