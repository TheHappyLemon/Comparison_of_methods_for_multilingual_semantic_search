Poltavas apgabals (ukraiņu: Полтавська область) ir viens no Ukrainas apgabaliem tās centrālajā daļā Dņepras kreisajā krastā. Robežojas ar Čerņihivas un Sumu apgabaliem ziemeļos, Harkivas apgabalu austrumos, Dņipropetrovskas un Kirovohradas apgabaliem dienvidos, kā arī ar Čerkasu un Kijivas apgabaliem rietumos. Lielāko apgabala daļu (līdz 70%) aizņem ar trūdvielām nabadzīga vai vidēji bagāta melnzeme. Reģiona dienvidos jaukti ar solonciem pārsvarā melnzemju un pļavu-melnzemju dziļsāļas soloncu augsnes. Ziemeļos ievērojamas platības ir ar pelēkajām mežu un kūdras purvu augsnēm. Dabiskā stepju veģetācija apgabalā gandrīz nav saglabājusies. Meži un krūmi kopā ar meža joslām aizņem aptuveni 7,5% teritorijas, galvenokārt gar upju krastiem, smilšu kāpās un gravās. Tagadējā Poltavas apgabala teritorija līdz 1238. gadam bija Kijivas Krievzemes sastāvā, kurā valdīja Perejaslavļas kņazi. 1239. gada 3. martā Perejaslavļu ieņēma mongoļu karaspēks un no 1245. gada tā atradās Zelta Ordas pakļautībā, kuras hani Perejaslavļā atsevišķus kņazus neiecēla un to pārvaldīja Kijivas kņazu dēli. 1363. gadā Perejaslavļas kņaziste tika inkorporēta Lietuvas dižkunigaitijas sastāvā, 1399. gada te notika kauja pie Vorsklas, kurā Zelta Orda sakāva lietuviešu armiju. No 1569. gada tā bija Polijas-Lietuvas kopvalsts Kijivas vaivadijas sastāvā. 1667. gadā Dņepras kreisā krasta daļa iekļauta Krievijas caristē. 1709. gadā te notika Poltavas kauja starp Krieviju un Zviedriju. 1796. gadā daļu no Dņepras kreisā krasta zemēm iekļāva jaundibinātajā Mazkrievijas guberņā ar centru Čerņihivā. 1802. gadā Mazkrievijas guberņu sadalīja divās daļās, dienvidu daļā izveidoja Poltavas guberņu. No 1918. gada apgabala teritorija atradās Ukrainas Tautas Republikas, no 1920. gada Ukrainas PSR sastāvā. 1937. gadā izveidoja Poltavas apgabalu. No 1991. gada Ukrainas sastāvā. Kopš 2020. gada 17. jūlija apgabalā iepriekšējo 25 rajonu un 6 apgabala pakļautības pilsētu vietā ir izveidoti septiņi rajoni: Kremenčukas rajons, Lubnu rajons, Mirhorodas rajons un Poltavas rajons; bijušās apgabala nozīmes pilsētas iekļautas rajonu sastāvā. Zavodske Hadjača Hlobine Horola Hrebinka Karļivka Kobeļaki Horišņi Plavņi Kremenčuka Lubni Lohvica Mirhoroda Pirjatina Poltava Ziņkiva Rešetiļivka Vikikrātuvē par šo tēmu ir pieejami multivides faili. Skatīt: Poltavas apgabals. Austrumeiropas enciklopēdijas raksts (vāciski) «Як вберегти від вирубки полтавський ліс - poltava-name.com» (ukraiņu). 2022-09-22. Skatīts: 2022-09-24.