Ingmārs Līdaka (dzimis 1966. gada 13. augustā Vecumniekos) ir latviešu zoologs, dabas aizsardzības aktīvists un politiķis. Pazīstams kā ilggadīgs Rīgas Zooloģiskā dārza sabiedrisko attiecību speciālists, daudzu sižetu, filmu un televīzijas raidījumu par dabu autors. No 2018. gada līdz 2020. gada februārim bija Rīgas Zooloģiskā dārza valdes priekšsēdētājs. Latvijas Zaļās partijas biedrs, bijis Rīgas domes, Bauskas novada domes un vairāku Saeimas sasaukumu deputāts. Ievēlēts 14. Saeimā. 1984. gadā I. Līdaka pabeidza Vecumnieku vidusskolu. No 1984. līdz 1989. gadam studējis Latvijas Valsts universitātes Bioloģijas fakultātē, ko nepabeidza. 2004. gadā Latvijas Universitātes Pedagoģijas un psiholoģijas fakultātē ieguva profesionālo augstāko izglītību pirmsskolas skolotāja specialitātē. 1989. gadā I. Līdaka uzsāka darbu Rīgas Zooloģiskajā dārzā. Sākotnēji viņš bija Izglītības un informācijas nodaļas lektors un jaunākais zinātniskais līdzstrādnieks, bet 1992. gadā kļuva par nodaļas vadītāju. Tajā pašā gadā sācis veidot sižetus televīzijas raidījumiem, piemēram, "Vides fakti", "Zoooāze" u.c. Vairāku mācību filmu autors un operators. Kopš 1990. gadiem ir vairāku dabas biedrību biedrs un vadītājs. 1995. gadā I. Līdaka iestājās Latvijas Zaļajā partijā. Kandidēja 2001. gada Rīgas domes vēlēšanās no Latvijas Zaļās partijas un tika ievēlēts Rīgas domē. Vēlāk kopā ar pārējiem LZP frakcijas biedriem pievienojās Zaļo un Zemnieku savienības frakcijai. 2005. gadā kandidēja jaunā sasaukuma domes vēlēšanās, taču ZZS saraksts nepārvarēja 5% barjeru. 2006. gadā I. Līdaka kandidēja 9. Saeimas vēlēšanās un tika ievēlēts 9. Saeimā. Bija ZZS frakcijas vadītāja Augusta Brigmaņa vietnieks. Sākotnēji darbojies Agrārās, vides un reģionālās politikas komisijā, kā arī Publisko izdevumu un revīzijas komisijā. Vēlāk pirmā tika pārsaukta par Tautsaimniecības, agrārās, vides un reģionālās politikas komisiju. 2009. gadā I. Līdaka kandidēja Rīgas domes vēlēšanās un bija ZZS kandidāts domes priekšsēdētāja amatam, taču saraksts atkal nepārvarēja procentuālo barjeru un politiķis turpināja darboties Saeimā. 2009. gada 15. oktobrī, Saeimas sēdes laikā izskatot likumprojektu "Latvijas valsts karoga likums", I. Līdaka zaudēja savaldību un savas runas laikā deputātam Nikolajam Kabanovam no tribīnes uzkliedza: "Aizver muti!", tā reaģējot uz skaļām deputātu sarunām runas laikā. Tas kļuva par populāru teicienu. 2010. gadā I. Līdaka kandidēja Saeimas vēlēšanās, tika ievēlēts 10. Saeimā no Vidzemes vēlēšanu apgabala. Darbojas Tautsaimniecības, agrārās, vides un reģionālās politikas komisijā, kā arī Publisko izdevumu un revīzijas lietu komisijā. 2011. gadā notikušajās Valsts prezidenta vēlēšanās I. Līdaka bija balsu skaitīšanas komisijas priekšsēdētājs. 2011. gada ārkārtas Saeimas vēlēšanās ievēlēts 11. Saeimā no Zaļo un Zemnieku savienības, tāpat arī 2014. gadā ievēlēts 12. Saeimā. 2016. gadā I. Līdaka tika ievēlēts par Latvijas Zaļās partijas līdzpriekšsēdētāju. 2018. gada martā tika apstiprināts Rīgas Zooloģiskā dārza valdes priekšsēdētāja amatā, pēc kā nolika Saeimas deputāta mandātu. 2020. gada februārī tika atbrīvots no Zooloģiskā dārza valdes priekšsēdētāja amata. 2021. gada Latvijas pašvaldību vēlēšanās ievēlēts Bauskas novada domē no Zaļo un Zemnieku savienības saraksta. Saeimas vēlēšanās 2022. gada rudenī I. Līdaka tika ievēlēts 14. Saeimā no apvienības "Apvienotais saraksts". Ingmārs Līdaka ir dzimis 1966. gada 13. augustā Vecumniekos. Viņš ir precējies, ir divi bērni — meita Daija un dēls Rūdolfs. Dzīvo Vecumnieku pagastā. «Ingmārs Līdaka». Latvijas Zaļā partija. Skatīts: 2011.06.14. «Ingmārs Līdaka». Centrālā vēlēšanu komisija. Arhivēts no oriģināla, laiks: 2019. gada 26. maijā. Skatīts: 2011.06.14. «Ingmārs Līdaka». 9. Saeima. Skatīts: 2011.06.14. «Līdakam pasniegta jaka ar "Aizver muti!"». Mango. 2009.10.21. Skatīts: 2011.06.14. Ieva Alberte. «Līdaka: frāzi «Aizver muti» nevajag pārspīlēt». Diena, 2009. gada 21. oktobrī. Skatīts: 2011. gada 14. jūnijā. «Ingmārs Līdaka». Gudras galvas. Arhivēts no oriģināla, laiks: 2011. gada 23. jūnijā. Skatīts: 2011.06.14. «Ingmārs Līdaka». 10. Saeima. Skatīts: 2011.06.14. «Galvenais balsu skaitītājs Līdaka bažīgs par disciplīnu otrā prezidenta vēlēšanu kārtā». Delfi. 2011.06.02. Skatīts: 2011.06.14. «Atlaists Rīgas zoodārza vadītājs Ingmārs Līdaka». LA.LV (latviešu). Skatīts: 2020-02-24.