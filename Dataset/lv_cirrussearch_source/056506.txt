Graciozais vārpstiņgliemezis (Ruthenica filograna) ir sīku sauszemes gliemežu suga. Vācu zoologs Emīls Rosmeslers sugu aprakstīja 1836. gadā. No 1995. gada tā ierakstīta Latvijas Sarkanās grāmatas 3. kategorijā. Suga ir aizsargājama arī Ungārijas teritorijā. Čaula ir vārpstveida, vidusdaļā nedaudz paresnināta, 7 līdz 9 mm gara un 2 līdz 2,2 mm diametrā. Šuves ir samērā dziļas. Pēdējā un priekšpēdējā vijuma noapaļojuma diametrs ir lielāks par čaulas ieejas platumu. Lūpa samērā bieza, balta un atliekta. Čaulas virsotne ir koniska, ar nosmailotu galu. Čaulas ieejas malās mazi paugurveida izcilņi jeb zobi. Pusmēness valnīša nav. Čaulas virsma ir matēta, ar retām un platām ribām. Krāsa dzeltenīgi brūna. Barojas ar trūdošu augu atliekām un sēņotnēm. Hermafrodīti. Vasaras beigās zem trūdošu koku un celmu mizas dēj 1—2 mm lielas oliņas. Gliemeži izšķiļas rudenī, aug nākamā gada pavasarī un vasarā. Vairoties sāk otrajā dzīves gadā. Dzīvo 5—10 gadus. Graciozais vārpstiņgliemezis ir tipiska mežu suga un ir izplatīta jauktajos un lapu koku mežos, vietās ar paaugstinātu kalcija karbonāta saturu augsnē, augu nobiru kārtā, zem akmeņiem. Suga izplatīta Latvijas teritorijā (GNP, ĶNP, u.c.), kā arī citur Eiropas austrumu un centrālajā daļā. Latvijas Sarkanā grāmata 4.sēj. Bezmugurkaulnieki. Rīga: LU Bioloģijas institūts, 1998. 222. lpp. ISBN 9984-559-06-8 M. Rudzīte, E. Dreijers, L. Ozoliņa Moll, E. Parele, D, Pilāte, M. Rudzītis, A. Stalažs. Latvijas gliemji (Sugu noteicējs), LU Akadēmiskais apgāds, Rīga, 2010, 83. lpp.