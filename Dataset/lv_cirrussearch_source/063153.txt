Zālainā glīvene (latīņu: Potamogeton perfoliatus) ir mainīga izskata glīveņu dzimtas suga, kā ietvaros nodala 3 pasugas. Savvaļā tā ir sastopama Eirāzijā un Ziemeļamerikā. Tā ir bieži sastopama visā Latvijas teritorijā — augs veido lielas audzes ūdensbaseinu piekrastes joslā, seklākās vietās — visā platībā ezeros, dīķos, upēs un jūras piekrastē. Nākamā biežākā glīveņu suga Latvijā pēc peldošās glīvenes (Potamogeton natans). Zālainā glīvene ir daudzgadīgs 0,6—2 m garš lakstaugs ar pilnīgi iegremdētu, zarainu stublāju. Peldošu virsūdens lapu nav. Lapas ir olveidīgas vai ieapaļas, 2—8 cm garas un 1,5—4 cm platas, uz stublāja pamīšus, skaujošas. Plātnes mala ir sīkzobaina. Pielapes nelielas (garumā līdz 1 cm), ātri nokrīt, tādēļ pieauguši augi ir bez pielapēm. Ziedkopa — līdz 3 cm gara, blīva vārpa, kas atrodas stublāja un zaru galā diezgan 2—5 cm īsā kātā un ziedēšanas laikā mazliet paceļas virs ūdens. Auglis ir sāniski plakans, ieapaļš riekstiņš (garumā ap 0,3 cm) ar īsu, knābjveidīgu galu. Zied jūnijā un jūlijā. «skaujošā glīvene - Potamogeton perfoliatus L. - Augi - Latvijas daba». www.latvijasdaba.lv. Skatīts: 2022-08-09. Vikikrātuvē par šo tēmu ir pieejami multivides faili. Skatīt: Skaujošā glīvene. Encyclopædia of Life raksts (angliski)