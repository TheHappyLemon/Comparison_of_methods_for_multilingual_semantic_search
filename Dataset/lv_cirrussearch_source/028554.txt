Asuānas aizsprosts atrodas Ēģiptē, uz Nīlas. Aizsprosts ir 3600 metrus garš, 111 m augsts, 980 m plats pamatā un virsotnē 40 m plats. Aizsprosta radītais ūdens rezervuārs ir nosaukts par Nāsira ezeru. Pirmo elektrību aizsprosta turbīnas sāka ražot 1967. gadā. 1946. gadā, pēc tam kad vecais Asuānas aizsprosts gandrīz pārplūda, tika pieņemts lēmums celt jaunu. Nopietns darbs pie projekta attīstības sākās 1952. gadā pēc Gamāla Abdela Nāsera vadītās revolūcijas. Lai arī sākotnēji tika plānots, ka ASV un Lielbritānija aizdos 270 miljonus ASV dolārus aizsprosta celtniecībai, 1956. gadā Ēģiptes attiecības ar rietumvalstīm strauji pasliktinājās un PSRS kļuva par vadošo aizsprosta celtniecības tehnisko un finansiālo atbalstītāju. Celtniecības darbi sākās 1960. gadā, pirmā fāze tika pabeigta 1964. gadā, un aizsprosts pilnībā pabeigts 1970. gada 21. jūlijā. Tā rezervuārs ar ūdeni sāka pildīties 1964. gadā un pirmo reizi savu paredzēto līmeni sasniedza 1976. gadā. Ceļoties Nīlas ūdens līmenim, UNESCO organizēja Senās Ēģiptes arheoloģisko bagātību pārvietošanas darbus uz jaunām atrašanās vietām. Visslavenākais no šiem pieminekļiem — Abū Simbelas templis tika sazāģēts blokos un no jauna uzcelts citā vietā. Vikikrātuvē par šo tēmu ir pieejami multivides faili. Skatīt: Asuānas aizsprosts. Encyclopædia Britannica raksts (angliski) Encyclopædia Universalis raksts (franciski)