2021. gada "FIDE Chess.com Grand Swiss" turnīrs sievietēm bija šaha turnīrs, kas notika Rīgā no 27. oktobra līdz 7. novembrim 2021. gadā "Hanzas peronā" (Rīga, Hanzas iela 16A). Turnīrs notika paralēli ar 2021. gada "FIDE Chess.com Grand Swiss" turnīru. Sākotnēji bija paredzēts, ka turnīrs norisinās no 2021. gada 27. oktobra līdz 7. novembrim Menas salā. Tomēr COVID-19 pandēmijas radīto sarežģījumu dēļ Apvienotajā Karalistē FIDE paziņoja, ka mainīs norises vietu, jo bija bažas par to, ka pārāk daudziem turnīra dalībniekiem nāksies pašizolēties saskaņā ar Covid-19 ceļošanas karantīnas noteikumiem Apvienotajā Karalistē. 2021. gada 9. augustā FIDE par jauno norises vietu paziņoja Latvijas galvaspilsētu Rīgu. Kopš 2021. gada 21. oktobra Covid-19 gadījumu skaita pieauguma dēļ Latvijā tika izsludināta mājsēde, taču FIDE paziņoja, ka "FIDE Chess.com Grand Swiss" notiks kā paredzēts, tikai bez skatītājiem. Turnīrs risinājās pēc Šveices sistēmas 11 kārtās ar apdomas laiku 90 minūtes pirmajiem 40 gājieniem plus 30 minūtes atlikušajai partijai, pievienojot 30 sekundes par katru izdarīto gājienu. Katra turnīra kārta sākās 14:00. Turnīra vienīgā brīvdiena bija 2. novembrī pēc 6. kārtas. Turnīra kopējais balvu fonds bija 125000 ASV dolāru, kurš tika sadalīts starp pirmajām 20 vietām (1. vieta — 20000 ASV dolāru, 2. vieta — 16500 ASV dolāru, 3. vieta — 14000 ASV dolāru... 16. — 20. vieta — 2000 ASV dolāru). Turnīra uzvarētāja kvalificējās 2022. gada Pretendenšu turnīram. Ja viena vai vairākas dalībnieces noslēgumā ieguva vienādu punktu skaitu, tad augstāko vietu noteica pēc šādiem kritērijiem: uzlabotais Buhgolca koeficients — "spēlētāja katra pretinieka rezultātu summa", bet "samazināta par pretinieku zemāko punktu skaitu"; Buhgolca koeficients — "spēlētāja katra pretinieka rezultātu summa"; Bergera koeficients — "to pretinieku punktu summa, ko spēlētājs ir uzvarējis un puse no to spēlētāju punktiem, ar kuriem viņš ir nospēlējis neizšķirti"; rezultāti savstarpējās partijās; izlozes rezultāts. 2021. gada augustā turnīram sākotnēji tika uzaicinātas 50 spēlētājas: 40 labākie pēc Elo reitinga sarakstiem no 2020. gada 1. jūlija līdz 2021. gada 1. jūnijam; 4 vietas, pa vienai izvirzot katram no četriem FIDE kontinenta federāciju prezidentiem; 3 vietas pēc FIDE prezidenta nominācijas; 3 vietas pēc turnīra organizatoru nominācijas, tostarp 1 tiešsaistes kvalifikācijas turnīra uzvarētāja. 2021. gada septembrī vairākas vadošās spēlētājas noraidīja uzaicinājumu, jo bija iepriekš jau nodrošinājušas vietu 2022. gada Pretendenšu turnīrā. Tās bija Dzjui Veņdzjuņa, Aleksandra Gorjačkina un Humpi Koneru. Vēlāk Aleksandra Gorjačkina aizstāja Dzjui Veņdzjuņu 2021. gada "FIDE Chess.com Grand Swiss" atklātajā turnīrā. Nedēļā pirms turnīra savu dalību atsauca vairākas spēlētājas, kurām bija bažas par Covid-19 situāciju Latvijā. Starp tām bija Katerina Lagno, Ginaja Memmedzade un citas. Latviju turnīrā pārstāvēja lielmeistare Laura Rogule un Madara Golsta. Rezultātā turnīrā piedalījās 50 šahistes no 23 valstīm, starp kurām bija 15 vīriešu lielmeistara titula īpašnieces, 9 sieviešu lielmeistares, 20 vīriešu starptautiskā meistara titula īpašnieces, 4 sieviešu starptautiskās meistares un 1 sieviešu FIDE meistare. 1. kārta — 26. oktobrī Rīgā, Hanzas peronā, klātesot Starptautiskās šaha federācijas (FIDE) prezidentam Arkādijam Dvorkovičam, rīkotājdirektorei Danai Reizniecei-Ozolai un Latvijas Šaha federācijas prezidentam Mārim Krakopam, tika atklāti "FIDE Chess.com Grand Swiss" turnīri. 27. oktobrī 50 šahistes uzsāka pirmo kārtu. Kārtas atklāšanu ievadīja klusuma brīdis, godinot 26. oktobra vakarā mirušo Latvijas šaha treneri un bijušo Rīgas šaha skolas direktoru Aivaru Stašānu (1954—2021). Savu pirmo partiju uzvarēja 18 dalībnieces, bet abas Latvijas pārstāves turnīru uzsāka ar zaudējumiem. 2. kārta — Septiņas dalībnieces — Nana Dzagnidze, Natālija Pogoņina, Elizabete Pēca, Lei Tindzje, Nino Baciašvili, Džu Dzjiņera, Valentīna Guņina — izcīnīja arī otro uzvaru un kļuva par līderēm ar 2 punktiem. Gan Laura Rogule, gan Madara Golsta cieta savas otrās neveiksmes. 3. kārta — Turnīra joprojām bija daudz līderu — deviņas šahistes dalīja pirmo vietu ar 2½ punktiem, bet no viņām par puspunktu atpalika vēl 11 dalībnieces. Latvijas pārstāves guva savus pirmos punktus: Laura Rogule pieveica Peru lielmeistari Dejsi Kori, bet Madara Golsta dalīja punktu ar Lielbritānijas lielmeistari Jovanku Housku. 4. kārta — Līderu ciņās svarīgu panākumu guva Lei Tindzje, kas pieveica Valentīnu Guņinu un kļuva par vienīgo līderi ar 3½ punktiem. Aiz viņas par puspunktu atpalika desmit dalībnieces. Savu otro uzvaru pēc kārtas guva Laura Rogule, kas taktiskos sarežģījumos bija pārāka par Natāliju Buksu, kamēr Madara Golsta bija spiesta atzīt Zviedrija veterānes Pīa Kramlingas pārākumu. 5. kārta — Līderu savstarpējās cīņās Lei Tindzje vienojās par neizšķirtu ar Nanu Dzagnidzi. Tas ļāva viņu panākt Nino Baciašvili, Elizabetei Pēcai, Džu Dzjiņerai un Jolantai Zavadzkai. Piecām līderēm bija 4 punkti, no viņām par puspunktu atpalika Nana Dzagnidze, Natālija Pogoņina, Dronavalli Hārika un Olga Badelka. Laura Rogule šajā kārtā cīnījās neizšķirti, bet Madara Golsta zaudēja. 6. kārta — Lei Tindzje uzvarēja Jolantu Zavadzku un atkal atgrieza sev vienīgās līderes pozīciju ar 5 punktiem. No viņas par puspunktu atpalika Nino Baciašvili, Elizabete Pēca, Džu Dzjiņera un Natālija Pogoņina. Veiksmīgi šajā kārtā cīnījās Latvijas pārstāves, kas izcīnīja divas uzvaras: Laura Rogule diezgan ātri pieveica Annu Sargsjanu un ar 3½ punktiem pietuvojās līderēm, bet Madara Golsta pēc ilgas cīņas galotnē salauza Džeses Februari pretestību un turnīra pirmo pusi beidza ar 1½ punktu. 7. kārta — Lei Tindzje saglabāja vienīgās līderes godu pēc uzvaras ar melnajiem pret Nino Baciašvili. Pēc šīs kārtas Ķīnas lielmeistarei bija 6 punkti. [[Elizabete Pēca] uzvarēja Natāliju Pogoņinu un ar 5½ punktiem bija otrā. Aleksandra Kosteņuka un Alina Kašlinska ar 5 punktiem dalīja trešo vietu pēc uzvarām pār Džu Dzjiņeru un Mengentūlu Bathujagīnu. Aiz līderēm sekoja desmit šahistes ar 4½ punktiem. Latvijas šahistēm šī kārta nebija veiksmīga. Laura Rogule taktiskos sarežģījumos piekāpās Antoanetai Stefanovai, bet Madara Golsta rupji kļūdījās krietni labākā galotnē un cieta zaudējumu pret Elinu Danieljanu. 8. kārta — Līderu cīņās svarīgu uzvaru guva Lei Tindzje, kas šķietami līdzīgā pozīcijā prasmīgi izmantoja Alinas Kašlinskas neprecizitātes. Pārējās līderu partijas pārsvarā beidzās neizšķirti, vienīgi Natālija Pogoņina uzvarēja Jolantu Zavadzku. Pēc šīs kārtas Lei Tindzje bija 7 punkti, Elizabetei Pēcai — 6 punkti, bet Krievijas šahistēm Aleksandrai Kosteņukai un Natālijai Pogoņinai pa 5½ punktiem. Latvijas šahistēm turpinājās neveiksmju sērija, jo abas piedzīvoja otro zaudējumu pēc kārtas. 9. kārta — Kārtējo panākumu guva Lei Tindzje, kas ar melnajiem apspēlēja Aleksandru Kosteņuku, kamēr viņas tuvākā sekotāja Elizabete Pēca cieta neveiksmi pret Mariju Muzičuku. Pēc šīs kārtas Lei Tindzje bija 8 punkti, bet tuvākās sekotājas — Elizabete Pēca, Marija Muzičuka, Džu Dzjiņera, Dronavalli Hārika, Lela Džavahišvili — jau atpalika par 2 punktiem, kas nozīmēja, ka puspunkts atlikušajās divās kārtās nodrošina Ķīnas lielmeistarei uzvaru turnīrā. No Latvijas šahistēm otro uzvaru izcīnīja Madara Golsta, bet Laura Rogule piekāpās Indonēzijas lielmeistarei Irinei Harismai Sukandarai, zaudējot trešo partiju pēc kārtas. 10. kārta — Lei Tindzje spēlēja neizšķirti ar Mariju Muzičuku un kārtu pirms turnīrā beigām kļuva par uzvarētāju ar 8½ punktiem. Otrajā vietā bija cita Ķīnas lielmeistare Džu Dzjiņera ar 7 punktiem, bet trešo vietu ar 6½ punktiem dalīja Elizabete Pēca, Marija Muzičuka, Dronavalli Hārika, Bibisara Asaubajeva un Dejsi Kori. No Latvijas šahistēm Laura Rogule pārtrauca savu neveiksmju sēriju un spēlēja neizšķirti ar Ketevanu Arahamiju-Grantu, bet Madara Golsta piekāpās Hoangai Thaņai Čangai. Pirms pēdējās kārtas Rogulei bija 4 punkti, bet Golstai — 2½ punkti. 11. kārta — Lei Tindzje ātri vienojās par neizšķirtu ar Džu Dzjiņeru, bet Elizabete Pēca uzvarēja Bibisaru Asaubajevu. Laura Rogule taktiskos sarežģījumos bija stiprāka par Sofiju Miljē, bet Madara Golsta līdzīgā pozīcijā rupji kļūdījās pret Ketevanu Arahamiju-Grantu un zaudēja. Vietu kārtība: 1. Lei Tindzje — 9, 2. Elizabete Pēca, 3. Džu Dzjiņera — abām pa 7½ punktiem. Laura Rogule turnīru beidza ar 5 punktiem, bet Madara Golsta ar 2½ punktiem. Rudenī Rīgā notiks divi pasaules līmeņa šaha turnīri "Grand Swiss" šaha turnīrs Rīgā notiks bez skatītāju klātbūtnes Latviju "Grand Swiss" turnīros pārstāvēs Meškovs, Miezis un Rogule FIDE Chess.com Grand Swiss Riga: Round 1 recap Rīgā sācies "FIDE Chess.com Grand Swiss" turnīrs "Grand Swiss" turnīru no Latvijas šahistiem ar uzvaru uzsāk Neikšāns Neikšāns un Miezis "Grand Swiss" otrajā kārtā ar pretiniekiem spēlē neizšķirti Foto: Latvijas lielmeistars Neikšāns starp līderiem FIDE 'Grand Swiss' šaha turnīrā Rīgā Pēc "Grand Swiss" trešās kārtas visi Latvijas šahisti tikuši pie punktiem "Grand Swiss" 4.kārtā Rogulei otrā uzvara, Meškovam otrais neizšķirts Rogulei uzvara, Meškovam neizšķirts, Neikšāns zaudē Širovam 'Grand Swiss' šaha turnīra ceturtajā kārtā Rogulei neizšķirts "Grand Swiss" šaha turnīra piektajā kārtā Aleksejs Širovs starp FIDE 'Chess.com Grand Swiss' turnīra līderiem Rogulei un Golstai uzvaras "Grand Swiss" šaha turnīra sestajā kārtā Miezim uzvara un Neikšānam neizšķirts "Grand Swiss" septītās kārtas spēlēs Meškovam pirmā uzvara un Neikšānam neizšķirts "Grand Swiss" astotās kārtas spēlēs Golstai uzvara "Grand Swiss" devītās kārtas spēlē Lielmeistari dienas attālumā līdz labāko noskaidrošanai "Grand Swiss" turnīrā uzvar Firoudža, Rogulei 34.vieta, Neikšānam — 92. Vietu sadalījuma koeficienti: TB1 — uzlabotais Buhgolca koeficients, TB2 — Buhgolca koeficients, TB3 — Bergera koeficients Kārtas rezultātā pirmais skaitlis apzīmē pretinieka numuru, otrais burts figūru krāsu (w — baltie, b — melnie), trešais skaitlis — partijas rezultātu FIDE Chess.com Grand Swiss 2021 chess tournament official website 2021. gada "FIDE Chess.com Grand Swiss" oficiālā vietne 2021 FIDE Chess.com Women's Grand Swiss 2021. gada "FIDE Chess.com Women's Grand Swiss" vietnē chess-results.com