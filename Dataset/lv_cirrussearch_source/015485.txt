Menstruācija (latīņu: menstruus — ‘ikmēneša’) jeb mēnešreize ir dabiska, periodiska dzemdes gļotādas funkcionālā slāņa (endometrija) atdalīšanās un izvade no dzemdes kopā ar asinīm. Ar menstruāciju sākas menstruālais cikls. Sievietēm menstruālais cikls ilgst vidēji 28 dienas. Asiņošana var ilgt 2 līdz 8 dienas. Menstruācijas pirmo reizi ir pubertātes vecumā (12—14 gadu vecumā), kad tiek sasniegts dzimumgatavības posms, un beidzas, kad iestājas menopauze. Ja notikusi olšūnas apaugļošanās un ieligzdošanās, no endometrija sāk veidoties placenta un tas nenoārdās. Grūtniecības laikā menstruāciju nav. Bieži to nav arī zīdīšanas laikā. «Menstruācija» (latviski). Populārā medicīnas enciklopēdija. Skatīts: 2012-09-14.