Mario Lemjē (franču: Mario Lemieux; dzimis 1965. gada 5. oktobrī) ir bijušais kanādiešu hokejists, uzbrucējs. Viņš tiek uzskatīts par vienu no visu laiku izcilākajiem hokejistiem. Lemjē ir pašreizējais Nacionālās hokeja līgas kluba Pitsburgas "Penguins" īpašnieks. Klubu viņš iegādājās 1999. gadā, kad tas bija uz bankrota robežas. NHL klubā Pitsburgas "Penguins" Lemjē aizvadīja 17 sezonas, divreiz (1991. un 1992. gadā) izcīnot Stenlija kausu. 1984. gada NHL draftā "Penguins" viņu izvēlējās ar kopējo 1. numuru. Pirms spēlēšanas NHL viņš trīs sezonas aizvadīja QMJHL līgas klubā Lavalas "Voisins". Mario Lemjē 1997. gadā paziņoja par savu aiziešanu no hokeja, bet 2000. gadā, kad viņš jau bija kļuvis par jauno "Penguins" īpašnieku, Lemjē tomēr atgriezās. No 1987. līdz 1994. gadam viņš bija Pitsburgas "Penguins" kapteinis. Kānadas hokeja izlases sastāvā piedalījies 1983. gada Pasaules čempionātā junioriem, 1985. gada Pasaules čempionātā, 1987. gada Kanādas kausa izcīņā, kā arī 2002. gada Olimpiskajās spēlēs un 2004. gada Pasaules kausa izcīņā. Kanādas kausa izcīņā, Olimpiskajās spēlēs un Pasaules kausa izcīņā viņš kopā ar izlasi izcīnīja zelta medaļas. Olimpiskajās spēlēs un Pasaules kausa izcīņā viņš bija arī komandas kapteinis. Viņam pieder 10 NHL un 10 "Penguins" rekordi. 1985. gadā izcīnīja Kaldera balvu. Trīs reizes (1988., 1993. un 1996. gadā) izcīnījis Hārta balvu. 6 reizes (1988., 1989., 1992., 1993., 1996. un 1997. gadā) izcīnījis Ārta Rosa balvu. 1986., 1988., 1993. un 1996. gadā izcīnīja Lestera Pīrsona balvu. 1993. gadā izcīnīja Bila Mastertona balvu. 2000. gadā izcīnīja Lestera Patrika balvu. 1993. gadā izcīnīja arī Lī Mārša balvu, kuru pasniedz Kanādas gada labākajam sportistam. Piedalījies 10 NHL visu zvaigžņu spēlēs, 3 reizes (1983., 1989. un 1999.) atzīts par visu zvaigžņu spēles vērtīgāko spēlētāju. Vikikrātuvē par šo tēmu ir pieejami multivides faili. Skatīt: Mario Lemjē. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)