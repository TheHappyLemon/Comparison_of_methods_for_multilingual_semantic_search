Zigismunds Sirmais (dzimis 1992. gada 6. maijā Rīgā) ir latviešu vieglatlēts, startē šķēpa mešanā. Viņš ir 2016. gada Eiropas čempions, bijis Eiropas U-20 un U-23 čempions, kā arī pasaules rekordists junioriem (84,69 m 2011. gadā). Viņam ir otrs visu laiku labākais personiskais rekords Latvijā ar jaunās konstrukcijas šķēpu. Z. Sirmā pirmais treneris ir viņa tēvs, Guntars Sirmais. Viņš ir trenējies pie Indras Eversones, pēc tam 4 gadus sportists trenējās arī pie Valentīnas Eidukas. Kopš 2014. gada sportistu trenēja somu speciālists Kimmo Kinnunens, bet šobrīd viņa trenere ir Līna Mūze.[nepieciešama atsauce] 2010. gada Pasaules junioru čempionātā Kanādas pilsētā Monktonā Z. Sirmais jau kvalifikācijā ar rezultātu 77,97 m laboja 11 gadus veco Latvijas junioru rekordu, kas piederēja Jānim Liepam (76,12 m). Finālā tika izcīnīta 7. vieta ar pieticīgāku rezultātu 73,38 m. 2010. gada 9. septembrī sacensībās Jūrmalā viņš atkal laboja Latvijas junioru rekordu šķēpa mešanā (82,27 m), līdz ar to 18 gadu vecumā ierindojās piektajā vietā Latvijas visu laiku labāko šķēpmetēju rangā (ar jaunās konstrukcijas šķēpu). 2011. gada 20. martā XI Eiropas ziemas kausa izcīņā mešanas disciplīnās Bulgārijas galvaspilsētā Sofijā, uzvarot ar rezultātu 84,47 m, viņš laboja norvēģim Andrēasam Tūrkildsenam kopš 2001. gada piederējušo pasaules rekordu junioriem. 22. jūnijā Jāņa Lūša kausa izcīņā Bauskā viņš šo rezultātu uzlaboja līdz 84,69 m (Z. Sirmā pasaules rekords noturējās līdz 2016. gada jūlijam, kad Pasaules čempionātā junioriem to uzlaboja Nīradžs Čopra no Indijas). 2011. gada jūlijā kļuva par Eiropas U-20 čempionu ar rezultātu 81,53 m, kas ir arī jauns čempionāta rekords. 2011. gada Pasaules čempionātā Z. Sirmais startēja neveiksmīgi, ar 73,16 m tālu metienu ierindojoties 32. vietā. 2012. gada Eiropas čempionātā viņš kvalifikācijā ierindojās 23. vietā ar rezultātu 72,42 m, tādējādi nekvalificējās finālam. Neveiksmīgs bija arī Z. Sirmā starts 2012. gada vasaras olimpiskajās spēlēs, kur viņš kvalifikācijā palika bez rezultāta. 2013. gadā viņš uzvarēja Eiropas U-23 čempionātā. 2014. gadu Z. Sirmais ar savu personisko rekordu (86,61 m Ostravā) noslēdza 6. vietā pasaulē. 2016. gada Eiropas čempionātā Amsterdamā ar personisko rekordu 86,66 m kļuva par čempionu, kas ir viņa līdz šim augstākais sasniegums pieaugušo konkurencē. Z. Sirmais jau daudzus gadus ir pāris ar citu latviešu šķēpmetēju Līnu Mūzi, ir precējušies. «2012. gada Olimpisko spēļu profils». London2012.com. Arhivēts no oriģināla, laiks: 2012. gada 18. jūlijā. Skatīts: 2012. gada 21. jūlijā. «Vienreiz jātrāpa!». Diena.lv. Skatīts: 2012. gada 19. jūlijā. Kārlis Evertovskis. «Sirmais labo pasaules junioru rekordu šķēpmešanā - 84.47 metri!». sportacentrs.com, 2011. gada 20. marts. Skatīts: 2011. gada 20. marts. «World Junior Javelin Throw record in Sofia». IAAF. 2011. gada 20. marts. Arhivēts no oriģināla, laiks: 2011. gada 26. martā. Skatīts: 2011. gada 22. marts. (angliski) Kārlis Evertovskis. «Sirmajam jauns pasaules junioru rekords - 84.69, Vasiļevskim - 87 metri». sportacentrs.com, 2011. gada 22. jūnijā. Skatīts: 2011. gada 25. jūnijā. (latviski) Šķēpmetējs Sirmais kļūst par Eiropas junioru čempionu Sirmajam Eiropas U-20 čempionāta rekords un zelts Jānis Pārums. «Šķēpmešanas finālā bez latviešiem». sportacentrs.com, 2011. gada 1. septembrī. Skatīts: 2011. gada 1. septembrī. «Arājs iekļūst finālā, šķēpmetējiem fiasko». Sportacentrs.com. 2012. gada 27. jūnijā. Skatīts: 2012. gada 28. jūnijā. «Sirmais triumfē Eiropas U23 čempionātā, Štrobinders - 4.vietā». Sportacentrs.com. Skatīts: 2013. gada 13. jūlijā. Šķēpmetēja Mūze smago traumu ārstēs Latvijā ar mīļotā puiša Sirmā atbalstu jauns.lv Oficiālā mājaslapa Olympedia profils (angliski) LOK profils IAAF profils (angliski) Trach and Field vieglatlēta profils (angliski) IAAF Dimanta līgas profils (angliski) Latvijas vieglatlēta(-es) profils LVS profils LOV profils Sirmais: "Latvijas rekords? To pēc Londonas..."