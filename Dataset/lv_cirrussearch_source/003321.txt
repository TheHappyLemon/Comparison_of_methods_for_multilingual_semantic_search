Hantimansijskas "Jugra" (krievu: Югра Ханты-Мансийск) ir Krievijas hokeja klubs, kurš dibināts 2006. gadā un spēlē Krievijas Augstākajā līgā. Klubs tika dibināts 2006. gadā sadarbībā ar Hantimansijskas pašvaldību. 2008.-09. un 2009.-10. gada sezonās klubs izcīnīja Bratinas kausu, uzvarot Krievijas Augstākajā līgā. Ja 2008.-09. gada sezonā finālā tika pārspēta Maskavas "Krylia Sovetov", pēc gada komandai pretī stājās Ņeftekamskas "Toros" vienība. No 2010. līdz 2018. gadam komanda spēlēja Kontinentālajā hokeja līgā, tikai pirmajās divās sezonās spējot kvalificēties Gagarina kausa izcīņai. Gan 2011., gan 2012. gadā komandai neizdevās pārvarēt Gagarina kausa izcīņas pirmo kārtu sērijās līdz četrām uzvarām piekāpjoties attiecīgi Magņitogorskas "Metallurg" un Čeļabinskas "Traktor". 2018. gadā "Jugra" tika izslēgta no KHL. Visvairāk gūto vārtu sezonā: Igors Skorohodovs, 27 (2012.—13.) Visvairāk rezultatīvo piespēļu sezonā: Vitālijs Sitņikovs, 20 (2012.—13.) Visvairāk gūto punktu sezonā: Igors Skorohodovs, 43 (2012.—13.) Visvairāk soda minūšu sezonā: Aleksejs Pepeļajevs un Andrejs Ivanovs, 80 (2010.—11. un 2015.—16.) Visvairāk gūto punktu sezonā, starp aizsargiem: Filips Larsens, 25 (2014.—15.)