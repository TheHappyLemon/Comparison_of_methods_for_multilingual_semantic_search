OA-4, saukts arī par Spaceship Deke Slayton II ir ASV uzņēmuma Orbital ATK kravas kosmosa kuģa Cygnus Starptautiskās kosmosa stacijas (SKS) apgādes misija NASA programmā Commercial Resupply Services. Tas palaists 2015. gada decembrī. Kosmosa kuģis nosaukts astronauta Donalda Sleitona vārdā. Iepriekšējais Cygnus Orb-3 tika zaudēts nesējraķetes Antares 130 avārijā 2014. gada oktobrī. Šoreiz kosmosa kuģa palaišanai izmantoja nesējraķeti Atlas V/401. Pirmoreiz izmantota uzlabota Cygnus versija ar palielinātu hermētisko kravas nodalījumu. Kosmosa kuģa hermētiskajā nodalījumā atradās 3349 kg kravas: lietas apkalpei (pārtika, apģērbs, higiēnas materiāli; 1181 kg), rezerves daļas stacijas iekārtām (1007 kg), zinātniskās ierīces, to skaitā nanopavadoņi un to izmešanas mehānismi (847 kg), datoru, foto un video iekārtas (87 kg), ārpuskuģa aktivitāšu aprīkojums (227 kg). Kopējā kravas masa ar iepakojumu bija 3513 kg. Ar Cygnus uz staciju nogādāti 18 nanopavadoņi (no tiem 12 Flock-2e) un to izmešanas mehānismi; pavadoņus paredzēs palaist brīvā lidojumā no stacijas Kibo moduļa. Cygnus tika palaists 2015. gada 6. decembrī 21:44:56 UTC ar nesējraķeti Atlas V/401 no Kanaveralas zemesraga Gaisa spēku stacijas starta laukuma SLC-41. 9. decembrī 11:19 UTC kosmosa kuģi satvēra ar stacijas manipulatoru, kuru vadīja Čells Lindgrēns. 14:26 UTC Cygnus bija pievienots pie Unity moduļa apakšējās pieslēgvietas. 2016. gada 19. februārī 10:40 UTC ar Canadarm2 Cygnus tika atvienots no Unity moduļa. 12:26 UTC tas palaists brīvā lidojumā. Cygnus OA-4 Cargo Manifest Commercial Cygnus space freighter leaves station after two months Justin Ray, spaceflightnow, 2016-02-19 Update: OA-4 Space Station Cargo Resupply Orbital ATK ORBITAL ATK CRS-4 MISSION OVERVIEW Arhivēts 2016. gada 5. martā, Wayback Machine vietnē. NASA Cygnus OA-4 spaceflight101.com