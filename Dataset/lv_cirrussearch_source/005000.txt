Indijas vārna jeb mājas vārna (Corvus splendens) ir vidēja lieluma vārnu dzimtas (Corvidae) putns. Izdala 5 pasugas. Indijas vārna ir parasts un plaši izplatīts Āzijas vārnu dzimtas putns, lai gan mūsdienās tas izplatījies ārpus sava dabiskā, vēsturiskā izplatības areāla. Indijas vārnai izplatīties ir palīdzējuši kuģi, ar kuriem tā pārbraukusi lielos attālumus. Indijas vārnai ir ļoti liels izplatības areāls, vēsturiskais areāls aptver Nepālu, Bangladešu, Indiju, Pakistānu, Šrilanku, Maldivu salas, Taizemes dienvidrietumu reģionus un Irānu. Indijas vārna ap 1897. gadu tikusi introducēta Āfrikas austrumu daļā Zanzibārā un Sudānā Sarkanās jūras piekrastē. Ar kuģiem tā ir aizvizinājusies līdz Austrālijai un kādu laiku tur dzīvojusi, bet mūsdienās tā ir izskausta no šī kontinenta. Pavisam nesen tā ir ieradusies Eiropā. Nīderlandē kopš 1998. gada tā ir iedzīvojusies Hūkas ostā. Viena Indijas vārna ir redzēta 2010. gadā Īrijas ostā Korkā. Indijas vārnas dzīves vieta vienmēr ir saistīta ar cilvēku tuvumu, tās var apmesties uz dzīvi gan nelielā ciemā, gan lielā pilsētā. Singapūrā dzīvo 190 Indijas vārnu uz 1 km2. To populācija pieaug līdz ar cilvēku apdzīvoto vietu pieaugumu. Indijas vārnai ir slaids ķermenis un relatīvi liels knābis. Asti ieskaitot, tas ir apmēram 40—43 cm garš, spārnu plētums 76—85 cm, svars 245—371 g. Apspalvojums melns ar metālisku spīdumu, izņemot kaklu, pakausi un krūtis, kas ir pelēki. Pelēkais tonis ir atšķirīgs atkarībā no tā, kurai pasugai Indijas vārna pieder. Knābis, kājas un acis ir melnas. Abi dzimumi izskatās vienādi, bet tēviņi ir nedaudz lielāki par mātītēm. Indijas vārna vienmēr uzturas cilvēku mājokļu tuvumā. Arī naktsguļai tā piemeklē vietu apdzīvoto vietu tuvumā. Singapūrā ir novērots, ka Indijas vārnas gulēt dodas tieši tādu vietu tuvumā, kur apgrozās ļoti daudz cilvēku. Tā apmetas lielos kokos, kuriem ir biezi un lieli vaiņagi. Indijas vārnai patīk apmesties arī lielo un augsto ēku tuvumā. Indijas vārna ir ļoti pļāpīgs un sabiedrisks putns. Tas šķietami nebaidās no cilvēkiem un lieliem, plēsīgiem putniem, kurus tas agresīvi vajā, vienalga, cik lieli tie būtu. Tas spēj bezkaunīgi bērnam atņemt sviestmaizi un nozagt vistai cāli no pagalma. Indijas vārna ir visēdāja. Tā barojas ar visu, ko var atrast piemērotu cilvēku mājokļu tuvumā. Tie ir dažādi rāpuļi, vardes, zivis, mazi dzīvnieki, maitas gaļa, kukaiņi un citi bezmugurkaulnieki, Indijas vārna izēd citiem putniem olas un putnēnus. Tā barojas ar graudiem, sēklām, ogām un augļiem, un pārmeklē cilvēku atkritumus. Lielāko daļu barības vārna meklē uz zemes, bet tā barojas arī kokos. Ligzdošanai Indijas vārnai ir nepieciešams liels koks, lai gan reizēm var atrast Indijas vārnu ligzdas telefonu sakaru torņos vai augstās ēkās. Ligzda tiek sakrauta no palieliem zariem, bet no iekšpuses izoderēta ar kokosa šķiedru un citām augu šķiedrām. Lai arī ligzdojot Indijas vārnu pāris cenšas būt vientuļš, tomēr biezi apdzīvotos reģionos vienā kokā var būt vairākas Indijas vārnu ligzdas. Dējumā parasti ir 3—6 olas. Tās ir zilganzaļas ar brūniem raibumiņiem. Inkubācijas periods ilgst 16—17 dienas, putnēniem apspalvojums izaug pēc 21—28 dienām. Indijas vārnas ligzdas biežs parazītputns ir Āzijas dzeguze (Eudynamys scolopaceus). Indijas vārnai ir 5 pasugas: Corvus splendens splendens — nominālpasuga, sastopama Indijas centrālajā daļā un dienvidos, nepālā, Bangladešā un Butānā; Corvus splendens insolens — sastopama Mjanmā, Ķīnas dienvidos un Taizemes dienvidrietumos; Corvus splendens maledivicus — sastopama Maldivu salās; Corvus splendens protegatus — sastopama Indijas dienvidrietumos un Šrilankā; Corvus splendens zugmayeri — sastopama no Irānas dienvidiem un Pakistānas līdz Indijas centrālās daļas ziemeļiem. World Bird List: Crows, mudnesters & birds-of-paradise, 2018 Cooper, John E. (1996) Health studies on the Indian house crow (Corvus splendens) Avian Pathology 25(2):381 Ottens, G. (2003) Background and development of the Dutch population of House Crows Corvus splendens. Limosa 76(2):69-74 Brook, B.W., Sodhi, N.S., Soh, M.C.K., Lim, H.C. (2003) Abundance and projected control of invasive house crows in Singapore. Journal of Wildlife Management 67(4):808-817 «Corvus splendens (bird)». Arhivēts no oriģināla, laiks: 2011. gada 11. jūnijā. Skatīts: 2010. gada 2. novembrī. Birds of India: House Crow Alive: House Crow (Corvus splendens) «Planet of Birds: House Crow (Corvus splendens)». Arhivēts no oriģināla, laiks: 2021. gada 27. janvārī. Skatīts: 2018. gada 3. februārī. Kelvin S.-H. Peh and Navjot S. Sodhi (2002) Characteristics of Nocturnal Roosts of House Crows in Singapore. The Journal of Wildlife Management 66(4):1128-1133 Lamba, B.S. 1963. The nidification of some common Indian birds. Part I. J. Bombay Nat. Hisl. Soc. 60:121-133 Corvus splendens (House crow) Arhivēts 2015. gada 10. oktobrī, Wayback Machine vietnē. Indijas vārnu foto galerija (birdguides.com) Indijas vārnas foto (ARKive) Indijas vārnas foto (flickr) House Crow (Corvus splendens) Arhivēts 2011. gada 9. maijā, Wayback Machine vietnē.