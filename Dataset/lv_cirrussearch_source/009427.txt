Palavana (Palawan) ir sala Filipīnu arhipelāgā, piektā lielākā pēc platības un desmitā apdzīvotākā sala valstī. Administratīvi ietilpst Mimaropas reģionā, kur tiek dalīta starp Palavanas provinci un Puertoprinsesas neatkarīgo pilsētu, administratīvi provinces daļa sīkāk dalās 12 municipalitātēs. Apdzīvo galvenokārt tagali, kā arī kujononi un karaji, bet ap 18 % no iedzīvotāju skaita ir aborigēnās Palavanas tautas — tagbanvi, palavano, bataki, molbogi u.c. Lielākā pilsēta ir Puertoprinsesa. Izvietojusies arhipelāga dienvidrietumos starp Sulu jūru austrumos un Dienvidķīnas jūru rietumos. Balabakas šaurumi dienvidos salu šķir no Balabakas un Kalimantānas, Linapakanas šaurums ziemeļos — no Kalamjanas salām, bet Kujo Rietumu šaurums ziemeļaustrumos — no Kujo salām. Krasti stipri roboti, daudz līču un pussalu, piekrastē daudz mazāku saliņu. Sala vulkāniskas izcelsmes, kalnaina, augstākā virsotne ir Mantalingahans 2086 m vjl salas dienviddaļā. Valda subekvatoriāls musonu klimats. Salā izveidotas vairākas aizsargājamās dabas teritorijas: Puertoprinsesas pazemes upes nacionālais parks, Malampajas šauruma aizsargājamā ainava un Elnido dabas liegums. ISLAND DIRECTORY. Islands of Philippines Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 550. lpp. Vikikrātuvē par šo tēmu ir pieejami multivides faili. Skatīt: Palavana. Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski)