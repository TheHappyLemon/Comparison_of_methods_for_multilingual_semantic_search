Sofokls (sengrieķu: Σοφοκλης, Sophoklēs; dzimis 497. vai 496. gadā p.m.ē., miris 406. gadā p.m.ē.) bija sengrieķu dramaturgs, viens no izcilākajiem sengrieķu traģēdiju autoriem (līdzās Aishilam un Eiripīdam). Sofokls dzimis Atēnu tuvumā neilgi pēc Maratonas kaujas (497. vai 496. gadā p.m.ē.), bet precīzs viņa dzimšanas gads nav zināms. Iespējams, ka Sofokla tēvs Sofils bijis galdnieks vai kalējs, vai zobenkalis, vai arī viņam piederējuši vergi, kas nodarbojušies ar šādiem amatiem. Jaunībā Sofokls uzvarējis cīņu un mūzikas sacensībās. 480. gadā p.m.ē. vadīja zēnu kori Atēnu svinībās par godu uzvarai pret persiešiem Salaminas kaujā. 443. un 442. gadā p.m.ē. Sofokls bija viens no Atēnu mantziņiem (Hellenotamiai), no 441. līdz 439. gadam p.m.ē. kopā ar Periklu — viens no stratēģiem Samas sacelšanās apspiešanas karā. Sofokls pildīja arī dažādas reliģiskas kulta funkcijas, piemēram, kā priesteris viņš Atēnās no Epidauras ieviesa Asklēpija kultu. Viņš tika arī uzskatīts par starpnieku, caur kuru ar cilvēkiem var runāt dievi. Sofokls sarakstījis apmēram 123 lugas, no kurām saglabājušās tikai 7: Tēbu triloģija: "Antigone" (442 p.m.ē.), "Valdnieks Oidips" (429-425 p.m.ē.), "Oidips Kolonā" (401 p.m.ē., uzvesta pēc Sofokla nāves), "Ajakss" (455-450 p.m.ē.), "Trāķietes" (pirms 442 p.m.ē.), "Elektra" (ap 420 p.m.ē.), "Filoktēts" (409 p.m.ē.). Sofokls rakstījis arī elēģijas, paijānus un arī kādu prozas darbu par kori. Ir saglabājušies fragmenti no Sofokla elēģijas par Hērodotu. 19. gadsimtā tika atrasts arī fragments no kādas Sofokla satīru drāmas. Sofokls 20 vai 24 reizes uzvarējis Atēnu traģēdiju sacensībās un ne reizi nav ieņēmis trešo, tas ir, pēdējo vietu. Iespējams, ka pirmo reizi tas noticis 468. gadā p.m.ē. Sofokls sengrieķu teātra izrādēs ieviesis trešo aktieri. Atšķirībā no Aishila, Sofokls vairs nav rakstījis sižetiski saistītas tetraloģijas — ir tikai viens izņēmums. Vikikrātuvē par šo tēmu ir pieejami multivides faili. Skatīt: Sofokls. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Pasaules vēstures enciklopēdijas raksts (angliski) Enciklopēdijas Krugosvet raksts (krieviski)