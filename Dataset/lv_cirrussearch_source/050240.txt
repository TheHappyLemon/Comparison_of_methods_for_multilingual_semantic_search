"Hamburgas baznīcas arhibīskapu darbi" (latīņu: Gesta Hammaburgensis ecclesiae pontificum) ir Ādama no Brēmenes no 1075. līdz 1081. gadam sarakstīta hronika. Darbs sastāv no piecām daļām: Liber I; Liber II; Liber III; "Ziemeļu salu apraksts" (Descriptio insularum aquilonis); M. Adami epilogus ad liemarum episcopum. Kā avoti izmantotas iepriekš sarakstītās viduslaiku hronikas. Īpaši daudz aizguvumu no Rimberta "Svētā Anskara dzīves". Izmantoti arī arhibīskapijas arhīva dokumenti, kas ļauj pieņemt, ka autors bijis arī bibliotekārs un arhivārs. Savā darbā Ādams no Brēmenes balstījies arī uz mutvārdu tradīciju un laikabiedru liecībām. Darbā atrodamās ziņas par Austrumbaltijas tautām pamatā balstās tieši uz mutvārdu tradīciju, kas satur daudz teiksmainu un neticamu nostāstu. Aprakstot skandināvu cīņas ar kuršiem autors pārrakstījis Rimberta sniegtās ziņas. Labākā Ādama no Brēmenes hronikas publikācija ir B.Šmeidlera 1917. gada izdevums. Fragments, kas stāsta par kuršiem un kāda dāņu tirgotāja uzceltu baznīcu kursā ir publicēts "Latvijas vēstures avoti. 2.sēj.: Senās Latvijas vēstures avoti. 1.burtnīca. Red. Švābe, A. Latvijas Vēstures institūta apgāds, Rīga, 1937. 12.lpp. Nr.16". Dunsdorfs, E. Senie stāsti: Latvijas vēstures lasāmgrāmata. Melburna: Austrālijas Latvietis, 1955., 21.lpp. — hronikas fragmenta tulkojums latviešu valodā Pilns Gesta Hammaburgensis ecclesiae pontificum teksts (latīniski) Arhivēts 2007. gada 23. decembrī, Wayback Machine vietnē.