Lauri Eliass Markanens (somu: Lauri Elias Markkanen; dzimis 1997. gada 22. maijā Vantā, Somijā) ir somu basketbolists, spēlē spēka uzbrucēja pozīcijā, Somijas basketbola izlases dalībnieks. 2022. gadā pārstāv Nacionālās basketbola asociācijas (NBA) klubu Jūtas "Jazz", lielāko karjeras daļu aizvadījis Čikāgas "Bulls" sastāvā. Izaudzis Jiveskilē, kur trenējies basketbolā un spēlējis vietējā junioru komandā. Viņa vecāki Peka un Rīka Markaneni ir bijušie basketbolisti, savukārt brālis Ēro Markanens ir profesionāls futbolists. L. Markanens ir spēlējis Somijas profesionālajā komandā HBA-Märsky. 2016. un 2017. gadā L. Markanens spēlēja Arizonas Universitātes komandā "Wildcats". Pēc vienas labas sezonas NCAA basketbolā viņš pieteicās NBA draftam un 2017. gada NBA draftā L. Markanenu ar kopējo 7. kārtas numuru izraudzījās Minesotas "Timberwolves". Pēc drafta spēlētājs kopā ar Zaku Lavīnu un Krisu Dannu tika iekļauts maiņas darījumā pret Džimiju Batleru un nokļuva Čikāgas "Bulls". Debijas spēlē NBA 2017. gada 19. oktobrī L. Markanens guva 17 punktus, kļūdams par otro Somijas basketbolistu pēc Hanno Motolas, kas spēlējis NBA. 2018. gada 10. janvārī viņš guva 33 punktus, iemetot 8 trīspunktu metienus, pagarinājuma uzvarā pret Ņujorkas "Knicks" (122—119), kas bija spēlētāja karjeras rezultativitātes rekords. Iemetot 100 trīspunktu metienus pirmajā 41 NBA spēlē L. Markanens kļuvis par spēlētāju, kas to paveicis īsākajā laikā. 2019. gada 23. februāra spēlē pret Bostonas "Celtics" L. Markanens guva 35 punktus, kas bija jauns spēlētāja rezultativitātes rekords. 2021. gada augustā L. Markanens tika aizmainīts uz Klīvlendas "Cavaliers" sign-and-trade darījumā, kurā bija iesaistīts vēl viens klubs, Portlendas "Trail Blazers". 2022. gada vasarā viņš tika aizmainīts uz Jūtas "Jazz" kopā ar Kolinu Sekstonu, Očai Agbadži un nākotnes drafta izvēles izvēlēm maiņas darījumā, kura rezultātā "Cavaliers" nonāca Jūtas komandas lielākā zvaigzne Donovans Mičels. 2022.—2023. gada NBA sezonas sākumā "Jazz" rādīja pārsteidzoši labu sniegumu, un liela loma tajā bija L. Markanena devumam. 18. novembrī viņš aizvadīja karjeras rezultatīvāko spēli, gūstot 38 punktus uzvarā 134–133 pret Fīniksas "Suns". 2023. gada 5. janvārī viņš uzlaboja savu karjeras rezultativitātes rekordu līdz 49 punktiem uzvarētā spēlē pār Hjūstonas "Rockets" (131–114). L. Markanens ir spēlējis Somijas U-18 izlasē, pārstāvējis to 2015. gada Eiropas čempionātā. 2016. gada Eiropas U-20 čempionātā viņš bija turnīra rezultatīvākais spēlētājs ar 24,9 punktiem vidēji spēlē. Somijas pieaugušo basketbola izlasē debitēja 2017. gada Eiropas čempionātā, kura apagšgrupu sacensības notika arī Somijā. L. Markanens bija komandas rezultatīvākais spēlētājs ar vidēji 19,5 punktiem un 5,7 atlēkušajām bumbām 6 aizvadītajās spēlēs. 2022. gada Eiropas čempionātā Somijas izlase ar L. Markanenu līdera lomā, sasniedzot ceturtdaļfinālu pirmo reizi kopš 1967. gada. Somijas izlasē L. Markanens atkal bija komandas rezultatīvākais spēlētājs ar vidēji 27,9 punktiem vidēji spēlē. «Household rivalry: Lauri Markkanen poised to emerge as best in family». Arhivēts no oriģināla, laiks: 2019. gada 22. decembrī. Skatīts: 2019. gada 22. decembrī. «Donovan Mitchell scores Cavs' franchise-record, career-best 71 points in OT win». NBA.com (angļu). Skatīts: 2023-01-07. Angelo Guinhawa. «Crazy Stat Proves Lauri Markkanen Is Jazz's X-Factor». ClutchPoints (angļu), 2022-11-19. Skatīts: 2022-11-19. Paolo Songco. «Lauri Markkanen Enters Donovan Mitchel, Karl Malone Territory With 49-Point Eruption». ClutchPoints (angļu), 2023-01-06. Skatīts: 2023-01-07. «Markkanen takeover: 43-point special sends Finland to the Quarter-Finals». FIBA.basketball (angļu). Skatīts: 2023-01-07. Vikikrātuvē par šo tēmu ir pieejami multivides faili. Skatīt: Lauri Markanens. Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) FIBA ARCHIVE profils (angliski) ESPN NBA profils (angliski) RealGM Basketball profils (angliski)