Martins Gerbers (vācu: Martin Gerber; dzimis 1974. gada 3. septembrī Burgdorfā) ir bijušais Šveices hokejists, vārtsargs. Karjeras laikā aizvadījis septiņas sezonas Nacionālajā hokeja līgā, 2006. gadā kopā ar Karolīnas "Hurricanes" kļūstot par Stenlija kausa ieguvēju. Šveices hokeja izlases sastāvā spēlējis divos olimpisko spēļu turnīros, kā arī deviņos pasaules čempionātos, 2013. gadā izcīnot sudraba medaļas. Pēc karjeras beigām kļuvis par jauniešu treneri. Savu profesionālā spēlētāja karjeru Gerbers uzsāka Šveicē, 1994. gadā pievienojoties Šveices hokeja līgas klubam Langnavas "Tigers". Tobrīd tas spēles B līgā, bet 1997.—98. gada sezonā komanda izcīnīja vietu Šveices hokeja līgā. 2001. gada NHL draftā viņu ar kopējo 232. numuru izvēlējās Anahaimas "Mighty Ducks". 2001.—02. gada sezonu Gerbers aizvadīja Zviedrijas Elitsērijas klubā Färjestads BK, bet 2002.—03. gada sezonā devās uz Ziemeļameriku, kur aizvadīja 22 spēles "Mighty Ducks" rindās. 2003.—04. gada sezonā Gerbers NHL aizvadīja vēl 32 spēles, bet 2004.—05. NHL sezonas lokauta laikā Martins spēlēja gan Färjestads BK, gan Langnavas "Tigers" rindās. Pēc lokauta Gerbers atgriezās NHL, pievienojoties Karolīnas "Hurricanes" vienībai, uz kuru viņš tika aizmainīts vēl pirms lokauta. Praktiski visu sezonu Gerbers bija "Hurricanes" pirmais vārtsargs, bet izslēgšanas kārtas laikā viņa vietu ieņēma Kems Vords. 2005.—.06. sezonā Gerbers kļuva par otro šveicieti, kas izcīnījis Stenlija kausu. No 2006. līdz pat 2009. gadam Gerbers spēlēja Otavas "Senators" rindā, bet 2009. gada martā viņš nonāca Toronto "Maple Leafs", kuras rindās aizvadīja 14 spēles. 2009.—10. gada sezonu Gerbers aizvadīja KHL kluba Mitišču "Atlant" sastāvā. 2010.—11. gada sezonā aizvadīja trīs spēles Edmontonas "Oilers" sastāvā, atlikušo sezonas daļu pavadot AHL. 2011.—12. gada sezonā Gerbers spēlēja Zviedrijas Elitsērijas kluba Växjö Lakers rindās, taču tad pievienojās Rögle BK vienībai. Karjeras nogalē četras sezonas aizvadīja Šveices hokeja līgā, līdz 2017. gadā noslēdza profesionāļa karjeru. Šveices hokeja izlases rindās izcīnījis sudraba medaļas 2013. gada Pasaules čempionātā. Gerbers spēlējis deviņos Pasaules čempionātos, kā arī 2002. un 2006. gada Olimpiskajās spēlēs. 2006. gada Olimpiskajās spēlēs Gerbers aizvadīja vēsturisku spēli, kurā, lielā mērā pateicoties tieši viņam, Šveices izlase ar 2:0 pārspēja Kanādas vienību. Šveices vārtos Gerbers atvairīja visus 49 pretinieku metienus. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) Martina Gerbera fanu klubs Martina Gerbera diena ar Stenlija kausu