Ustjordinskas Burjatu apvidus (krievu: Усть-Ордынский Бурятский округ, burjatu: Усть-Ордагай Буряадай тойрог) ir Krievijas Irkutskas apgabala administratīva vienība ar sevišķu statusu tā dienvidaustrumos. Izveidots 2008. gada 1. janvārī, likvidējot Ustjordinskas Burjatu autonomo apvidu kā federācijas subjektu un tā vietā izveidojot Irkutskas apgabala administratīvi teritoriālo vienību ar sevišķu statusu. Apvidus izvietojies Ļenas-Angaras plato uz rietumiem no Baikāla ezera. Apvidus teritorija ir anklāvs apgabala teritorijā. Galvenās upes ir Angaras pietekas Unga, Osa, Ida un Kuda. Raksturīgs krasi kontinentāls klimats ar aukstām un sausām ziemām un mēreni siltām un lietainām vasarām. 1922. gadā Irkutskas guberņas dienviddaļā izveidoja Mongoļu-Burjatu autonomo apgabalu ar centru Irkutskā, kas veidojās no trijiem teritoriāli nodalītiem nogabaliem. 1923. gadā to iekļāva jaunizveidotajā Burjatu-Mongoļu APSR ar centru Verhņeudinskā. 1937. gadā, sadalot Austrumsibīrijas apgabalu Irkutskas un Čitas apgabalos, trīs Burjatu-Mongoļu APSR aimaki tika atdalīti un iekļauti Irkutskas apgabalā kā Ustjordinskas Burjatu-Mongoļu (no 1958. gada — Burjatu) nacionālais apvidus. 1978. gadā to reorganizēja par Ustjordinskas Burjatu autonomo apvidu. 1990. gadā tas kļuva par patstāvīgu Krievijas federācijas subjektu. 2006. gada 16. aprīlī notika referendums par Irkutskas apgabala un Ustjordinskas Burjatu autonomā apvidus apvienošanu vienā federācijas subjektā, kā rezultātā 2008. gada 1. janvārī autonomais apvidus tika likvidēts. История Усть-Ордынского Бурятского автономного округа Encyclopædia Britannica raksts (angliski)