Karvakrols (2-metil-5-izopropilfenols, cimofenols, C10H14O) ir p-cimola (1-metil-4-izopropilbenzola) oksiatvasinājums un pieder pie fenoliem. Tā kā cimols ir terpēns, tad karvakrols ir pieskaitāms terpenoīdiem. Karvakrols ir bezkrāsains eļļains šķidrums ar īpatnēju ķimeņu smaržu. Karvakrolam ir izomērs - timols. Izomēri atšķiras ar hidroksilgrupas novietojumu molekulā. Karvakrols ir mārsila, ķimeņu, raudeņu un citu ēterisko eļļu sastāvdaļa, no tā arī cēlies vielas nosaukums (latīņu: Carum carvi — 'pļavas ķimene'). Var iegūt no kampara atvasinājumiem. Piemēram, karvons izomerizējas par karvakrolu, karsējot kopā ar skudrskābi vai fosforskābi. Iegūst arī no dabīgajām ēteriskajām eļļām. Karvakrolam ir dezinficējošas īpašības un to dažkārt lieto kā skalošanas līdzekli.