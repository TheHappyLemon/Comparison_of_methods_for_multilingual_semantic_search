Nuvistors (itāļu: nuovo — ‘jauns’ un vista — ‘skats’) ir miniatūra elektronu lampa metālkeramiskā izpildījumā. Nuvistori parasti ir triodes vai tetrodes, retāk — pentodes. Nuvistoru elektrodi (anods, katods, tīkliņi) ir koncentriski novietoti, ar cilindriskām darba virsmām, kas lampas apakšdaļā pāriet koniskās. Elektrodi tiek stiprināti pie keramikas diska lampas pamatnē, kas vienlaicīgi ir izolators elektrodu izvadiem. Tā kā nuvistoru konstrukcija nepieļauj gaisa atsūknēšanu no pabeigtas ierīces, tos montē ar automātiem vakuuma kamerās. Nuvistorus izmanto speciāliem mērķiem paredzētā elektroniskā aparatūrā (piemēram, iekārtās, kam jābūt izturīgām pret radiācijas iedarbību). Nuvistori iztur līdz 15 g lielu pārslodzi un paaugstinātu vibrāciju. Tie var darboties plašā temperatūru intervālā no -60 līdz 250 °C. Nuvistorus var lietot pastiprinātāju ieejas pakāpēs un heterodīnos mazā paštrokšņu līmeņa dēļ. Nuvistoru darba frekvenču diapazons sasniedz 800 MHz. Vikikrātuvē par šo tēmu ir pieejami multivides faili. Skatīt: Nuvistors.