Vokama (indonēziešu: Pulau Wokam) vai Tanahbesara (Tanahbesar) ir sala Indonēzijā, Moluku salu arhipelāgam piederošo Aru salu trešā lielākā sala. Administratīvi ietilpst Moluku provinces Aru salu apriņķi. Sala izvietojusies Indonēzijas dienvidaustrumos Arafuru jūrā. Atrodas Aru salu ziemeļdaļā, šauri, gari un līkumoti šaurumi (dēvēti par upēm) to atdala no Kolas, Komfanes un Aranlau salām ziemeļos un Kobroras dienvidos. Salas reljefs līdzens. Valda tropiskais klimats. Ainavā dominē tropiskie lietusmeži, sastopamas savannas, piekrastēs — mangrovju audzes.