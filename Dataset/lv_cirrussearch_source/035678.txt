Sauļus Širmelis (lietuviešu: Saulius Širmelis; dzimis 1956. gada 31. maijā Biržos) ir Lietuvas futbola treneris un bijušais futbolists. Karjeras laikā trenējis vairākus Lietuvas futbola klubus, kā arī Lietuvas U21 futbola izlasi, bijis Lietuvas izlases trenera asistents. Strādājis Slovākijā, Somijā un Kazahstānā. Bijis arī Latvijas Virslīgas klubu FK Ventspils un FK Jelgava galvenais treneris. Futbolista karjeras laikā pārstāvējis dzimtās pilsētas Biržu, kā arī Ukmerģes un Anīkšču klubus Lietuvas PSR čempionātā. Vēl turpinot spēlētāja karjeru, sācis trenēt Ukmerģes VJSM. Vēlāk bijis gan trenera asistents, gan galvenais treneris vairākos Lietuvas klubos. Ar Lietuvas A līgas klubu FBK Kaunas laika posmā no 2000. līdz 2002. gadam trīs reizes izcīnījis Lietuvas čempionu titulu. 2003. gada jūlijā parakstīja līgumu ar Latvijas Virslīgas klubu FK Ventspils, kļūstot par tā galveno treneri. Širmeļa vadībā komanda kļuva par Latvijas kausa ieguvējiem. Pēc 2004. gada sezonas pēc abpusējas vienošanās līgums tika pārtraukts. Širmelis bijis galvenais treneris tādos Lietuvas klubos kā Viļņas "Žalgiris", Panevēžas "Ekranas", Kauņas "Atletas" un FK Šiauliai. 2005.–2006. gada sezonā vadījis Slovākijas klubu Prešovas "Tatran". 2009. gadā neilgu laiku trenējis Somijas otrās spēcīgākās līgas klubu Atlantis. No 2011. līdz 2015. gadam strādājis Kazahstānā, vadot klubus Oralas "Akzhayik" un Šimkentas "Ordabasy", kā arī Kazahstānas U21 izlasi. 2016. gada jūnijā tika apstiprināts par Latvijas futbola kluba FK Jelgava galveno treneri. Komanda sezonu noslēdza 2. vietā, tomēr vienošanās par līguma pagarināšanu netika panākta. 2017. gada sezonā strādāja ar Kazahstānas klubu Karaghandi "Shakhter", bet 2019. gadā vadīja Zviedrijas klubu AFC Eskilstuna. 2020. gada maijā tika apstiprināts par Marijampoles "Sūduva" galveno treneri. Lietuvas čempions (3): 2000, 2001, 2002 Latvijas kausa ieguvējs (1): 2003 «FK Ventspils kļūst vēl lietuviskāks». diena.lv. 2003. gada 12. jūlijs. Skatīts: 2016. gada 5. oktobrī. «Širmelis pamet futbola klubu «Ventspils»». Apollo. 2004. gada 17. novembris. Skatīts: 2016. gada 5. oktobrī.[novecojusi saite] «Lietuvietis Širmelis kļūst par Jelgavas galveno treneri». sportacentrs.com. 2016. gada 7. jūnijs. Skatīts: 2016. gada 5. oktobrī. «Jelgavu vadīs bijušais Moldovas izlases galvenais treneris». sportacentrs.com. 2016. gada 21. decembris. Skatīts: 2017. gada 2. februārī. «„Sūduvą“ treniruos S. Širmelis». lff.lt. 2020. gada 25. maijs. Arhivēts no oriģināla, laiks: 2020. gada 25. septembrī. Skatīts: 2020. gada 26. maijā. Transfermarkt trenera profils (angliski) Biogrāfija vietnē futbolinis.lt (lietuviski)