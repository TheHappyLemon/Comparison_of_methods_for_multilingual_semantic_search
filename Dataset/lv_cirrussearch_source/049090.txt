Kipras ciedrs (Cedrus brevifolia) ir ciedru ģints koku suga. Dabā sastopams Kipras salā, endēmiska suga. Reizēm šī suga tiek uzskatīta par Libānas ciedra pasugu (Cedrus libani var. brevifolia). Jaunajiem kociņiem konusveidīga lapotne, kokiem pieaugot, tā izplešas platumā. Vecajiem kokiem lapotne iegūst lietussarga formu. Atsevišķi koki sasniedz 40 m augstumu. Jaunie dzinumi kaili vai nedaudz pūkaini. Skujas tumši zaļas, 5-10 mm. garas, cietas, četršķautnainas. Čiekuri atsevišķi, gaiši brūni, līdz 7 cm. garumā un 4 cm. diametrā, muciņveidīgi. No Libānas ciedra atšķiras ar īsākām skujām, mazāka izmēra čiekuriem un mazāku noturību pret aukstumu. Kiprā aug ap 230 tūkst. Kipras ciedru, bet atsevišķa ciedru audze ir tikai viena, kas atrodas ciedru ielejā pie Tillirian-Trodosas. Ielejas garums ir ap 800 metru, un tur aug ap 2000 ciedru koku. Šeit aug arī vecākais Kipras ciedrs (ap 800 gadu vecs). Tagad šeit ir ierīkots dabas rezervāts. Kipras ciedri ir introducēti arī dažādos botāniskajos dārzos (piem. Ņikitinas botāniskajā dārzā, Krimā).