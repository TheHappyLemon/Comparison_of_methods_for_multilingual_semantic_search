Mets Kalens (angļu: Matt Cullen; dzimis 1976. gada 2. novembrī) ir bijušais amerikāņu hokejists, centra uzbrucējs, ASV hokeja izlases dalībnieks. Karjeras laikā aizvadījis 21 sezonu un 1516 spēles Nacionālajā hokeja līgā, guvis 731 rezultativitātes punktus. Kopā ar Karolīnas "Hurricanes" un Pitsburgas "Penguins" kļuvis par trīskārtēju Stenlija kausa ieguvēju. Profesionāļa karjeru sāka 1996.—97. gada sezonas otrajā pusē, kad pēc sezonas noslēguma NCAA čempionātā debitēja AHL kluba Baltimoras "Bandits" rindās. 1997.—98. gada sezonā debitēja arī NHL, aizvadot 61 spēli Anahaimas "Mighty Ducks" rindās. Turpmākajās sezonās Kalens kļuva par vienu no vadošajiem "Mighty Ducks" uzbrucējiem, 2001.—02. gada sezonu noslēdzot ar 48 punktiem, būdams otrs komandas rezultatīvākais spēlētājs aiz Pola Karijas. 2002.—03. gada sezonas vidū tika aizmainīts uz Floridas "Panthers", tās rindās aizvadot nākamo pusotru sezonu. 2005.—06. gada sezonu aizvadīja Karolīnas "Hurricanes" rindās, kopā ar komandu izcīnot Stenlija kausu. Vasarā noslēdza četru gadu līgumu ar Ņujorkas "Rangers", taču tikai pēc vienas "Rangers" rindās aizvadītas sezonas tika aizmainīts atpakaļ uz "Hurricanes". "Hurricanes" spēlēja līdz 2009.—10. gada sezonas otrajai pusei, kuru noslēdza Otavas "Senators" sastāvā. No 2010. līdz 2013. gadam spēlēja Minesotas "Wild", taču tad noslēdza divu gadu līgumu ar Našvilas "Predators". 2015. gada vasarā pievienojās Pitsburgas "Penguins". Kopā ar "Penguins" 2016. un 2017. gadā Kalens izcīnīja vēl divus Stenlija kausa titulus. Vasarā noslēdza viena gada līgumu ar Minesotas "Wild". 2018. gada vasarā atgriezās Pitsburgas "Penguins" sastāvā, gadu vēlāk noslēdzot profesionāļa karjeru. ASV hokeja izlases rindās spēlējis četros Pasaules čempionātos, 2004. gadā izcīnot bronzas medaļas, bijis komandas sastāvā arī 2006. gada olimpisko spēļu turnīrā, lai gan nevienu spēli tā arī neaizvadīja. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)