Šis raksts ir par 1976. gadā dzimušo futbolistu. Par citām jēdziena Stepanovs nozīmēm skatīt nozīmju atdalīšanas lapu. Igors Stepanovs (dzimis 1976. gada 21. janvārī Ogrē) ir bijušais Latvijas futbolists, kurš spēlēja centra aizsarga pozīcijā, pēc sportista karjeras beigām — treneris. Pašlaik Maldīvijas U-19 izlases treneris. Bijis Latvijas U-17 izlases treneris. Bija Latvijas izlases dalībnieks. I. Stepanovs Latvijas izlasē ir aizvadījis 100 spēles, kurās guvis 4 vārtus. Viņš 2004. gadā Latvijas izlases sastāvā piedalījās Eiropas čempionātā Portugālē. Stepanovs ir septiņkārtējs Latvijas čempions kopā ar Skonto FC, kā arī kopā ar Londonas "Arsenal" 2002. gadā kļuvis par Anglijas čempionu. Atzīts par 2005. gada labāko Latvijas futbolistu. Igors Stepanovs jau 16 gadu vecumā sāka spēlēt Skonto FC sastāvā un, ar nelielu pārtraukumu Interskonto sastāvā, šajā klubā nospēlēja līdz pat 2000. gadam. Latvijas izlasē Stepanovs debitēja 19 gadu vecumā 1995. gada 26. aprīlī Rīgā spēlē pret Ziemeļīriju. Vairākus gadus Stepanovs bija izlases rezervists, līdz 1999. gadā kļuva par pilntiesīgu pamatsastāva centra aizsargu. 1997. un 2000. gadā Stepanovs tika atzīts par labāko Latvijas čempionāta aizsargu. 2000. gadā Stepanovs nonāca savā pirmajā ārzemju klubā — Londonas "Arsenal". "Arsenal"sastāvā Stepanovs nespēja izkonkurēt pieredzējušos Anglijas izlases aizsargus, trīs gadu laikā Anglijas Premjerlīgā aizvadot tikai 17 spēles. Stepanovs "Arsenal" sastāvā spēlēja arī UEFA Čempionu līgā. 2002. gadā Stepanovs ieguva Anglijas čempiona titulu, bet 2002. un 2003. gadā ieguva Anglijas kausu. Viņš kļuva par pirmo Latvijas futbolistu, kurš svinējis uzvaru Premjerlīgā. Tikmēr Latvijas izlasē Stepanovs bija stabils aizsardzības balsts, kļūstot par vienu no svarīgākajiem izlases spēlētājiem 2004. gada Eiropas čempionāta kvalifikācijas turnīrā kā arī pašā finālturnīrā. 2003./2004. gada sezonu Stepanovs pavadīja Beļģijas klubā Beveren, uz kuru viņu bija izīrējis Arsenal. Beidzoties līgumam ar "Arsenal", 2005. gadā Stepanovs nonāca Šveices klubā Grasshoppers, kurā bija viens no svarīgākajiem spēlētājiem. Nospēlējis Šveicē pilnu sezonu, 2006. gada vasarā Igors Stepanovs nepagarināja līgumu ar Grasshoppers. Kopš jūlija Stepanovs trenējās kopā ar FK Jūrmala, ar kuru augustā noslēdza līgumu līdz gada beigām. 2007. gada janvārī Igors Stepanovs pārcēlās uz Dānijas čempionāta komandu Esbjerg fB, kur spēlēja līdz 2008. gadam. 2008. gadā Stepanovs aizvadīja 2 spēles Krievijas komandas "Šiņņik" sastāvā, taču kopš tā laika ir bez kluba. 2009. gadā Stepanovs pievienojās Olimps/RFS komandai. 2010. gadā Stepanovs pievienojās Jūrmala—VV komandai. 2011. gada augustā tika paziņots, ka I. Stepanovs 2011. gada 10. augustā aizvadīs pēdējo spēli Latvijas izlasē, kas viņam bija 100. 2012. gada martā iecelts par Latvijas U-17 izlases galveno treneri. 2018. gada decembrī, pēc līguma beigšanās, viņu nomainīja Aleksandrs Basovs. 2020. gada 20. februārī tika paziņots, ka Stepanovs kļuvis par Maldīvijas U-19 izlases galveno treneri. Latvijas gada labākais futbolists — 2005. Latvijas čempions — 7 (1992, 1995—2000) Latvijas kausa ieguvējs — 5 (1992, 1995, 1997, 1998, 2000) Latvijas čempionāta labākais aizsargs — 2 (1997, 2000) Anglijas čempions — 1 (2002) Anglijas kausa ieguvējs — 2 (2002, 2003) «Stepanovs kļuvis par Maldīvu salu U19 izlases galveno treneri». Sportacentrs.com (latviešu). 2020-02-20. Skatīts: 2020-02-20. «U-17 futbola izlasi vadīs Stepanovs, U19 - Babičevs». Sportacentrs.com (latviešu). 2012-03-06. Skatīts: 2020-02-20. Koscinkevičs, Ilvars (2011. gada 16. augustā). "Stepanovs: Ja būs labs piedāvājums, tad...". Sporta Avīze (Rīga: SIA "Mediju nams") 33 (808): 18.—23. lpp. ISSN 1691-0451. Trešdien pret Somiju - Igora Stepanova atvadu spēle izlasē, sportacentrs.com «Jauniešu izlasēm piesaistīts čehu treneris Jakubs Dovalils». LFF.lv (latviešu). Skatīts: 2020-02-20. WorldFootball profils (angliski) Soccerbase spēlētāja profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)