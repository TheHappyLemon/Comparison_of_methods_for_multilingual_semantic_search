Duško Markovičs (Duško Marković, Душко Марковић; dzimis 1958. gada 6. jūlijā) ir Melnkalnes politiķis, jurists. Viņš bija Melnkalnes premjerministrs no 2016. līdz 2020. gadam. Viņš ir Melnkalnes demokrātiskās sociālistu partijas (DSP) priekšsēdētāja vietnieks. Duško Markovičs piedzima Mojkovacā. 1983. gadā viņš absolvēja Kragujevacas Universitātes tieslietu fakultāti. Pēc tam līdz 1986. gadam viņš Brskovo raktuvēs Mojkovacā par juridisko konsultantu. Markovičs 1986. gadā tika iecelts par Mojkovacas pašvaldības padomes sekretāru. 1989. gadā viņš tika ievēlēts par Mojkovacas pašvaldības padomes priekšsēdētāju. 1991. gadā Duško Markovičs kļuva par Milo Džukanoviča vadītās Melnkalnes Republikas valdības ģenerālsekretāru, šo amatu viņš ieņēma līdz 1998. gadam. Šajā laikā viņš arī veica svarīgas partijas funkcijas Demokrātiskajā sociālistu partijā. Viņš bija DPS Galvenās valdes loceklis un DPS Galvenās valdes izpildpadomes loceklis. Vienlaicīgi viņš bija arī DPS direktora pienākumu izpildītājs. 1997. gadā Markoviču ievēlēja Melnkalnes parlamentā. 1998. gadā viņš kļuva par iekšlietu ministra palīgu, atbildot par Valsts drošības dienestu. 2004. gada 27. maijā tika nogalināts dienas laikraksta Dan galvenais redaktors Duško Jovanovičs. 2014. gadā Markovičs, kas tajā laikā bija atbildīgais par Valsts drošības dienestu, tika iesūdzēts tiesā par informācijas slēpšanu, kas, iespējams, atklāja Jovanoviča slepkavas. Jovanoviča sieva tiesā liecināja, ka Markovičs draudēja nogalināt Jovanoviču telefona zvana laikā 2003. gada aprīlī, tajā pašā mēnesī tika aizdedzināts Dan birojs. Pēc jaunās Nacionālās drošības aģentūras izveidošanas 2005. gada maijā Markoviču iecēla par aģentūras vadītāju. 2010. gadā Melnkalnes parlaments Markoviču ievēlēja ministru kabinetā par ministru bez portfeļa. 2010. gada 29. decembrī jaunizveidotajā Igora Lukšiča ministru kabinetā Duško Markovičs kļuva par premjerministra vietnieku (atbildīgs par politisko sistēmu, iekšlietu un ārlietu politiku) un tieslietu ministru. Pēc 2012. gada parlamenta vēlēšanām sastādītajā jaunajā Milo Džukanoviča valdībā Markovičs turpināja pildīt premjerministra vietnieka un tieslietu ministra pienākumus. 2015. gada 12. martā par tieslietu ministru kļuva Zorans Pažins; Duško Markovičs palika premjerministra vietnieka amatā. 2015. gadā valdošās Demokrātiskās sociālistu partijas kongress ievēlēja viņu par partijas priekšsēdētāja vietnieku. 2016. gada 25. oktobrī, desmit dienas pēc parlamenta vēlēšanām, DPS izvirzīja Markoviču par jauno premjerministru. Viņa kandidatūru nosodīja opozīcija, kas apsūdzēja Markoviču par līdzdalību korupcijas skandālos un informācijas slēpšanu izmeklēšanā par Duško Jovanoviča slepkavību 2004. gadā. 2016. gada 9. novembrī Melnkalnes prezidents Filips Vujanovičs par premjerministru izvirzīja Markoviču. 28. novembrī viņu apstiprināja 41 no 81 parlamenta deputātiem, opozīcijai boikotējot balsošanu. 2019. gada februārī sākās protesti pret korupciju Markoviča vadītajā valdībā, drīz pēc tam, kad parādījās videomateriāli un dokumenti, kas liecināja, ka augstākās amatpersonas ieguvušas aizdomīgus līdzekļus valdošās Demokrātiskās sociālistu partijas 2016. gada parlamenta vēlēšanu kampaņai. Parlamenta vēlēšanās 2020. gada augustā uzvarēja opozīcijas alianse. 4. decembrī par Melnkalnes premjerministru tika apstiprināts Zdravko Krivokapičs. Objavljen snimak: Knežević uručio kovertu Stijepoviću Antena M portal, 2019-01-11 Melnkalnes premjerministra biogrāfija Arhivēts 2020. gada 25. novembrī, Wayback Machine vietnē. Duško Marković — Deputy Prime Minister for political system, foreign and interior policy Arhivēts 2021. gada 2. martā, Wayback Machine vietnē. Nacionālā drošības aģentūra