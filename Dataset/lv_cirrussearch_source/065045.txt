Englsi (angļu: Anglesey) vai Mona (velsiešu: Ynys Môn) ir Apvienotajai Karalistei piederoša sala Īrijas jūrā. Kopā ar apkārtējām piekrastes saliņām veido grāfisti Velsas sastāvā. Englsi ir grāfiste ar otru lielāko velsiešu valodā runājošo iedzīvotāju īpatsvaru Velsā. Sala izvietojusies Velsas ziemeļrietumu piekrastē, no kuras to atdala 25 km garais un 400 m platais Menai šaurums. Pati sala ir 673 km² liela un tā ir Velsas lielākā un Apvienotās Karalistes 7. lielākā sala. Salas krasti lielākoties stāvi, reljefs paugurains. Augstākais paugurs ir 220 m vjl augstais Holiheds salas ziemeļrietumos. Dominē mērens jūras klimats. Salas angliskais nosaukums, domājams, cēlies no sennorvēģu valodas Ǫngullsey — ‘Āķa sala’. Salas velsiešu nosaukums kā Mona sastopams jau romiešu avotos, bet tā izcelsme neskaidra. Salā vairākās vietās atrodami dažādi megalīti un menhīri, kas liecina, ka tā bijusi apdzīvota kopš seniem laikiem. Līdz romiešu iekarojumam 1. gadsimtā Englsi tika uzskatīta par druīdu svēto salu. Romieši pēc iekarošanas salā iznīcināja visas druīdu svētvietas un svētbirzis, lai mazinātu tie ietekmi uz ķeltiem. Romiešu laikā sala bija nozīmīga vara ieguves vieta. Pēc romiešu aiziešanas 5. gadsimtā salu uz neilgu laiku kolonizēja īri, bet vēlāk tā kļuva par Guinēzas karalistes administratīvo centru. 13. gadsimtā kopā ar pārējo Velsu sala nonāca Anglijas sastāvā. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 200. lpp. Vikikrātuvē par šo tēmu ir pieejami multivides faili. Skatīt: Englsi. Encyclopædia Britannica raksts (angliski)