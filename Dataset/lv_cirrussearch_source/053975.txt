Tomass Tuhels (vācu: Thomas Tuchel; dzimis 1973. gada 29. augustā) ir vācu futbola treneris un bijušais futbolists. Spēlējis aizsarga pozīcijā. Kopš 2023. gada marta ir Vācijas Bundeslīgas kluba Minhenes "Bayern" galvenais treneris. Dzimis Bavārijas pilsētā Krumbahā, ar futbolu sāka nodarboties vietējā klubā TSV Krumbach. 1988. gadā pievienojās FC Augsburg jaunatnes futbola akadēmijai, tomēr kluba pirmajā komandā tā arī neuzspēlēja. 1992. gadā pārgāja uz Stuttgarter Kickers komandu, kas tolaik spēlēja 2. Bundeslīgā. Tās sastāvā aizvadīja tikai astoņas spēles un 1994. gadā pievienojās SSV Ulm klubam Dienvidu reģionālajā līgā. 24 gadu vecumā bija spiests beigt futbolista karjeru hroniska ceļa locītavas skrimšļa savainojuma dēļ. Trenera karjeru sāka 2000. gadā kā VfB Stuttgart jauniešu komandas treneris. 2006. gadā atgriezās FC Augsburg, kur strādāja par U-19 komandas treneri un jauniešu apmācības centra vadītāju. 2007.—2008. gada sezonā vadīja kluba dublieru komandu. 2009. gada augustā kļuva par Bundeslīgas kluba Mainz 05 galveno treneri. Pirmo sezonu Tuhela vadībā klubs pabeidza 9.vietā Bundeslīgā. Tuhela vadītā komanda 2010.—2011. gada sezonu uzsāka, uzvarot septiņās pirmajās spēlēs, tai skaitā pār spēcīgo Minhenes "Bayern", tas komandai ļāva sezonu pabeigt 5. vietā un kvalificēties UEFA Eiropas līgai. Nākamās divas sezonas komandai nebija tik veiksmīgas, bet 2013.—2014. gada sezonā Mainz 05 ieguva septīto vietu, atkal izcīnot ceļazīmi uz Eiropas līgu. Tomēr sezonas beigās Tuhels amatu atstāja. 2015. gada aprīlī kļuva zināms, ka Tuhels kļūs par Dortmundes "Borussia" galveno treneri, Jirgenam Klopam atstājot amatu pēc sezonas beigām. Viņš vadīja komandu divas sezonas, Bundeslīgā iegūstot 2. un 3. vietu, kā arī 2017. gadā izcīnot Vācijas kausu. 2018. gada maijā kļuva par Parīzes "Saint-Germain" galveno treneri. Francijas kluba vadībā uzvarēja Ligue 1 2018.—2019. un 2019.—2020. gada sezonās. 2020. gadā izcīnīja arī Francijas kausu un uzvarēja Francijas līgas kausa izcīņā, kā arī sasniedza finālu UEFA Čempionu līgā. 2020. gada decembrī Tuhels tika atlaists. 2021. gada 26. janvārī Tuhels kļuva par Anglijas Premjerlīgas komandas Chelsea galveno treneri, nomainot Frenku Lampardu. Viņš kļuva par kluba pirmo Vācijas treneri. Tuhela vadībā komanda uzvarēja 2020.—2021. gada UEFA Čempionu līgas sezonā. 2021. gadā uzvarēja arī UEFA Superkausā, bet 2022. gada februārī — FIFA Klubu Pasaules kausā. 2022. gada 7. septembrī Tuhels tika atlaists no komandas trenera amata pēc tam, kad klubs iepriekšējā dienā ar 1:0 zaudēja Zagrebas "Dinamo" komandai Čempionu līgas atklāšanas spēlē, pirms tam Chelsea arī cieta sakāves pret Leeds United un Southampton Anglijas Premjerlīgā. 2023. gada 24. martā kļuva par Minhenes "Bayern" galveno treneri, aizvietojot Jūliānu Nagelsmanu. «Thomas Tuchel's carnival club party on as Mainz maintain perfect start». theguardian.com (angļu). 2010. gada 23. septembrī. Skatīts: 2020. gada 22. augustā. «Tuhels kļuvis par jauno Parīzes «Saint-Germain» galveno treneri». tvnet.lv. 2018. gada 14. maijā. Skatīts: 2020. gada 22. augustā. «Thomas Tuchel sacked by Paris Saint-Germain». Sky Sports (angļu). Skatīts: 2021-01-03. «Tuchel joins Chelsea | Official Site | Chelsea Football Club». ChelseaFC. Skatīts: 2021-01-27. «Chelsea Football Club part company with Thomas Tuchel». chelseafc.com. 2022. gada 7. septembrī. Skatīts: 2023. gada 24. martā. «FC Bayern and Julian Nagelsmann part company - Thomas Tuchel new head coach». fcbayern.com. 2023. gada 24. martā. Skatīts: 2023. gada 24. martā. Vikikrātuvē par šo tēmu ir pieejami multivides faili. Skatīt: Tomass Tuhels. Munzüger Sport profils (vāciski) WorldFootball profils (angliski) Soccerbase trenera profils (angliski) Transfermarkt spēlētāja profils (angliski) Transfermarkt trenera profils (angliski)