Apvērstais grafiti, kas pazīstams arī kā reversais grafiti, putekļu zīmēšana, tīrais grafiti, antigrafiti vai tīrā reklāma, ir metode, kā izveidot pagaidu vai daļēji pastāvīgus attēlus uz sienām vai citām virsmām, noņemot no to virsmas netīrumus. Pie šīs pašas metodes pieder daļēja putekļu notīrīšana ar pirksta galu no logiem vai citām netīrām virsmām, piemēram, uz netīra transportlīdzekļa uzrakstot “nomazgā mani”. Citi apvērstā grafiti mākslinieki darbojas lielākā mērogā, izmantojot lupatiņu vai spēcīgas ūdens strūklas avotu, parasti arī trafaretus. Radnieciski tam ir uzraksti vai zīmējumi uz sniega, aizsvīdušām rūtīm u.tml. īslaicīgām pamatnēm, taču tiem nav tīrošā efekta. Apvērstie grafiti ir izmantoti arī kā reklāmas veids, lai gan šī situācija ir juridiski pretrunīga un atkarīga no konkrētās valsts jurisdikcijas. Angļu mākslinieks Pols Kērtiss (Paul Curtis, pazīstams arī kā Moose) ir viens no pirmajiem ielu māksliniekiem, kurš veidojis mākslas darbus, izmantojot apvērstā grafiti tehniku. Viņš aizsācis šo tehniku savā darbavietā, kad viņam izlikās garlaicīgi vienkāršā veidā notīrīt nokvēpušo sienu, un 2004. gadā izmantoja mazgāšanas līdzekli un stiepļu suku, lai izveidotu "tīro mākslu" uz ietves un sienas Līdsā un Mančestrā. 2008. gadā viņš sadarbībā ar mazgāšanas līdzekļu ražotāju ar tīrīšanu un trafaretiem apgleznoja garu tuneli Sanfrancisko. Pirmo zināmo liela mēroga apvērstā grafiti mākslas darbu izveidoja Alešandri Orions 2006. gadā Brazīlijā, 17 naktīs tunelī izveidojot vairāk kā 3500 galvaskausu attēlus. Darba nosaukums bija Ossario (no latīņu ossuarium — vieta kaulu glabāšanai), un tā garums bija vairāk nekā 300 metru. Mākslinieks paziņoja, ka vēlējies piesaistīt uzmanību gaisa piesārņošanai. Sanpaulu pašvaldība to tai pašā gadā nomazgāja. Vietējās varas iestādes reizēm iebilst pret apvērstajiem grafiti tādēļ, ka šāda daļēja tīrīšana piespiežot tās tīrīt visu sienu, kas noved pie izdevumiem pilsētu budžetam. Tāpat kā tradicionālo grafiti, šo paņēmienu komerciāli izmanto arī kā ārējās reklāmas veidu. Šajā kontekstā tirgotāji to sauc par “tīro reklāmu” vai “tīro grafiti”. Apvērstie grafiti reizēm tiek saukti par videi draudzīgiem reklāmas veidiem, jo tie ir īslaicīgi un tos var radīt ar nekaitīgiem vai bioloģiski noārdāmiem materiāliem. Ne mazums uzņēmumu, piemēram, Microsoft, Puma, Starbucks, Channel 4, Smirnoff, Monster un Magyar Telekom, ir reklamējuši savus produktus šādā veidā. Atbildot uz šīs tehnikas izmantošanu reklāmā Līdsā, pilsētas domes pārstāvis to raksturoja kā "nelegālu reklāmu". Līdsas padome vēlāk mēģināja izveidot 12 mēnešu izmēģinājuma programmu, kas atļāva tīro reklāmu uz dažiem trotuāriem. Citas vietējās amatpersonas šo programmu kritizēja. Svindonas pilsētas padome 2011. gadā Lielbritānijas reklāmas uzņēmumam piesprieda soda naudu par apvērstā grafiti kampaņu. Nīderlandē, piemēram, vienmēr ir vajadzīga atļauja komerciālai reklāmai publiskajā telpā, arī ja nekas netiek sabojāts. «Обратное граффити» - делаем стены чище! (krieviski) Helen Carter. «Graffiti artist's new form of street art under fire». The Guardian (London), 2004. gada 15. novembris. Skatīts: 2015. gada 25. janvāris. Symbollix.com Pola Kertisa vietne (angliski) Vera Jarina, Чистота как вид уличного искусства (krieviski) Eric Smillie. «'Reverse Graffiti' Artist Creates Tunnel of Skulls». Wired, 2007. gada 27. novembris. Skatīts: 2015. gada 25. janvāris. Taz.de: Unser Dorf soll schmutzig bleiben (vāciski) Hillary Brenhouse. «Marketing firms clean up with 'Reverse Graffiti'». The New York Times, 2010. gada 3. jūnijs. Skatīts: 2015. gada 25. janvāris. «Inverz Graffiti - reklám bárhol since 2010». Inverz Graffiti - reklám bárhol since 2010 (angļu). Skatīts: 2018-11-12. Richard Morgan. «Reverse Graffiti». The New York Times, 2006. gada 10. decembris. Skatīts: 2015. gada 24. janvāris. John Baron. «Pavement ads under fire as Leeds council is accused of 'environmental crime'». Guardian Leeds (London), 2011. gada 14. februāris. Skatīts: 2015. gada 24. janvāris. Matthew Edwards. «'Store Faces Fine For Pavement Graffiti'». Matthew Edwards, 2011. gada 18. oktobris. Skatīts: 2015. gada 16. februāris. «'Guerilla-reclame' KPN in Arnhem snel verwijderd». de Gelderlander (Dutch). 2012. gada 16. februāris. Skatīts: 2015. gada 25. janvāris.