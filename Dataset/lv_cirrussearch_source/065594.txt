Groteilanta (nīderlandiešu: Groote Eylandt — ‘Lielā sala’) vai Ajankidarba (anindiļakvu: Ayangkidarrba — ‘sala’) ir sala Austrālijas ziemeļos, Karpentārija līcī. Administratīvi ietilpst Ziemeļu teritorijā. Salā četras pastāvīgi apdzīvotas vietas — pašvaldības centrs Aļanula (873 iedzīvotāji), Anurugu (855), Umbakumba (503) pašā salā un Miļakbura (176) nelielajā Bikertona salā. Visa salas teritorija un piekrastes ūdeņi iekļauti Anindiļakvu iezemiešu aizsargātajā teritorijā. Sala izvietojusies Karpentārija līča rietumos 50 km no Arnemlendas krasta. Sala līdzena ar vidējo augstumu ap 15 m vjl, augstākais punkts ir Sentralhils (219 m vjl) salas vidienē. Krasta līnija stipri izrobota, piekrastē daudz mazāku saliņu, lielākā no kurām ir Bikertona sala (215 km²) šaurumā starp salu un kontinenta krastu. Salā valda tropisks musonu klimats. Musonu lietusmeži mijas ar piekrastes smilšu kāpām un mangrovju audzēm. Daudz endēmo augu un dzīvnieku sugu, tajā skaitā 25 endēmas zīdītāju sugas. Vietējie anindiļakvi salu apdzīvo jau vairākus tūkstošus gadu. Pirms eiropiešu ierašanās saliniekiem bija regulāri kontakti ar Makasaras tirgotājiem, kurus interesēja jūras gurķi, apmaiņai piedāvājot tamarindus, garšvielas un alu. Tirdzniecības kontakti turpinājās līdz 1906. gadam, kad Austrālijas valdība ieviesa Baltās Austrālijas politiku. Pirmais zināmais kontakts ar eiropiešiem notika 1623. gadā, kad salu apmeklēja holandiešu kuģis Arnhem. 1921. gadā salā tika nodibināta pirmā eiropiešu apmetne — kristiešu misija Emeraldas upes krastā. 1943. gadā misija tika pārcelta uz tagadējo Anurugu. 1938. gadā bijušajā makasariešu tirdzniecības posteņa vietā tika nodibināta Umbakumbas iezemiešu apmetne pērļu un jūras gurķu ieguvei. Salas rietumu krastā atrodas Austrālijas lielākās mangāna raktuves (darbojas kopš 1964. gada), kuru personālam GEMCO uzbūvēja Aļanulas ciematu salas ziemeļrietumos. Anindilyakwa Indigenous Protected Area Vikikrātuvē par šo tēmu ir pieejami multivides faili. Skatīt: Groteilanta. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski)