Lombards ir kredītiestāde, kas izsniedz īstermiņa kredītus pret ķīlu. Lombards nodrošina ķīlu drošu uzglabāšanu un nodarbojas ar neizpirkto mantu pārdošanu. Lombardi mūsdienās piedāvā arī citus pakalpojumus, piemēram, īstermiņa aizdevumus bez ķīlas. Par ķīlu kalpo privātpersonas kustamais īpašums, kura tirgus vērtība pārsniedz aizdevuma pamatsummu. Ķīla lombardā tiek glabāta uz līgumā noteiktu laiku. Aizņemējs ķīlu izpērk par naudas summu, kurā ietilpst aizdevuma pamatsumma un procenti. Ja ķīla laikā netiek izpirkta, tā pāriet lombarda īpašumā vai tiek pārdota izsolē. Nosaukums "lombards" aizgūts viduslaikos no Lombardijas provinces Itālijā, kur kredītiestādes, kuras izsniedza aizdevumus pret ķīlu, sauca par "Lombardas bankām". 15. gadsimtā aizdevēji no Lombardijas attīstīja savu darbību Francijā. Vēlāk lombarda nosaukums izplatījās arī citās Eiropas valstīs. Latvijā lielākie lombardu tīkli apvienojušies Latvijas Lombardu asociācijā.