Magazīna (arī angļu mag, parasti to nepareizi sauc arī par aptveri) ir munīcijas glabātava un padeves mehānisms iekšā šaujamierocī vai piestiprināts pie tā. Tas nozīmē, ka tā vienlaikus ļauj uzglabāt ieroča patronu kaujas komplektus un arī ātri pārlādēt ieroci. Magazīna var būt šaujamieroča neatņemama daļa (stacionāra) vai noņemama (atdalāma). Patronas, kas ir magazīnā, šaujamierocī tiek ielādētas automātiski vai manuāli atkarībā no ieroča tipa, bet gandrīz vienmēr ar atsperes palīdzību. Dažas magazīnas var tikt pēc kārtas pielādētas ar aptverēm; pretēji parastajam nepareizajam priekšstatam, „aptvere” un „magazīna” nav sinonīmi. Šo vārdu nepareizas lietošanas piemērs ir vārda „banāna aptvere” lietošana, lai apzīmētu radziņveida magazīnu. Saistītas munīcijas patronlente, ko lieto lielākā daļa ložmetēju un kas kalpo kā munīcijas glabātava, bet ne padeves mehānisms, arī nav magazīna. Pati parastākā magazīna ir atdalāma kārbveida magazīna (skatīt attēlu pa labi). Tomēr, ir arī citi magazīnas veidi, kā, piemēram, radziņveida magazīna, diskveida magazīna, ko dažreiz lieto Thompson mašīnpistolēs, pannas tipa magazīna Krievijas DP-28 ložmetējā, un stacionārā caurules tipa magazīna, kas ir vairākās kloķa darbības šautenēs un dažos vinčesteros. Magazīnas konstrukcija un tās ietilpība ir atkarīga no ieroča tipa un uzdevumiem, no patronu izmēriem un masas. Katram specifiskam ierocim var būt dažādas formas un izmēra magazīnas. Vairākas magazīnas var tikt viegli atpazītas pēc to izskata, kā, piemēram, AK tipa triecienšauteņu magazīnas, kamēr citas bieži vien ir grūti saistīt ar noteiktu ieroci, piemēram, salīdzinot Ruger Mini-14's magazīnas ar AR-15/M16 magazīnām. Rezerves magazīnas parasti uzglabā atsevišķi no ieroča speciālās magazīnu somās. No ieroča nenoņemamo magazīnu ātrai pielādēšanai bieži izmanto aptveres, kurās iepriekš pielādē noteiktu skaitu patronu.