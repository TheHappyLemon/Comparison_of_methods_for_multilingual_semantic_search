Olvi Oyj ir Somijā reģistrēts alus, vieglo alkoholisko un bezalkoholisko dzērienu ražotājs. Galvenais birojs atrodas Īsalmi. Uzņēmums dibināts 1878. gadā. Olvi grupas meitas uzņēmumi: A. Le Coq (Igaunija; 100 %) Cēsu alus (Latvija; 99,88 %) Piebalgas alus (100 %) Volfas Engelman (Lietuva; 99,58 %) Lidskaje piva (Baltkrievija; 95,87 %) Bryggeriet Vestfyen (Dānija, 60 %) Servaali Oy (Somija, 80 %) Helsinki Distilling Company (Somija, 67 %) Olvi Oyj akcijas tiek kotētas biržā Nasdaq Helsinki (simbols OLVAS). Lielākie akciju turētāji (2020. gada janvārī) bija: Olvi Foundation (15,71 % kapitāldaļu, 52,57 % balss tiesību), Hortling Heikki (4,84 %), Varma pensiju fonds (4,00 %), Ilmarinen pensiju fonds (3,62 %). 1878. gada 5. oktobrī Īsalmi aldaris Viljams Gideons Obergs (William Gideon Åberg) un viņa sieva Onni dibināja uzņēmumu Iisalmen Oluttehdas Oy, lai ražotu alu. Pirmais alus pārdots 1880. gadā. 1892. gadā sākts ražot medalus. 1906. gadā uzņēmums sāka ražot limonādes. 1919. gadā Iisalmen Oluttehdas kapitālu pārņēma E. W. Obergs (E.W.Åberg). Šajā pat gadā stājās spēkā alkohola ierobežošanas likums, kas atļāva pārdot alkoholiskos dzērienus, kuros etanola daudzums bija zem 2 procentiem. 1920. gadā Kajāni atvērta noliktava un birojs. 1925. gadā Kajāni dibināts uzņēmums Kajaanin Kalja Oy. Pieprasījums pēc iesala un limonādes dzērieniem bija liels, un vairums operāciju tika pārvietots uz Kajāni. 1932. gadā beidzās "sausā likuma" ierobežojumi, un varēja atsākt stiprāku alu ražošanu. Kajaanin Kalja Oy nosaukums mainīts uz Oluttehdas Oiva Oy, un Iisalmen Oluttehda tiek iznomāts jaunajam uzņēmumam. 1938. gadā Oluttehdas Oiva Oy un Iisalmen Oluttehdas Oy apvienojās, izveidojot uzņēmumu Oluttehdas Oiva Oy. 1949. gadā uzņēmums sāka ražot saldējumu. 1952. gadā uzņēmums tika pārdēvēts par Olvi Oy. Sākotnēji piedāvāto nosaukumu Oiva Oy ("lielais") noraidīja Tirdzniecības un rūpniecības ministrija, jo tas bija sastopams vairāku uzņēmumu nosaukumos. Savukārt alus darītava Olvi Oy Helsinkos bija pārtraukusi darbību. Oluttehdas Oiva iegādājās tā nosaukumu un logotipu. 1955. gadā E. W. Obergs un viņa sieva Hedviga Oberga (Hedwig Åberg) dibināja Olvi Foundation, uz kuru tika pārnests Olvi Oyj kapitāldaļu vairākums. 1961. gadā visām alus darītavā tika atļauts ražot stipro A tipa alu. Pieprasījums pēc Olvi alus pieauga. Populārākais produkts tajā laikā bija vieglais I tipa alus. 1970. gados stājās spēkā jauni alkohola ierobežojumi, un par Olvi pārdotākajiem produktiem kļuva bezalkoholiskie dzērieni. 1987. gadā Olvi akcijas sāka kotēt Helsnku biržā. 1993. gadā iegādāts sulu ražotājs Sonkari Oy (vēlāk pārdēvēts par Kesäpäivä). 1996. gadā Olvi nopirka 15 % Igaunijas alus ražotāja AS Tartu Ölletehdas kapitāldaļu. Nākamajā gadā tas nopirkts pilnībā kopā ar meitas uzņēmumu Saare Ölu, un ieguva savu agrāko nosaukumu A. Le Coq. 1998. gadā no Chymos-juomat Oy iegādāts sidra zīmols FIZZ. 1999. gada aprīlī A. Le Coq no Norvēģijas—Latvijas uzņēmējdarbības attīstības fonda iegādājās akciju vairākumu Latvijas alus ražotājā AS Cēsu alus. Septembrī no Pilzner Urquell iegūta daļa no Lietuvas uzņēmuma AB Ragutis (kopš 2011. gada Volfas Engelman). 2000. gadā Olvi daļa Ragutis pieauga virs 50 %. 2003. gadā meitas uzņēmums A. Le Coq iegādājās dzērienu ražotāju AS Ösel Foods. 2008. gadā Olvi ieguva 51 % no Baltkrievijas dzērienu ražotāja Lidskaje piva. 2009. gadā Olvi palielināja savu daļu Cēsu alus un Lidskaje piva (līdz 87,84 %). 2011. gada pavasarī Lietuvas uzņēmums Ragutis mainīja nosaukumu uz Volfas Engelman. 2018. gada 1. februārī Olvi iegādājās Somijas alkoholisko dzērienu importētāja Servaali Oy 80 % kapitāldaļu; darījums pabeigts 3. aprīlī. 2018. gada 2. jūlijā Olvi iegādājās Somijas stipro alkoholisko dzērienu ražotāja Helsinki Distilling Company 67 % kapitāldaļu. 2021. gada maijā Olvi iegādājās Dānijas ceturtās lielākās alus darītavas A/S Bryggeriet Vestfyen akciju kontrolpaketi. Uzņēmums samaksāja 6,8 miljonus par 60 % akciju daļu un izteica piedāvājumu citiem akcionāriem par viņu akciju daļu. Darījuma nosacījums bija, ka Olvi varēs palielināt līdzdalību līdz 90 procentiem akciju. 1885. gadā dibinātās Dānijas alus darītavas pārdošanas apjoms 2020. gadā bija 65 miljoni litru, bet apgrozījums bija nedaudz mazāks par 25 miljoniem eiro. Salīdzinājumam Olvi grupas rādītāji bija 766 miljoni litru un 415 miljoni eiro. Pēc Krievijas iebrukuma Ukrainā 2022. gada 5. martā Olvi paziņoja, ka pārtrauc eksportu uz Krieviju un plāno aiziet no Baltkrievijas (šeit uzņēmumam piederēja dzērienu ražotājs Lidskaje piva, kas veidoja aptuveni ceturto daļu no Olv grupas saimnieciskās darbības). Baltkrievijas likumdošanas izmaiņu dēļ Olvi neizdevās pārdot Lidskaje piva kapitāldaļas. 2023. gada februārī Baltkrievijas Valsts kontroles komiteja veica revīziju Lidskoe Pivo un piemēroja naudas sodu 12 miljonu eiro vērtībā. Major shareholders «IISALMEN OLUTTEHDAS OY IS ESTABLISHED». Arhivēts no oriģināla, laiks: 2012. gada 28. novembrī. Skatīts: 2013. gada 13. septembrī. Olvi vetäytyy Valko-Venäjältä ja lopettaa viennin Venäjälle sekä peruuttaa tulosohjeistuksensa vuodelle 2022 Olvi, 05.03.2022 Olvi Group Olvi Somijas vietne