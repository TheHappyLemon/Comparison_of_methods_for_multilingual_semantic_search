Vetle Šostads Kristiansens (norvēģu: Vetle Sjåstad Christiansen; dzimis 1992. gada 12. maijā) ir norvēģu biatlonists. Kristiansens ar panākumiem ir startējis jauniešu un junioru sacensībās. 2012. gada Pasaules čempionātā junioriem Kontiolahti ieguva zelta medaļu stafetē un sudrabu iedzīšanā. Kopā pasaules čempionātos izcīnījis 3 medaļas junioru līmemī un 6 jauniešu līmenī. Pasaules kausā debitēja 2012. gada 1. decembrī Estešundā ar 27. vietu sprintā. 2013. gadā uzvarējis sprintā Eiropas atklātajā čempionātā biatlonā. Pirmo reizi vietu uz goda pjedestāla PK posmos individuāli izcīnīja 2018.—2019. gada sezonā Hohfilcenē, iegūstot 3. vietu iedzīšanas sacensībās. Pirmo uzvaru PK posmos izcīnīja 2019. gada 15. februārī sprintā Soldžerholovas trasē pie Soltleiksitijas. 2019. gada Pasaules čempionātā Estešundā Norvēģijas komandas sastāvā kopā ar Marti Olsbu-Reiselanni, Tīrilu Ekhofu un Juhannesu Tīngnēsu Bē uzvarēja jauktajā stafetē, veicot pēdējo posmu. Tajā pašā gadā kļuva par pasaules čempionu arī stafetē vīriešiem. 2020. gada Pasaules čempionātā Antholcā stafetē ieguva sudraba medaļu, bet 2021. gadā Pokļukā vēlreiz kļuva par pasaules čempionu stafetē. 2022. gada ziemas olimpiskajās spēlēs Pekinā izcīnīja zelta medaļu vīriešu stafetē un bronzu distancē ar kopēju startu. 2023. gada Pasaules čempionātā ieguva sudraba medaļu stafetē. 2022.—2023. gada Pasaules kausa sezonas kopvērtērjumā izcīnīja trešo vietu un ieguva divus mazos kristāla globusus par uzvarām disciplīnu kopvērtējumā (individuālajā distancē un masu startā). 2024. gada Pasaules čempionātā Nove Mesto izcīnīja savu pirmo indivuduālo medaļu pasaules čempionātos — bronzu sprintā. Arī iedzīšanā ieguva bronzas godalgu. Vīriešu stafetē Kristiansens veica pēdējo posmu, atrodoties pārliecinošā vadībā, pēdējā šautuvē nopelnīja trīs soda apļus, kas ļāva Zviedrijas komandai izcīnīt uzvaru, bet Norvēģija stafeti noslēdza otrajā vietā. «First World Cup Victory for Vetle Sjaastad Christiansen in Soldier Hollow Sprint». biathlonworld.com (angļu). 2019. gada 15. februāris. Skatīts: 2019. gada 9. martā. «Norway Romps to IBU World Championships Mixed Relay Gold». biathlonworld.com (angļu). 2019. gada 7. marts. Skatīts: 2019. gada 9. martā. «Zviedrija izsaiņo Kristiansena dāvanu, Rastorgujevs stafetē paceļ līdz 16. vietai». sportacentrs.com. 2024. gada 17. februāris. Skatīts: 2024. gada 17. februārī. Vikikrātuvē par šo tēmu ir pieejami multivides faili. Skatīt: Vetle Šostads Kristiansens. Olympedia profils (angliski) IBU profils (angliski) biathlon.com.ua profils (ukrainiski) FIS profils (distanču slēpošana) (angliski)