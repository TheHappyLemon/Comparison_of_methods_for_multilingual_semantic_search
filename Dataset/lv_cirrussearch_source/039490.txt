Bengāliešu kalendārs (bengāļu: বঙ্গাব্দ) ir Saules kalendārs, ko izmanto Bangladešā un dažos Indijas austrumu štatos (Rietumbengālē, Asamā, Tripurā). Gads sākas 14. aprīlī Bangladešā un 15. aprīlī Indijā. No Gregora kalendāra bengāliešu kalendārs atpaliek par 593—594 gadiem (2010. gads pēc Gregora kalendāra bija 1416. gads pēc bengāliešu kalendāra). Kalendāra izveidi saista ar valdnieku Šašanku, kas valdīja Bengālijas karalistē apmēram no 590. līdz 625. gadam. Tomēr pilnībā kalendāru ieviesa 1585. gadā, Mogulu impērijā Akbara Lielā valdīšanas laikā. Bengāliešu kalendārs ir sadalīts sešās sezonās, pa diviem mēnešiem katrā sezonā. Bengāliešu nedēļā ir septiņas dienas, kas nosauktas par godu kosmosa objektiem: Pirmdiena (bengāļu: সোমবার - šombars) — Mēness dievība. Otrdiena (bengāļu: মঙ্গলবার - monggolbars) — Marss. Trešdiena (bengāļu: বুধবার - budhbars) — Merkurs. Ceturtdiena (bengāļu: বৃহস্পতিবার - brihošpotibars) — Jupiters. Piektdiena (bengāļu: শুক্রবার - šukrobars) — Venera. Sestdiena (bengāļu: শনিবার - šonibars) — Saturns. Svētdiena (bengāļu: রবিবার - robibars) — Saules dievība. Jaunas dienas sākums un iepriekšējās dienas beigas nāk ar saullēktu, savukārt jauna nedēļa sākas ar svētdienu. Syed Ashraf Ali. «Bangabda». In Sirajul Islam, Ahmed A. Jamal. Banglapedia: National Encyclopedia of Bangladesh (2nd izd.). Asiatic Society of Bangladesh, 2012.