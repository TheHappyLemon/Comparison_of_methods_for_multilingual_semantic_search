Amerikāņu angļu valoda (angļu: American English) ir Amerikas Savienotajās Valstīs radies angļu valodas paveids. Angļu valoda ir ASV visizplatītākā valoda, ko lielākajā daļā gadījumu lieto arī valsts pārvaldē, izglītībā un tirdzniecībā. Kopš 20. gadsimta beigām amerikāņu angļu valoda kļuvusi par pasaulē ietekmīgāko angļu valodas paveidu. Amerikāņu angļu valoda ietver daudzus izrunas, leksikas, gramatikas un īpaši pareizrakstības modeļus, kas ir vienoti visā valstī, bet atšķiras no pārējiem angļu valodas paveidiem citur pasaulē. Pirmie angļvalodīgie kolonisti Ziemeļamerikā ieradās 17. gadsimta sākumā. 17. gadsimta beigās britu kolonijās sāka ierasties ieceļotāji no Rietumeiropas un ievesti vergi no Āfrikas, kas bija spiesti iekļauties vidē, kur dominēja angļu valoda, un apgūt angļu valodu. 17. gadsimta beigās un 18. gadsimta sākumā britu kolonistu dažādo Anglijas un Britu salu izlokšņu atšķirības sāka strauji nonivelēties un izlīdzināties. 18. gadsimta vidū jau bija izveidojusies no britu angļu valodas atšķirīga un vienota amerikāņu angļu valoda, kas drīz vien pati sāka sašķelties dialektos un izloksnēs, ko ietekmēja dažādās vietās dzīvojošo un ieceļojušo angļu valodas lietotāju dzimtā valoda un rase, ko noteica de iure vai de facto pastāvošā rasu segregācija. Vikikrātuvē par šo tēmu ir pieejami multivides faili. Skatīt: Amerikāņu angļu valoda.