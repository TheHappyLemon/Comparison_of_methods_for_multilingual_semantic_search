Halīts (gr. ἅλς — sāls) jeb akmenssāls ir hlorīdu klases minerāls ar nātrija hlorīda (NaCl) kristālisko formu. Minerāla kristālķīmiskajā struktūrā ir seši nātrija katjoni, kas iekļauj hlora anjonu. Veido kubisku singoniju un telpisko grupu Fm3m. Ļoti labi šķīst ūdenī. Halīts veidojas kubisku kristālu formā un ir no bezkrāsaina līdz baltai, gaišzilai, dzeltenai un rozā krāsai. Krāsojumu nosaka piemaisījumi, tai skaitā sarkans krāsojums var būt saistīts ar dažu atmirušu baktēriju vai augu piemaisījumu, kā arī dažādu neorganisku vielu klātbūtni. Halīts sastopams ar citiem jūras ūdens iztvaikošanas produktiem — sulfātiem, borātiem u.c. Halītu var atrast hemogēno nogulumiežu slāņos, kā arī izžūstošu un izžuvušu lagūnu, ezeru un jūru gultņu nogulumos. Nogulumu slāņi var sasniegt līdz 350 m biezumu un izplesties milzīgās teritorijās. Piemēram, Ziemeļamerikā akmenssāls pazemes iegulas stiepjas no Apalaču kalniem uz rietumiem no Ņujorkas caur Ontārio līdz Mičiganas baseinam. Halīts ir vārāmās sāls galvenais avots, kas savukārt tiek izmantota pārtikas un ķīmiskajā rūpniecībā (kā izejviela hlora, nātrija hidroksīda un sālskābes ražošanai), kā arī elektrotehnikā. Latvijas padomju enciklopēdija. 4. sējums. Rīga : Galvenā enciklopēdiju redakcija. 10. lpp. Vikikrātuvē par šo tēmu ir pieejami multivides faili. Skatīt: Halīts. Encyclopædia Britannica raksts (angliski) Krievijas Lielās enciklopēdijas raksts (krieviski) Enciklopēdijas Krugosvet raksts (krieviski)