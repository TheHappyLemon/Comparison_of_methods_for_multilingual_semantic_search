Gatis Jahovičs (dzimis 1984. gada 11. augustā Rīgā) ir bijušais latviešu basketbolists, spēlēja vieglā uzbrucēja pozīcijā, Latvijas basketbola izlases dalībnieks. Trīskārtējs Latvijas Basketbola līgas (LBL) čempions Rīgas VEF sastāvā. Karjeras pēdējā sezonā pārstāvēja "Liepāja/Triobet". Pēc profesionāla sportista karjeras beigām — funkcionārs, sākumā vadīja VEF basketbola skolu, bet 2018. gada martā apstiprināts par basketbola kluba VEF direktoru, 2020. gadā — par kluba prezidentu. 6 gadu vecumā sāka apgūt basketbolu Valtera Basketbola skolā. Profesionālo basketbolista karjeru sāka 2001. gadā BK Skonto rindās pie trenera Valda Valtera. Pirmajā sezonā, spēlējot LBL čempionātā, G. Jahovičs jau devās sākuma pieciniekā taču statistika nebija izcila — 12 aizvadītajās spēlēs tikai 4,8 punkti vidēji spēlē. Tajā pašā sezonā tika nosūtīts arī uz fārmklubu BK Skonto 2, kur 7 spēlēs viņš vidēji guva 19,6 punktus LBAL čempionātā. Nākamajā sezonā G. Jahovičs atgriezās BK Skonto, kas tobrīd spēlēja ULEB Eirokausā. Šajā kausa izcīņā G. Jahovičs aizvadīja 8 spēlēs caurmērā gūstot 4,5 puktus. Šajā sezonā LBL čempionātā aizvadot 21 spēli viņš atzīmējās ar vidēji gūtiem 5,7 punktiem. 2003./2004. LBL sezonā BK Skonto atkal piedalījās ULEB Eirokausā, kur 12 spēlēs G. Jahovičs vidēji spēlē guva 6,4 punktus un LBL 12 spēlēs vidēji guva 10,5 punktus. 2004. gada sākumā G. Jahovičs pārcēlās uz Poliju un pievienojās Vloclavekas "Anwil" vienībai. Polijas basketbola līgas čempionātā viņš laukumā devās 16 spēlēs un vidēji spēlē guva 3,8 punktus. 2007. gadā G. Jahovičs pameta Polijas klubu un atgriezās Latvijā. Līdz 2009. gadam viņš spēlēja Rīgas ASK, bet kopš 2009. gada — Rīgas VEF sastāvā. 2011. gadā pirmoreiz karjerā izcīnīja LBL čempiona titulu, uzvaru guva arī nākamajās divās LBL sezonās. G. Jahoviča spēlētāja karjeru daudz ietekmējušas traumas, kas spēlētājam neļāva atklāt prognozēto potenciālu ne nacionālajā izlasē, ne pārstāvētajos klubos. 2014. gada vasarā pievienojās citam LBL klubam Rīgas "Barons kvartāls", bet 2015. gadā — "Liepāja/Triobet", kur beidza aktīvo basketbolista karjeru. G. Jahovičs ir pārstāvējis Latvijas U18 un U20 jaunatnes izlases. 2003. gadā viņš uzstādīja Latvijas U20 izlases rezultativitātes rekordu, gūstot 37 punktus spēlē pret Vāciju. Laika posmā no 2004. līdz 2009. gadam G. Jahovičs pārstāvēja pieaugušo Latvijas basketbola izlasi, piedaloties divos Eiropas čempionāta finālturnīros. Pēc sportista karjeras beigām kļuva par VEF basketbola skolas vadītāju. 2018. gada martā apstiprināts par basketbola kluba VEF direktoru pēc tam, kad Laila Spaliņa amatu pameta, lai aktīvāk darbotos politikā. 2020. gada septembrī G. Jahovičs kļuva par basketbola kluba VEF prezidentu, stājoties Edgara Jaunupa vietā. Proballers. «Gatis Jahovics, Basketball Player». Proballers (angļu). Skatīts: 2023-07-11. «https://twitter.com/ParBasketbolu/status/1677752368669106176?t=YN9ISb7xJCxxjltgq6nz2g&s=03». Twitter (angļu). Skatīts: 2023-07-11. Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) RealGM Basketball profils (angliski) Eurobasket 2009 profils (angliski)