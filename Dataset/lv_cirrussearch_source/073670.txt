"Tintiņa piedzīvojumi" (franču: Les Aventures de Tintin) ir komiksu sērija, ko izveidoja beļģu mākslinieks Žoržs Remī, ar pseidonīmu Eržē (franču: Hergé). Komikss pirmo reizi parādījās franču valodā 1929. gada 10. janvārī beļģu avīzes Le Vingtième Siècle bērnu pielikumā Le Petit Vingtième. Komiksu sērijas ir lasītāju un kritiķu iecienītas jau vairāk nekā 90 gadus. Kopumā sērijā iznākuši 23 pabeigti un 1 nepabeigts Eržē komikss par Tintiņu. Sērijas galvenie varoņi ir reportieris Tintiņš, viņa suns foksterjers Mīļuks, kapteinis Haddoks, profesors Trifons Saulespuķe, detektīvi Dipons un Dipāns, ļaundaris Rastopopoliss, operdziedātāja Bianka Kastafiore, ģenerālis Alkazars (dažkārt slēpies arī zem vārda Ramons Zarate) un doktors Dž. V. Mūlers. Komiksu varoņi laika gaitā nenoveco, neskatoties uz apkārtējās vides modernizēšanos. Pateicoties savai profesijai Tintiņš ceļo apkārt pa pasauli (PSRS, Eiropa, Amerika, Āfrika, Āzija) un kļūst par līdzdalībnieku aizraujošos un piedzīvojumiem bagātos notikumos. Stīvens Spīlbergs, 2011. gadā, pēc vairāku grāmatu motīviem uzņēma filmu "Tintiņa piedzīvojumi: Vienradža noslēpums". Komiksu sēriju galvenais varonis ir avīzes reportieris un piedzīvojumu meklētājs Tintiņš (franču: Tintin). Varonis tika izveidots 1929. gadā un pirmo reizi parādījās avīzes Le Vingtième Siècle iknedēļas pielikumā Le Petit Vingtième. Viņš ir jauns puisis ar apaļu seju un uz augšu saslietiem matiem. Precīzs vecums nekur nav norādīts, bet visticamāk viņam nav vairāk par divdesmit gadiem. Viņa uzticamais līdzgaitnieks un draugs ir foksterjers Mīļuks (franču: Milou). Tintiņš parādās pilnīgi visos "Tintiņa piedzīvojumu" komiksos. Mīļuks (franču: Milou) ir Tintiņa labākais draugs jau no paša pirmā komiksa. Viņš ir balts foksterjera šķirnes suns, kas iekļūst dažādās nepatikšanās un bieži palīdz savam saimniekam Tintiņam. Pirmajos "Tintiņa piedzīvojumi" komiksos Tintiņš var saprast, ko Mīļuks saka, un ar viņu sarunājas, taču vēlākos komiksos Mīļuka komentāri neparādās tik bieži, un uz tiem Tintiņš neatbild. Tāpat kā Tintiņš, arī Mīļuks parādās pilnīgi visos "Tintiņa piedzīvojumu" komiksos. Kapteinis Ārčibalds Haddoks (franču: Le capitaine Archibald Haddock) ir Tintiņa draugs un sabiedrotais, kurš pirmo reizi parādījās 1941. gada komiksā "Krabis ar zelta spīlēm" (Le Crabe aux pinces d'or), un kopš tā laika ir parādījies visos turpmākajos Eržē radītajos Tintiņa komiksos. Viņš nav īpaši līdzsvarots, un bieži sadusmojas, taču ir labs Tintiņa draugs un sabiedrotais. Viņa vienīgā vājība ir alkohols, no kuriem viņš vislabāk ir iecienījis izdomātas firmas Loch Lemond skotu viskiju. Pazīstami ir kļuvuši arī viņa daudzie lamuvārdu izteicieni. Profesors Trifons Saulespuķe (franču: Professeur Tryphon Tournesol) ir zinātnieks, kurš palīdz Tintiņam ar dažādiem izgudrojumiem. Trifons Saulespuķe pirmoreiz parādījās 1943. gada komiksā "Sarkanā Rakhama bagātības" (Le Trésor de Rackham le Rouge), un pēc tam ir viens no galvenajiem varoņiem gandrīz visos turpmākajos "Tintiņa piedzīvojumu" komiksos. Viņam ir slikta dzirde, un viņš ir mazliet dīvains, taču ar saviem izgudrojumiem palīdz Tintiņam un viņa draugiem. 1953. gada komiksā "Galamērķis: Mēness" (Objectif Lune) viņš kopā ar vēl vairākiem zinātniekiem ir izgudrojis raķeti, kura 1954. gada komiksa turpinājumā "Pētnieki uz Mēness" (On a marché sur la Lune) aizved Tintiņu, kapteini Haddoku, Mīļuku, profesoru Saulespuķi un vēl dažus pētniekus uz Mēnesi. Dipons un Dipāns (franču: Dupond et Dupont) ir detektīvi, komiksos bieži saukti arī par Diponu dvīņiem. Abi policisti ir ļoti neveikli, un bieži vien vairāk sagādā rūpes un neērtības, nekā palīdz. Dipons un Dipāns pirmoreiz parādās 1934. gada komiksā "Farona cigāri" (franču: Les Cigares du pharaon), taču vēlāk tika pievienoti komiksa "Tintiņš Kongo" (franču: Tintin au Congo) 1946. gada pārzīmētajā un izkrāsotajā versijā. Lai arī abi policisti šķiet vienādi, viņus var atšķirt pēc ūsu griezuma, Dipānam tās ir apgrieztas pilnīgi taisni, bet Diponam ūsu galiņi ir mazliet ielocīti. Ar dažiem izņēmumiem Dipons un Dipāns parādās visos Tintiņa komiksos pēc 1934. gada. Bianka Kastafiore (franču: Bianca Castafiore) jeb "Milānas lakstīgala" ir izdomāta itāļu operdziedātāja Tintiņa komiksos. Viņa ir viena no galvenajām varonēm grāmatā "Kastafioras smaragds" (franču: Les Bijoux de la Castafiore), kurā viņa viesojās kapteiņa Haddoka Mulensāras pilī. Lai arī Bianka Kastafiora ir (komiksos) ļaužu vidū iecienīta dziedātāja, Tintiņš, Haddoks un Mīļuks nevar ciest viņas dziedāšanu. Bianka Kastfiora pirmo reizi parādās 1939. gada komiksā "Karaļa Otokara scepteris" (franču: Le Sceptre d'Ottokar). Vēlāk viņa parādās gandrīz visās turpmākajās grāmatās. Džolions Vags (franču: Séraphin Lampion) ir apdrošināšanas aģents, kurš aktīvi mēģina pierunāt kapteini Haddoku apdrošināt dažādas lietas. Viņš ir ļoti runīgs, un ļoti bieži piemin savu tēvoci Anatolu. Kapteinim Haddokam viņš liekas ļoti kaitinošs, un kapteinis priecājās, kad grāmatā "Kastafioras smaragds" (franču: Les Bijoux de la Castafiore) Bianka Kastafiore aizdzen uzbāzīgo apdrošināšanās aģentu prom. Džolions Vags pirmo reizi parādās 1956. gada komiksā "Saulespuķes lieta" (franču: L'Affaire Tournesol) un vēlāk parādās arī komiksā "Sarkanās jūras haizivis" (Coke en stock) un citās komiksu grāmatās. Roberto Rastapopoliss ir ļaundaris vairākos Tintiņa komiksos. Viņš pirmo reizi parādās 1932. gada melnbaltajā komiksā "Tintiņš Amerikā" (Tintin en Amerique) un pēc tam parādās vēl četros pabeigtos Tintiņa komiksos. Rastapopuliss šķietami darbojas filmu industrijā, taču tas ir tikai aizsegs plašai narkotiku tirdzniecības sistēmai. Ģenerālis Alkazars ir Santeodoras (izdomāta valsts) vadonis, kura varu cenšas pārņemt ģenerālis Tapioka. Viņš pirmo reizi parādās 1936. gada komiksā "Salauztā auss" (L'Oreille cassée). Pēc tam ģenerālis Alkazars parādās vēl trīs "Tintiņa piedzīvojumi" komiksos. Latviešu valodā ir iznākušas četras grāmatas par Tintiņu. "Tintiņa piedzīvojumi: Faraona cigāri", Zvaigzne ABC, 2007 "Tintiņa piedzīvojumi: Zilais lotoss", Zvaigzne ABC, 2007 "Tintiņa piedzīvojumi: Vienradža noslēpums", Zvaigzne ABC, 2012 "Tintiņa piedzīvojumi: Sarkanā Rakhama bagātības", Zvaigzne ABC, 2012 Laikraksta Le Monde 100 gadsimta grāmatas ("Zilais lotoss") «Tintin — Tintin.com». www.tintin.com. Skatīts: 2021-11-09. «Snowy — Tintin.com». www.tintin.com. Skatīts: 2021-11-09. «Captain Haddock — Tintin.com». www.tintin.com. Skatīts: 2021-11-09. «Professor Calculus — Tintin.com». www.tintin.com. Skatīts: 2021-11-09. «Thomson and Thompson — Tintin.com». www.tintin.com. Skatīts: 2021-11-09. «Bianca Castafiore — Tintin.com». www.tintin.com. Skatīts: 2022-01-25. Vikikrātuvē par šo tēmu ir pieejami multivides faili. Skatīt: Tintiņa piedzīvojumi. Encyclopædia Universalis raksts (franciski)