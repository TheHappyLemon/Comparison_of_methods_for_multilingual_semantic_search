Volters Matau (angļu: Walter Matthau; dzimis 1920. gada 10. janvārī, miris 2000. gada 1. jūlijā) bija amerikāņu aktieris, komiķis un kinorežisors. Matau piedzima kā Volters Džons Matovs Ņujorkā ebreju ģimenē. Viņa tēvs bija ukraiņu imigrants, bet māte lietuviešu imigrante. Matau vislabāk pazīstams ar lomām Elija Kazana drāmā A Face in the Crowd (1957), Maikla Kertica muzikālajā filmā "Karalis Kreols" (1958) un sporta komēdijā The Bad News Bears (1976). Piedalījies 10 filmās kopā ar Džeku Lemonu, no kurām pazīstamākās ir The Odd Couple (1968), The Front Page (1974) un Grumpy Old Men (1993). Par lomu Billija Vaildera komēdijā The Fortune Cookie (1966) Matau saņēma Amerikas Kinoakadēmijas balvu kategorijā "Labākais aktieris otrā plāna lomā". Piedalījies arī tādās filmās kā Bigger Than Life (1956), "Šarāde" (1963), Hello, Dolly! (1969), A New Leaf (1971), Plaza Suite (1971), Charley Varrick (1973), The Sunshine Boys (1975), California Suite (1978) un Hopscotch (1980). 1962. gadā par lomu Brodvejas lugā A Shot in the Dark un 1965. gada lugā The Odd Couple saņēmis Tony balvu. Savas karjeras laikā saņēmis arī divas BAFTA kino balvas un Zelta globusa balvu. Par lomu seriālā The DuPont Show of the Week 1963. gadā nominēts Emmy balvai. 1982. gadā Matau piešķīra zvaigzni Holivudas Slavas alejā. Rob Edelman. Matthau: a life. Lanham, Maryland : Taylor Trade Publishing, 2002. ISBN 0-87833-274-X. Judy Stone. «Matthau: A Sex Symbol Or a Jewish Mother?». The New York Times (en-US), 1968-09-08. ISSN 0362-4331. Skatīts: 2022-11-07. IMDb profils (angliski) Internet Broadway Database profils (angliski) AllMovie profils (angliski)