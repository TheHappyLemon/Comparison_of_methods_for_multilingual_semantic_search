"Līķu Pēteris" (angļu: Deadeye Dick) 1982.gadā izdots Kurta Vonnegūta romāns. Romāna darbības vieta Midlendsitija ir pieminēta vairākos citos Vonnegūta darbos, bet visvairāk romānā "Čempionu brokastis". Vairāki "Čempionu brokastis" personāži parādās arī šajā romānā (kura darbība norisinās pirms romāna "Čempionu brokastis"). Uzmanību! Turpmākajā tekstā var tikt atklātas nozīmīgas detaļas par grāmatas saturu! Romāna galvenais varonis ir Rūdijs Volcs, kura iesauka ir Līķu Pēteris. Rūdijs Volcs bērnība nelaimīgas sagadīšanās dēļ kļūst par dubultslepkavu un visu savu mūžu pavada, meklējot piedošanu par savu nodarījumu. Notikumi tieši pēc slepkavības ir uz viņu atstājuši tādu iespaidu, ka visu savu dzīvi viņš pavada kā "bezdzimuma būtne", kam nav nekādas seksuālās dzīves. Viņš atstāsta savas dzīves gaitu kā pusmūža vīrs, kas dzīvo Haiti (pats Vonnegūts romāna ievadā skaidro, ka ar Haiti viņš apzīmē Ņujorku). Romāna beigās Volcs sasniedz savas dzīves tagadni, tiek aprakstīts notikums, uz kuru atsauces Vonnegūts ielicis visā romāna garumā - ka Midlendsitija, kurā Volcs uzaudzis un kļuvis par slepkavu - ir tikusi iznīcināta neitronu bumbas sprādzienā. Nozīmīgu lomu romānā spēlē Rūdija tēvs, kas jaunības dienās bija mēģinājis Vīnē kļūt par mākslinieku, bet talanta un gribasspēka trūkuma dēļ neko dzīvē nav sasniedzis, izņemot to, ka viņš bija neviļus izglābis vēl vienu neveiksmīgu mākslinieku — Ādolfu Hitleru no nāves nabadzībā un kļuvis par vēlākā diktatora draugu.