Ļubomīrs Višņovskis (slovāku: Ľubomír Višňovský; dzimis 1976. gada 11. augustā) ir bijušais slovāku hokejists, aizsargs, Slovākijas hokeja izlases dalībnieks. Karjeras gaitā aizvadījis 883 spēles Nacionālās hokeja līgas komandās Losandželosas "Kings", Edmontonas "Oilers", Anahaimas "Ducks" un Ņujorkas "Islanders". 2011. gadā viņš bija visas līgas rezultatīvākais aizsargs. Ilgāku laiku spēlējis arī slovāku komandā Bratislavas "Slovan". Slovākijas izlases rindās kļuvis par 2002. gada Pasaules čempionu, Pasaules čempionātos izcīnījis vēl divas medaļas. Profesionāļa karjeru Višņovskis uzsāka 1994.—95. gada sezonā, kad debitēja Slovākijas Ekstralīgas vienības Bratislavas "Slovan" sastāvā. Kluba rindās hokejists spēlēja līdz 2000. gada vasarai, kad pārcēlās uz Ziemeļameriku. Savā debijas sezonā NHL kluba Losandželosas "Kings" rindās Višņovskis bija visas līgas rezultatīvākais jaunais aizsargs. "Kings" sastāvā spēlētājs aizvadīja nākamās septiņas sezonas, līdz 2008. gada vasarā tika aizmainīts uz Edmontonas "Oilers" rindām. 2004.—05. gada NHL sezonas lokauta laikā Višņovskis spēlēja Slovākijas Ekstralīgas klubā Bratislavas "Slovan". 2009.—10. gada sezonas vidū Ļubomīrs tika aizmainīts uz Anahaimas "Ducks" rindām. Tieši "Ducks" sastāvā Višņovskis 2010.—11. gada sezonu noslēdza kā visas līgas rezultatīvākais aizsargs. 2012. gada vasarā tika aizmainīts uz Ņujorkas "Islanders". 2012.—13. gada NHL sezonas lokauta laikā spēlēja KHL kluba Bratislavas "Slovan" rindās. "Islanders" rindās spēlēja līdz 2015. gada vasarai. Septembrī hokejists uz pārbaudes laiku pievienojās Čikāgas "Blackhawks", taču komandas rindās nenostiprinājās. 2015.—16. gada sezonā aizvadīja deviņas spēles KHL klubā Bratislavas "Slovan", taču pēc sezonas beigām paziņoja par karjeras beigšanu. Slovākijas hokeja izlases sastāvā spēlējis trīs Olimpisko spēļu turnīros, kā arī deviņos Pasaules čempionātos, 2002. gadā kopā ar izlasi izcīnot zelta medaļas. Bija iekļauts arī 2014. gada Olimpisko spēļu turnīra izlases sastāvā, taču traumas dēļ uz to nedevās. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)