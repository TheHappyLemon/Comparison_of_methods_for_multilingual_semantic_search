Danskeja (norvēģu: Danskøya — 'Dāņu sala') ir Norvēģijai piederoša neapdzīvota sala Arktikā. Izvietojusies Svalbāras ziemeļrietumos Albēra I Zemes piekrastē. Sērgatets dienvidos to atdala no Špicbergenas. Krasta līnija stipri izrobota, piekrastē daudz līču, pussalu un mazu saliņu. Virsma kalnaina, augstākais punkts ir Velmena kalns salas ziemeļos (351 m). Visa salas teritorija ietilpst Ziemeļrietumu Svalbāras dabas rezervātā. 1961. gadā salas rietumu krastā Kobefjordā dāņu vaļu mednieki izveidoja pastāvīgu apmetni, kas eksistēja līdz 1658. gadam. 1630. gados salas ziemeļos pie Virgohamnas līča tika izveidota vēl viena apmetne. No Virgohamnas 1897. gadā startēja neveiksmīgā Salomona Andrē ekspedīcija ar gaisa balonu uz Ziemeļpolu. 1906.—1909. gadā Virgohamnas krastā Ziemeļpola ekspedīcijai paredzētu dirižabļa angāru uzbūvēja amerikāņu aeronauts Valters Velmens, bet visi trīs viņa mēģinājumi sasniegt polu bija neveiksmīgi. NPDC. Danskøya