Ruža Marija Hermane (poļu: Róża Maria Herman; dzimusi Lubiņska (poļu: Lubińska); 1902. gada 16. janvāris Lodza — 1995. gada 7. marts Lodza) bija ebreju izcelsmes Polijas starptautiskā meistare šahā (1950), divkārtējā Polijas sieviešu šaha čempione. No 1930. līdz 1950. gadiem bijusi viena no spēcīgākajām Polijas šahistēm. 1935. un 1937. gadā piedalījusies pirmajos divos Polijas sieviešu šaha čempionātos, kuros ieņēmusi attiecīgi 4. un 6. vietu. 1939. gadā kopā ar Regīnu Gerlecku uzvarējusi Varšavas pilsētas sieviešu šaha čempionātā. 1936. gadā starptautiskajā sieviešu šaha turnīrā Austrijas pilsētā Zemmeringā ieņēmusi 9. vietu. Trīs reizes piedalījusies Pasaules čempionātos šahā sievietēm. 1935. gada Pasaules čempionāta šahā sievietēm Varšavā dalījusi 6.-7. vietu, bet 1937. gada Pasaules čempionāta šahā sievietēm Stokholmā dalījusi 10.—16. vietu (abos čempionātos uzvarēja Vera Menčika). Pēc Otrā pasaules kara piedalījusies 1949.—50. gada Pasaules čempionātā šahā sievietēm Maskavā, kurā nospēlējusi neveiksmīgi, paliekot pēdējā, 16. vietā. Pēc Otrā pasaules kara astoņas reizes piedalījusies Polijas sieviešu šaha čempionātos, kuros divas reizes uzvarējusi (1949, 1950), bet vienu reizi bijusi sudraba laureāte (1951). Par vēsturiskajiem panākumiem turnīros FIDE 1950. gadā viņai kā vienai no pirmajām piešķīra starptautiskās meistares (WIM) nosaukumu. Bijusi aktīva šaha spēles popularizētāja bērnu un jaunatnes vidū. Par saviem nopelniem šaha atīstībā apbalvota ar Polijas Nopelniem bagātā fiziskās kultūras darbinieka nosaukumu un sporta meistara nosaukumu. Pēc profesijas bijusi ārste. Beigusi Varšavas universitātes medicīnas fakultāti un specializējusies iekšējo slimību ārstēšanā. Viņas vīrs bija neirologs Eufemiušs Hermans (poļu: Eufemiusz Herman, 1892-1985). Viņu meita - Kristīna bija poļu filoloģijas studente Varšavas universitātē, gājusi bojā 1944. gadā. «Semmering (Women)». Arhivēts no oriģināla, laiks: 2010. gada 20. jūlijā. Skatīts: 2010. gada 20. jūlijā. «1927-39 Title Tournaments : World Chess Championship (women)». www.mark-weeks.com. World Chess Championship (Women) 1949-50 Title Tournament Šahista profils chessgames.com mājaslapā (angliski) Šahista profils chesstempo.com mājaslapā (angliski)