Sniegbaltīte (krievu: Снегурочка) ir krievu folkloras tēls. Bijušajā PSRS izveidojās tradīcija, ka Sniegbaltīte ir viens no Jaungada bērnu sarīkojumu tēliem - Salatēva mazmeitiņa, kura viņu pavada un viņam palīdz vadīt sarīkojumus. Sniegbaltītes vecums var būt diezgan plašās robežās, no mazas meitenes līdz jaunietei. Sniegbaltītes tēls parādās krievu tautas pasakā par meiteni no sniega. 1873. gadā A. Ostrovska lugā "Sniegbaltīte" Sniegbaltīte parādījās kā Salatēta un Pavasaramātes (vārdam "pavasaris" krievu valodā ir sieviešu dzimte) meita. Vēlāk 19. gadsimtā Sniegbaltītes tēls tika izmantots dažādos bērnu "eglīšu" scenārijos, parādījās eglīšu rotājumi Sniegbaltītes izskatā, Jaungada karnevālos meitenes mēdza pārģērbties par Sniegbaltītēm. Pirms revolūcijas Sniegbaltīte bija no Salavecīša neatkarīgs tēls. 1935. gadā, kad Padomju Savienībā atļāva svinēt Jaungadu, Sniegbaltīte ieguva pašreizējās funkcijas.