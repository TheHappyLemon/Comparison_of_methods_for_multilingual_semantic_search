Ahmeda III strūklaka (turku: Ahmet III Çeşmesi) ir Topkapi pils (Stambula, Turcija) galveno vārtu priekšā esošajā laukumā uzcelta rokoko stila celtne. Tās celtniecību 1728. gadā Tulpju laikmeta laikā pasūtīja Osmaņu impērijas sultāns Ahmeds III. Celtne kalpoja kā tikšanās un sabiedriskās dzīves centrs impērijas laika Konstantinopolē. Ahmeda III strūklaka, jeb kiosks atrodas vietā, kur agrāk bijusi Bizantijass laikā celtā strūklaka "Peraiton". Strūklakas ārienes noformējums un arhitektūra atspoguļo tradicionālās osmaņu kultūras saplūšanu ar moderno Eiropas kultūru. Strūklaka ir kvadrāta formas ēka un tās jumtu veido pieci mazi kupoli. Katru sienu rotā divas nišas mihrābas formā un vidū ierīkoti ūdenskrāni ar ūdens tvertnēm, jeb strūklakas (turku: çeşme). Visu sienu rotā dažādi ziedu motīvi. Ūdens strūklakām tiek pievadīts no ēkas vidū esošas astoņstūru tvertnes, ap kuru atstāta vieta staigāšanai kiosku darbiniekiem. Katrā stūrī atrodas ūdens un šerbeta kioski (turku: sebil) ar trīs restotiem logiem, pa kuriem pārdevēji izsniedza glāzes ar ūdeni vai šerbetu. Virs strūklakām katrā sienā un virs kioskiem augšpusi rotā lielas planšetes ar kaligrāfiskiem uzrakstiem, kuru malas veidotas no zilām un sarkanām flīzēm. Uz katras planšetes ir 14 rindiņu dzejas vārsma, kas veltīta ūdenim un tā piegādātājam Halepas un Kajseri galvenajam kadi (tiesnesis) Sejidam Hīsejinam Vehbi bin Ahmedam (turku: Seyyid Hüseyin Vehbi bin Ahmed. Ziemeļrietumu fasādes vārsmu sacerējis pats sultāns Ahmeds III un tā ir hronogramma (frāze, kurā apslēpts datums). Dünden Bugüne Istanbul Ansiklopedisi. 1993. Istanbul: Türkiye Ekonomik ve Toplumsal Tarih Vakfi I, 116-117. Aynur, Hatice and Hakan T. Karateke. 1995. III. Ahmed devri Istanbul çesmeleri, 1703-1730. Istanbul: Istanbul Büyüksehir Belediyesi Kültür Isleri Daire Baskanligi. Egemen, Affan. 1993. Istanbul'un çesme ve sebilleri: resimleri ve kitabeleri ile 1165 çesme ve sebil. Istanbul: Aritan Yayinevi. Kara Pilehvarian, Nuran. 2000. Fountains in Ottoman Istanbul. Istanbul: Yapi-Endüstri Merkezi Yayinlari. Serifoglu, Ömer Faruk. 1995. Su güzeli: Istanbul sebilleri. Istanbul: Istanbul Büyüksehir Belediyesi Kültür Isleri Daire Baskanligi. Archnet.org | Fountain of Ahmed III Turcijas Republikas Tūrisma un Kultūras ministrijas interneta vietne | Strūklakas osmaņu Stambulā