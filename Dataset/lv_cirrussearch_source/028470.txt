Minskas automobiļu rūpnīca (baltkrievu: Адкрытaе Акцыянэрнaе Таварыства «Мінскі аўтамабільны завод»; pazīstama ar zīmolu MAZ) ir Baltkrievijas autobūves uzņēmums, kas ražo kravas un specializētās automašīnas, autobusus, trolejbusus un piekabes. Ietilpst pārvaldītājsabiedrībā BelavtoMAZ. Uzņēmuma galvenais birojs atrodas Minskā. Rūpnīca dibināta 1944. gadā. 1942. gadā vāciešu okupētajā Minskā Daimler-Benz izveidoja rūpnīcu Gross-K-Werk automašīnu un tanku remontam. Tajā nodarbināja vairāk nekā 500 cilvēku, un tā kļuva par vienu no lielākajām rūpnīcām okupētajā Austrumeiropā. Pēc Sarkanās Armijas ienākšanas, 1944. gada 9. augustā PSRS Aizsardzības valsts komiteja izdeva pavēli par automontāžas rūpnīcas izveidi Minskā. Tā tika izveidota uz bijušās Gross-K-Werk bāzes. Līdz kara beigām šeit tika montētas kravas mašīnas GMC un Studebaker, kuras pēc lendlīza vienošanās piegādāja no ASV. Tika būvēti jauni rūpnīcas korpusi. 1947. gadā rūpnīca pēc Jaroslavļas automobiļu rūpnīcā izstrādātās dokumentācijas izlaida pirmos pašizgāzējus MAZ-205 (JAZ-205). Vēlāk Minskas rūpnīcai tika nodota visu JAZ-200 sērijas divu asu modeļu ražošana. 1948. gadā pabeigta rūpnīcas pirmā, bet 1950. gadā — otrā kārta. 1951. gadā izlaisti 25 tūkstoši mašīnu gadā. 1965. gadā sākta pašu izstrādātas kravas mašīnu sērijas MAZ-500 sērijveida izlaišana. 1970. gadā izlaists modernizētais modelis MAZ-500A. 1974. gadā uz Minskas automobiļu rūpnīcas, Baranoviču, Osipoviču un Kaļiņingradas autoagregātu rūpnīcu un Minskas resoru rūpnīcas bāzes izveidota ražošanas apvienība AvtoMAZ. 1975. gadā uz AvtoMAZ, Baltkrievijas un Mogiļevas autorūpnīcu bāzes izveidota ražošanas apvienība BelavtoMAZ. 1976. gadā sākta MAZ-5335 saimes mašīnu ražošana. 1981. gadā sākta automašīnu saimes MAZ-6422 izlaišana. 1987. gadā izveidota BelavtoMAZ ārējās tirdzniecības firma. 1991. gadā rekonstruēts galvenais konveijers. 1992. gadā sākta autobusu ražošana. 1997. gadā sākta MAZ-5440 saimes ražošana. 1997. gadā ar Vācijas MAN izveidots kopuzņēmums MAZ-MAN kravas automašīnu ražošanai. 1999. gadā sākta trolejbusu ražošana. 2004. gadā sākta MAZ markas automašīnu salikšana Irānā. 2007. gadā sākta MAZ markas automašīnu salikšana Azerbaidžānā. 2009. gadā valsts uzņēmums pārveidots par atvērtu akciju sabiedrību Oficiālā vietne