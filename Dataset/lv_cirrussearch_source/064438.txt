Šis raksts ir par pilsētu Kazahstānā. Par ungāru augstmani skatīt rakstu Imre Tekeli. Tekeli (kazahu: Текелі) ir apgabala pakļautības pilsēta Žetisu apgabalā Kazahstānā. Izvietojusies Džungārijas Alatau priekškalnēs Karatalas upes krastos 40 km no apgabala centra Taldikorghanas. Nozīmīgs metalurģijas centrs. Pilsēta sāka veidoties 1930. gados, kad Tekeli ielejā tika atklātas bagātīgas polimetālu rūdu iegulas, sevišķi svina rūda. 1937. gadā sākās svina un cinka pārstrādes kombināta būvniecība un vienlaicīgi arī veidojās Tekeli strādnieku ciemats. 1942. gadā kombināts tika nodots ekspluatācijā un tam bija liela nozīme Sarkanās armijas nodrošināšanā ar svinu ložu ražošanai 2. pasaules kara laikā. Pēc kara sākās intensīva ciemata attīstība; celtniecībā tika nodarbināti ne tikai PSRS ieslodzītie, bet arī japāņu karagūstekņi. 1952. gadā Tekeli piešķirts pilsētas statuss. 1990. gados bagātīgās rūdas iegulas tika izsmeltas un kombināts sāka stagnēt, līdz 2007. gadā darbu pārtrauca, ar ko izraisīja nopietnu nodarbinātības krīzi pilsētā. 2011. gadā kombināta darbību pārprofilēja un tas atsāka darbību. Tekeli ir nozīmīgas ekoloģiskās problēmas sakarā ar nesakoptajām polimetālu rūdu pārstrādes teritorijām, no kurām gruntsūdeņos nokļūst svins. Izplatītas alerģiskas un onkoloģiskas slimības. Vikikrātuvē par šo tēmu ir pieejami multivides faili. Skatīt: Tekeli.