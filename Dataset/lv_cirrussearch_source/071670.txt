Dženeta Džo Epsa (Jeanette Jo Epps, dzimusi 1970. gada 3. novembrī) ir NASA astronaute, inženiere. Dženeta Epsa piedzima Ņujorkas štata Sirakjūsā. Viņa bija viena no septiņiem bērniem Henrija un Lubertas (dzimusi Džeksone) Epsu ģimenē. Viņa pabeidza Korkorana vidusskolu Sirakūzā. 1992. gadā viņa ieguva bakalaura grādu fizikā Le Moyne koledžā. 1994. gadā Merilendas Universitātē Koledžpārkā Epsa ieguva maģistra, un 2000. gadā tajā paša universitātē — doktora grādu aerokosmiskajā inženierijā. No 2000. līdz 2002. gadam Dženeta Epsa strādāja par tehnisko speciālisti uzņēmuma Ford Motor Company zinātniskās pētniecības laboratorijā. Viņas darba rezultātā uzņēmumā tika iegūts pagaidu patents par magnetostriktīvo izpildmehānismu izmantošanu, lai samazinātu vibrācijas balstiekārtas vadības svirās, un vēlāk ASV patents par frontālās sadursmes vietas noteikšanu automašīnā. No 2002. gada viņa strādāja par tehniskās izlūkošanas speciālisti Centrālajā izlūkošanas pārvaldē, tostarp 4 mēnešus komandējumā Irākā Masu iznīcināšanas ieroču meklēšanas komisijā. 2009. gada 29. jūnijā Dženeta Epsa tika iekļauta NASA 20. iesaukuma astronautu vienībā. Pēc astronautu vispārējās sagatavošanas kursa 2011. gada septembrī viņa ieguva astronauta kvalifikāciju. 2014. gada 21. jūlijā zemūdens laboratorijā Aquarius Epsa sāka deviņu dienu zemūdens izpētes misiju NEEMO 18. Viņa ir piedalījusies arī ģeoloģiskajos pētījumos Havaju salās. Kā pārstāve Epsa ir strādājusi ar Kopīgo operāciju grupu (Generic Joint Operation Panel), kas ietvēra darbu pie apkalpes efektivitātes Starptautiskā kosmosa stacijā (SKS). Šī darba rezultātā viņa 2013. gadā ieguva Džonsona kosmosa centra direktora Inovāciju grupas sasniegumu balvu. 2013. gadā viņa ir strādājusi arī kā sakaru virsniece misijas vadības grupā, tostarp kā vadošā CAPCOM. 2013. gadā viņa piedalījās apmācībās ziemas un ūdens izdzīvošanas jautājumos Zvaigžņu pilsētiņā Krievijā. 2016. gadā Epsa sāka gatavoties kopā ar Krievijas kosmosa kuģa Sojuz MS-09 pamatapkalpi. 2017. gada 4. janvārī NASA paziņoja, ka Epsa tiks norīkota kā lidojuma inženiere uz Starptautisko kosmosa staciju 2018. gada vidū 56. un 57. ekspedīcijā. 30. novembrī viņu oficiāli iekļāva Sojuz MS-09 pamatapkalpē. Viņa bija Sojuz MS-07 otrā lidojuma inženiera dubliere. 2018. gada 16. janvārī NASA paziņoja, ka Epsu ir nomainījusi viņas dubliere Serēna Aunjona-Čenselora, un ka tiks "apsvērta iespēja viņu norīkot uz nākamajām misijām". Epsas atcelšanas iemesls netika norādīts, un NASA pārstāvis sacīja: "Šie lēmumi ir personāla jautājumi, par kuriem NASA nesniedz informāciju." Vēlāk viņa tika izvēlēta nākamajām misijām uz Starptautisko kosmosa staciju. 2019. gadā Epsa pabeidza Eiropas Kosmosa aģentūras (EKA) CAVES apmācību programmu, kas simulē nezināmu teritoriju, piemēram, Mēness un Marsa, izpēti. 2020. gada 25. augustā NASA paziņoja, ka Dženeta Epsa iekļauta pirmajā Boeing Starliner darba misijā Starliner-1 uz Starptautisko kosmosa staciju, ar plānoto startu 2021. gada vasarā. Tā kā Starliner-1 misija kavējās, Epss sāka apgūt SpaceX kosmosa kuģi Crew Dragon. 2023. gada augustā NASA paziņoja, ka Epsa lidos kā misijas speciāliste ar kosmosa kuģi SpaceX Crew-8 pusgada misijā uz SKS. Dženetas Epsas pirmais kosmiskais lidojums sākās 2024. gada 4. martā, kosmosa kuģī SpaceX Crew-8. Viņa bija Starptautiskās kosmosa stacijas 70. un 71. ekspedīcijas lidojuma inženieris. Kosmisko lidojumu kopsavilkums Jeanette J. Epps NASA, (angliski) Джанетт Джо Эппс astronaut.ru, (krieviski)