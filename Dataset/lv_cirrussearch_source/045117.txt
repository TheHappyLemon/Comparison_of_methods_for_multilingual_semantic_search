Trolejbusu satiksme Viļņā ir viens no sabiedriskā transporta veidiem Lietuvas galvaspilsētā, kas nodrošina pasažieru pārvadāšanu Viļņas pilsētas robežās. Pirmais regulārais reiss ar trolejbusu veikts 1956. gada 3. novembrī. Kopš 2011. gada 4. novembra, reorganizējot pašvaldības SIA Vilniaus troleibusai, pārvadājumus ar trolejbusiem veic pašvaldības SIA Vilniaus viešasis transportas. Pilsētā kustība tiek nodrošināta 18 trolejbusu maršrutos, kuru kopējais garums sasniedz 513,6 km. 2019. gada 1. jūlijā pilsētas sabiedriskā transporta uzņēmuma rīcībā bija 279 trolejbusi, kuri izvietoti divos trolejbusu parkos. 1956. gada pirmajā pusē tika uzbūvēts pirmais trolejbusu parks Antakalnī, ierīkots kontakttīkla posms 7,8 km garumā. Oficiāli trolejbusu satiksme Viļņā tika atklāta 1956. gada 3. novembrī, kustību no Centrālās dzelzceļa stacijas līdz Antakalņa mikrorajonam nodrošināja septiņi MTB-82D tipa trolejbusi. 1982. gadā uzņēmums uzsāka pakāpeniski atjaunot savu ritošo sastāvu, tika iepirkti pirmie Škoda 14Tr tipa trolejbusi. Pēc Padomju savienības sabrukuma, transportlīdzekļu nomaiņa uz laiku tika apturēta, taču 1996. un 1997. gadā tika piegādāti vēl 60 šī tipa trolejbusu, autotransporta būves uzņēmums Škoda 1999. gadā piegādāja arī 23 uzlabotos Škoda 14TrM tipa trolejbusus, kuri bija aprīkoti ar pasažieru informēšanas sistēmu BUSE, kas sevī ietvēra arī elektroniskos informācijas tablo salonā un ārpus tā. Uzņēmums Vilniaus troleibusai 2000. gadu sākumā nolēma iegādāties pirmos zemās grīdas trolejbusus. Laika posmā no 2004. līdz 2006. gadam tika iepirkti 45 jauni Solaris Trollino 15 AC trolejbusi, kuru iegādei tika ņemts aizņēmums bankā. 2011. gada 4. novembrī pilsētas sabiedriskā transporta pakalpojumu sniedzēji - SIA Vilniaus autobusai un SIA Vilniaus troleibusai - tika apvienoti uzņēmumā SIA Vilniaus viešasis transportas (saīsināti - VVT). Nedēļu vēlāk, 11. novembrī, sabiedrībai tika prezentēts pirmais Lietuvā komplektētais trolejbuss Amber Vilnis 12 AC, kura aprīkojumā izmantotas Baltkrievijā. Čehijā, Polijā un Vācijā izgatavotas detaļas. Pavisam saražoti divi eksperimentālie trolejbusi, abi kopš 2012. gada sākuma veic pasažieru pārvadāšanu 1. trolejbusu parka apkalpotajos maršrutos. 2013. gada 1. jūlijā veiktās sabiedriskā transporta maršrutu tīkla reorganizācijas rezultātā tika izmainīti vai slēgti vairāki trolejbusu maršruti. Kopš 2018. gada novembra notiek pakāpeniska ritošā sastāva atjaunošana, aizstājot savu laiku nokalpojušos augstās grīdas trolejbusus Škoda 14Tr, Škoda 14TrM un Skoda 15Tr ar jauniem zemās grīdas trolejbusiem Solaris Trollino 12 Škoda, kuru virsbūve ir vieglākas konstrukcijas nekā iepriekšējās paaudzes Solaris trolejbusiem. Jaunie transportlīdzekļi tiek piegādāti abiem trolejbusu parkiem, kopējais saņemto vienību skaits šobrīd sasniedz 41. Kopš 2013. gada 1. jūlija pasažieru pārvadājumi Viļņā tiek nodrošināti 18 trolejbusu maršrutos. Vislielākais transporta vienību izlaidums uz līnijas (25 trolejbusi) tiek nodrošināts 7. maršrutā, vismazākais izlaidums (3 trolejbusi) - 15. un 21. maršrutā. Vismazākais kursēšanas intervāls darbdienu maksimumstundās ir 2., 4., 7., 16., 17. un 19. maršrutā, trolejbuss pasažierim vidēji jāgaida 3-6 minūtes. 2019. gada 1. jūlijā ekspluatācijā atradās 279 trolejbusi, no kuriem 191 transporta vienība konstruēta ar augsto grīdu, 88 - ar zemo grīdu. Avots: transphoto.ru Trolejbuss Solaris Trollino 15 Viļņā. Trolejbusi Škoda Viļņā. Viļņā vairs nebrauc Škoda 9Tr tipa trolejbusi. 2003. gads. Viens no trolejbusu galapunktiem (skats no augšas). Autobusu satiksme Viļņā Sabiedriskais transports Viļņā Viļņas sabiedriskā transporta pakalpojumu sniedzēja Vilniaus viešasis transportas oficiālā mājaslapa Viļņas trolejbusu maršrutu kustības saraksti ar informāciju par trolejbusu atrašanās vietu pēc GPS datiem transphoto.ru - Informācija un attēli par Viļņas sabiedrisko transportu