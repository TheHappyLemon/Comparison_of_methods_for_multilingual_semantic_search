Sējas melnsēklīte (Nigella sativa) ir viengadīgs Gundegu dzimtas lakstaugs. Augums vidējs, 20 — 30 cm. Stumbrs stāvs, rievains, kails. Lapas divkārt vai trīskārt dalītas lineārās plūksnās. Ziedi bāli zili vai balti, pa vienam. Zied no jūnija līdz augustam. Auglis — someņu kopauglis. Sēklas trīsšķautnainas ar daudzām šķērsrievām. Suga izplatīta Āzijas dienvidrietumos un Vidusjūras apvidū. Latvijā ir izplatīts reti (ievazāts augs). Sēklas tiek izmantotas kā garšvielas. Tās piedod asi rūgtu garšu un vāju zemeņu smaržu. Pievieno saldumiem un liķieriem. Kopš seniem laikiem augs tiek izmantots tautas medicīnā. Avicenna par auga sēklām ir teicis, ka tās stimulē ķermeņa enerģiju un palīdz atgūties no noguruma un nomāktības.