Mazā Tobāgo (angļu: Little Tobago vai Bird of Paradise Island) ir neliela neapdzīvota sala Karību jūrā, pie Tobāgo salas ziemeļaustrumu krasta. Uz salas atrodas sausais tropiskais mežs. Sala un tai tuvējās vēl sīkākās saliņas ir nozīmīga jūras putnu ligzdošanas vieta. Jūra starp Tobāgo un Mazo Tobāgo ir sekla, ko izmanto tūrisma industrija — tūristu laivām ir stikla dibeni, pa kuriem var vērot krāšņo zemūdens valstību ar krāsainiem koraļļiem un košām zivīm. 1909. gadā Viljams Ingrems centās salā ieaudzēt lielo paradīzes putnu (Paradisea apoda) ar mērķi pasargāt šo sugu no izmedīšanas tās dzimtenē - Jaungvinejā. Salā tika ievesti 45 jaunputni. Pēc Ingrema nāves 1924. gadā viņa mantinieki salu nodeva Trinidādas un Tobāgo jurisdikcijā ar noteikumu, ka sala būs dabas lieguma zona. Putni salā izdzīvoja vismaz līdz 1958. gadam — šajā gadā tos nofilmēja National Geographic ekspedīcija. 1963. gadā salu piemeklēja spēcīga viesuļvētra "Flora" un tiek uzskatīts, ka putni izmiruši tās dēļ.