Braiens Rafalskis (angļu: Brian Rafalski; dzimis 1973. gada 28. septembrī) ir bijušais poļu izcelsmes amerikāņu hokejists, aizsargs, kurš savas profesionālās karjeras laikā aizvadīja 11 sezonas NHL, kļūstot par trīskārtējo Stenlija kausa čempionu. Rafalskis profesionāļa karjeru uzsāka pēc studijām Viskonsinas universitātē, 1995.—96. gada sezonā spēlējot Zviedrijas Elitsērijas klubā Brynäs IF. Jau nākamajā sezonā aizsargs spēlēja SM līgas vienībā HPK, taču tad divas sezonas aizvadīja Helsinku HIFK rindās. 1997. un 1999. gadā Rafalskis izcīnīja līgas labākā aizsarga balvu. 1999. gada maijā Rafalskis noslēdza līgumu ar NHL vienību Ņūdžersijas "Devils", jau savā pirmajā sezonā kopā ar klubu izcīnot Stenlija kausu. "Devils" sastāvā Rafalskis spēlēja kopā vienā pārī ar komandas kapteini Skotu Stīvensu. 2002.—03. gada sezonā Rafalskis palīdzēja izcīnīt "Devils" jau otro Stenlija kausa titulu trīs gadu laikā. 2007. gada vasarā hokejists pievienojās Detroitas "Red Wings" vienībai, 2007.—08. gada sezonā kļūstot jau par trīskārtēju Stenlija kausa čempionu. Pēc 2010.—11. gada sezonas noslēguma hokejists paziņoja par karjeras beigšanu. ASV hokeja izlases sastāvā izcīnījis sudraba medaļas 2002. un 2010. gada olimpiskajās spēlēs. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)