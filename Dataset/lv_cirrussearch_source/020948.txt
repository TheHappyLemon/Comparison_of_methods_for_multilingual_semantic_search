Tims Brents (angļu: Tim Brent; dzimis 1984. gada 10. martā) ir bijušais kanādiešu hokejists, centra uzbrucējs. Karjeras laikā aizvadījis 207 spēles Nacionālajā hokeja līgā. Karjeras nogalē divas sezonas aizvadīja Kontinentālajā hokeja līgā, 2014. gadā kopā ar Magņitogorskas "Metallurg" izcīnot Gagarina kausu. Pēc vairākām OHL kluba Toronto St. Michael's Majors rindās aizvadītām sezonām, profesionāļa karjeru Brents sāka 2004.—05. gada sezonā Amerikas hokeja līgas kluba Sinsinati "Mighty Ducks" rindās, taču 2005.—06. gada sezonā spēlēja jaunajā Anahaimas "Ducks" fārmklubā Portlendas "Pirates". 2006.—07. gada sezonā uzbrucējs debitēja NHL, "Ducks" rindās aizvadot 15 spēles. 2007. gada jūnijā Brents tika aizmainīts uz Pitsburgas "Penguins" rindām, tās sastāvā nākamajā sezonā laukumā izejot gan tikai vienā spēlē, pārējo laiku aizvadot Skrentonas "Penguins" vienībā. 2008.—09. gada sezonā Brents aizvadīja divas spēles Čikāgas "Blackhawks" rindās, taču 2009. gada vasarā noslēdza viena gada līgumu ar Toronto "Maple Leafs". 2009.—10. gada sezonā "Maple Leafs" sastāvā Brents laukumā izgāja vienā spēlē, taču 2010. gada vasarā uzbrucējs spēja sevi pierādīt komandas treniņnometnē, 2010.—11. gada sezonu jau pilnībā aizvadot Toronto komandā, 79 spēlēs izceļoties ar 20 (8+12) rezultativitātes punktiem. 2011. gada vasarā Brents noslēdza divu gadu līgumu ar Karolīnas "Hurricanes", tās sastāvā tos arī aizvadot. 2013.—14. gada sezonu uzsāka KHL klubā Ņižņijnovgorodas "Torpedo", taču sezonas gaitā tika aizmainīts uz Magņitogorskas "Metallurg" rindām. Sezonas izskaņā kopā ar "Metallurg" izcīnīja Gagarina kausu, finālsērijā ar 4—3 pārspējot Prāgas "Lev". 2015. gada jūlijā noslēdza viena gada līgumu ar Filadelfijas "Flyers", taču sezonu aizvadīja tās AHL fārmklubā. Kanādas hokeja izlases rindās spēlējis 2007. gada Špenglera kausa izcīņā, kā arī 2004. gada Pasaules čempionātā junioriem. Eliteprospects profils (angliski) Internet Hockey Database profils (angliski) Hockey-Reference profils (angliski) KHL profils (angliski)