Karloss Alberto Reutemans (spāņu: Carlos Alberto Reutemann; 1942. gada 12. aprīlis — 2021. gada 7. jūlijs) bija Argentīnas sacīkšu pilots un politiķis. Viņš uzvarēja 12 Formula 1 pasaules čempionāta posmos. 1981. gadā Reutemans Formula 1 pasaules čempionātā pabeidza sezonu 2. vietā, zaudējot cīņu par čempiona titulu sezonas pēdējā sacīkstē. Viņš divas reizes (1980. un 1985. gadā) piedalījās Argentīnas rallijā, abas reizes finišējot trešajā vietā. Līdz 2010. gadam viņš bija vienīgais braucējs, kas bija izcīnījis punktus Formula 1 pasaules čempionātā un Pasaules rallija čempionātā. Pēc sacīkšu braucēja karjeras beigām Reutemans kļuva par politiķi. Viņš bija Santafē provinces gubernators no 1991. līdz 1995. un no 1999. līdz 2003. gadam. No 2003. līdz 2021. gadam viņš bija viens no trim Santafē provinces pārstāvjiem Argentīnas Senātā. Karloss Reutemans piedzima 1942. gada 12. aprīlī. Viņa vectēvs bija Šveices vācietis, tēvs bija argentīnietis un māte bija itāliete. Viņa sāka nodarboties ar autosportu 1965. gadā, braucot ar Fiat salonauto. Pēc vairākiem gadiem Argentīnas salonauto un Formula 2 sacensībās, viņš 1970. gadā pārcēlās uz Eiropu, lai ar Brabham mašīnu piedalītos Eiropas Formula 2 čempionātā. Viņš sev pievērsa uzmanību jau pirmajās sacensībās Hokenheimas trasē, kad viņš pirmajā aplī sadūrās ar Johenu Rintu (tā gada Formula 1 čempionu), bet finišēja 4. vietā. 1971. gadā Reutemans čempionāta kopvērtējumā ierindojās 2. vietā, zaudējot Ronijam Petersonam. Brabham komandas vadītājs Bērnijs Eklstons 1972. gadā nolīga Reutemanu savā Formula 1 komandā. Viņa komandas biedrs bija divkārtējais pasaules čempions Greiems Hills. Savās pirmajās sacensībās — Argentīnas Grand Prix — Reutemans kvalificējās startam no pirmās vietas. To iepriekš bija paveicis vienīgi Mario Andreti un kopš viņa to ir izdarījis vienīgi Žaks Vilnēvs. Viņš sacensības pabeidza 7. vietā. Viņa sezona kopumā nebija veiksmīga, un Reutemanam tikai vienu reizi izdevās izcīnīt punktus. Nākamajā gadā viņam izdevās vairākkārt finišēt labāko trijniekā, un viņš sezonas kopvērtējumā ierindojās 7. vietā. 1974. gadā Brabham spēra soli uz priekšu, un Reutemans uzvarēja trijās sacensībās. Kaut arī viņam bija tikpat daudz uzvaru kā čempionam Emersonam Fitipaldi, Reutemans dažādu iemeslu dēļ punktus izcīnīja mazāk nekā pusē no sezonas posmiem, tādēļ čempionātu noslēdza 6. vietā. 1975. gadā Reutemans aizvadīja stabilāku sezonu, un piecas reizes finišēja labāko trijniekā (tostarp, uzvarēja Vācijas Grand Prix). Viņš sezonas kopvērtējumā bija 3. vietā. 1976. gadā Brabham nomainīja Ford Cosworth dzinējus uz mazāk izturīgajiem Alfa Romeo, kā rezultātā pirmajos 12 sezonas posmos Reutemans tikai vienu reizi izcīnīja punktus. Viņš sarunāja, ka Brabham viņu atbrīvo no līguma, un pievienojās Ferrari, kura meklēja aizvietotāju sacīkšu negadījumā smagi cietušajam Nikijam Laudam. Lauda negaidīti ātri atguvās no traumām, tāpēc Reutemans komandas sastāvā tosezon aizvadīja tikai vienu sacīksti. 1977. gadā Ferrari izvēlējās Reutemanu kā Laudas komandas biedru. Reutemans labi uzsāka sezonu un pēc pirmajiem dažiem posmiem bija kopvērtējuma vadībā, taču sezonas gaitā Lauda viņu pārspēja un izcīnīja savu otro čempiona titulu. Reutemans sezonu noslēdza 4. vietā. 1978. gadā Lauda pievienojās Brabham, un par Reutemana komandas biedru Ferrari kļuva Žils Vilnēvs. Reutemans izcīnīja vairākas uzvaras, taču sezonas gaitā viņu pārspēja Lotus duets — Mario Andreti un Ronijs Petersons. Petersons gāja bojā 1978. gada nogalē, un Reutemans 1979. gadā aizpildīja brīvo vietu Lotus komandā. Komanda nebija tik spēcīga kā iepriekšējā gadā, un Reutemans kopvērtējumā ierindojās 7. vietā. Par čempionu kļuva Džodijs Šekters, kurš viņu nomainīja Ferrari komandā. 1980. gadā Reutemans pievienojās Williams komandai. Pēc vāja sezonas sākuma viņam izdevās izcīnīt vairākas uzvaras, un viņš pabeidza sezonu 3. vietā. Par čempionu kļuva viņa komandas biedrs Alans Džonss. 1981. gadā Reutemans ignorēja komandas pavēli palaist Džounsu priekšā sezonas otrajā posmā (Brazīlijas Grand Prix), tā sabojājot abu attiecības. Sezonas gaitā Reutemans kļuva par vienu no galvenajiem pretendentiem uz čempiona titulu. Gada pēdējā posmā — Cēzara Pils Grand Prix — par titulu cīnījās vienīgi viņš un Nelsons Pikē. Kaut arī Reutemans kvalificējās startam no 1. vietas, ātrumkārbas defekta dēļ viņš pabeidza sacensības 8. vietā, tā ļaujot Pikē kļūt par čempionu. Reutemans uzsāka 1982. gadu kā Williams pilots, taču pēc pirmajiem diviem sezonas posmiem viņš nolēma beigt karjeru, kā iemeslu minot Folklendu kara izraisīto politisko saspīlējumu. Williams galvenais dizaineris Patriks Heds apšaubīja versiju par Folklendu karu, sakot, ka Reutemans beidza karjeru, jo viņš vairs nevēlējās nodarboties ar autosportu. Reutemans ir divas reizes piedalījies Argentīnas rallijā. Abas reizes tas bija Pasaules rallija čempionāta (WRC) ieskaitē. 1980. gadā viņš ar Fiat finišēja 3. vietā. 1985. gadā viņš ar Peugeot atkal finišēja 3. vietā. Viņš bija otrais Formula 1 pilots, kas ir finišējis labāko trijniekā WRC posmā (pirmais bija Leo Kinnunens). Līdz 2010. gadam Reutemans bija vienīgais braucējs, kas bija izcīnījis punktus gan Formula 1, gan WRC. Kopš viņa to ir izdarījis Kimi Reikenens. Pēc tam, kad Reutemans noslēdza karjeru, Hustisiāliskā partija (spāņu: Partido Justicialista) viņu aicināja kandidēt par Santafē provinces gubernatoru. Viņš uzvarēja vēlēšanās un bija amatā vienu termiņu no 1991. līdz 1995. gadam. Provinces konstitūcija liedz ievēlēt gubernatoru uz diviem termiņiem pēc kārtas. 1999. gadā Reutemans tika ievēlēts uz otro termiņu, un bija amatā līdz 2003. gadam. Šajā laikā viņš kļuva par vienu no redzamākajiem valsts politiķiem, jo Argentīnas ekonomiskās krīzes laikā Santafē province, pateicoties konservatīvai fiskālajai politikai, neieslīga parādos. Pēc Argentīnas prezidenta Fernando de la Ruas atkāpšanās 2001. gadā, Reutemans tika uzskatīts par potenciālu kandidātu prezidenta amatam, taču viņš atteicās kandidēt. Viņš 2003. gadā uz sešiem gadiem tika ievēlēts Argentīnas Senātā no Santafē provinces. Viņš tika atkārtoti ievēlēts 2009. un 2015. gadā, un bija senators līdz savai nāvei. Viņš atteicās kandidēt uz vēl vienu termiņu Santafē provinces gubernatora amatā 2007. gadā un uz Argentīnas prezidenta amatu 2011. gadā. Dzīves nogalē Reutemans cieta no kuņģa-zarnu trakta un nieru problēmām, un dzīves pēdējo mēnesi pavadīja Santafē slimnīcā. Viņš nomira 2021. gada 7. jūlijā. John Davenport. «Lole: a natural on the loose» (angļu). Motor Sport, 2007. gada jūnijā. Skatīts: 2021. gada 10. maijā. «Räikkönen teki suomalaista moottoriurheiluhistoriaa!». MTV3 (somu). 2010. gada 3. aprīlī. Arhivēts no oriģināla, laiks: 2010. gada 6. aprīlī. Skatīts: 2021. gada 10. maijā. «Reutemann says CFK will seek re-election and downplays clashes with organized labour» (angļu). Mercopress. 2011. gada 24. maijā. Skatīts: 2021. gada 10. maijā. Federico Faturos. «Ex F1 racer Carlos Reutemann dies at age 79» (angļu). Autosport, 2021. gada 7. jūlijā. Skatīts: 2021. gada 7. jūlijā. Vikikrātuvē par šo tēmu ir pieejami multivides faili. Skatīt: Karloss Reutemans. Munzüger Sport profils (vāciski) Driver Database profils (angliski) Motorsportstats profils (angliski) Racing-Reference driver profils (angliski)