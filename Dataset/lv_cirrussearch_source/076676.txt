Ahmets Ertegins (turku: Ahmet Ertegün; 1923. gada 31. jūlijs — 2006. gada 14. decembris) bija turku izcelsmes ASV uzņēmējs. Viņš ir pazīstams kā Atlantic Records līdzdibinātājs un ilggadējs vadītājs. Ertegins ir arī bijušās futbola komandas Ņujorkas "Cosmos" līdzdibinātājs. Ertegins bija dzimis Turcijas pilsētā Stambulā. 1935. gadā viņa ģimene pārcēlās uz Vašingtonu sakarā ar tēva darbu vēstniecībā. 1944. gadā Ertegina tēvs nomira, tomēr ģimene palika ASV. 1947. gadā Ahmets Ertegins, viņa brālis Nesuhi un viņu zobārsts Vahdi Sabits izveidoja Atlantic Records ierakstu kompāniju. 1950. gados kompānija sāka paplašināties. 1957. gadā Atlantic sāka ierakstīt stereo ierakstus. Ertegins ir arī dziesmu "Chains of Love" un "Sweet Sixteen" autors. Viņš izmantoja pseidonīmu A. Nugetre (viņa uzvārds otrādi). 1961. gadā viņš apprecējās. 1960. gados Atlantic noslēdza ierakstu līgumus ar vairākām rokgrupām, bet 1967. gadā pārdeva zīmolu Warner Bros.. Četrus gadus vēlāk brāļi Ertegini izveidoja Ņujorkas "Cosmos" futbola komandu un pateicoties viņu kapitālieguldījumiem, komandai pievienojās vairākas futbola zvaigznes. 2006. gadā Ertegins paklūpot un krītot guva galvas traumu, pēc kuras ieslīga komas stāvoklī un pēc pusotra mēneša bezsamaņā, 14. decembrī nomira. Grupa Led Zeppelin sniedza atkalapvienošanās koncertu Ertegina piemiņai. Uzņēmēja piemiņai tika veltīta arī filma Shine a Light. Vikikrātuvē par šo tēmu ir pieejami multivides faili. Skatīt: Ahmets Ertegins. Encyclopædia Britannica raksts (angliski) Encyclopædia Universalis raksts (franciski)