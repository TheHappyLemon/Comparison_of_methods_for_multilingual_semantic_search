Zeltainā gundega (Ranunculus auricomus) ir daudzgadīgs Gundegu dzimtas lakstaugs. Augums vidējs 15 — 50 cm. Saknenis ar bieziem bārkšsakņu pušķiem. Stumbrs stāvs, kails vai klāts retiem matiņiem. Uz stumbra ir 1 vai 2 ziedi. Apakšējās lapas ar gariem kātiem, nierveida vai sirdsveida, ar ieapaļi robainu malu. Augšlapas sēdošas, dziļi šķeltas vai dalītas. Ziedi zeltaini dzelteni, lielums 1,2 — 2,2 cm. Ziedkāti gludi, ar pieguļošiem matiņiem. Zied maijā, jūnijā. Augļi — riekstiņu kopauglis, klāts ar īsiem matiņiem. Riekstiņa knābītis līks. Suga izplatīta visā Eiropā. Latvijā sastopams bieži, visā teritorijā. Aug mitrās, purvainās pļavās, mežmalās.