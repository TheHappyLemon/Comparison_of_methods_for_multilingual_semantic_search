Juris Štāls (dzimis 1982. gada 8. aprīlī Rīgā) ir latviešu hokejists, spēlē labās malas uzbrucēja pozīcijā, Latvijas hokeja izlases dalībnieks. Profesionāļa karjeru beidzis, taču joprojām (2015) spēlē Latvijas čempionāta komandā HK Kurbads. Spēlētāja karjeru J. Štāls uzsāka 1999. gadā, pievienojoties Raumas "Lukko" junioru komandai, un aizvadot tajā divas sezonas. 2001. gada NHL draftā viņu izvēlējās Ņujorkas "Rangers" ar kopējo 269. kārtas numuru, tādēļ J. Štāls devās uz Ziemeļameriku un 2001.—2002. gada sezonā spēlēja OHL klubā Stingas "Sarnia". Lielāko daļu 2002.—2003. gada sezonas viņš aizvadīja citā OHL klubā — Ouensaundas "Attack" —, bet spēlēja arī Somijas otrās spēcīgākās hokeja līgas Mestis kluba Vāsas "Sport" rindās, kā arī aizvadīja divas spēles AHL kluba Hārtfordas "Wolf Pack" sastāvā. 2003.—2004. gada sezonu J. Štāls aizvadīja "Wolf Pack" rindās, bet 2004.—2005., kā arī 2005.—2006. gada sezonu viņš aizvadīja ECHL klubā Šarlotas "Checkers". 2006. gadā J. Štāls atgriezās Eiropā, pievienojoties tolaik Krievijas Augstākās līgas klubam Ņižņijnovgorodas "Torpedo". Vēlāk viņš pārstāvēja Čehijas Ekstralīgas klubu Triņecas "Ocelari", Baltkrievijas Ekstralīgas klubu Grodņas "Neman", kā arī Latvijas hokeja līgas klubu HK Rīga 2000. No 2009. līdz 2012. gadam Štāls ar nelieliem pārtraukumiem spēlēja KHL kluba Rīgas "Dinamo" sistēmā, "Dinamo" rindās aizvadot 59 spēles. 2012.—2013. gada sezonu viņš uzsāka Ukrainas hokeja līgas kluba Kijivas "Kompanion" sastāvā, tomēr sezonu pabeidza Slovākijas līga klubā HK Poprad. 2015. gadā beidzis profesionāla hokejista karjeru un pievērsies hokeja menedžera darbam, vienlaikus spēlējot Latvijas čempionāta komandā HK Kurbads. Latvijas hokeja izlases sastāvā J. Štāls ir spēlējis 1999. gada Eiropas čempionātā junioriem, 2001. gada Pasaules čempionātā junioriem, 2005. gada olimpisko spēļu kvalifikācijas turnīrā uz 2006. gada olimpiskajām spēlēm, kā arī 2006., 2008. un 2010. gada Pasaules čempionātos. Vikikrātuvē par šo tēmu ir pieejami multivides faili. Skatīt: Juris Štāls. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski) Rīgas "Dinamo" profils Arhivēts 2010. gada 20. septembrī, Wayback Machine vietnē. Latvijas Hokeja federācijas profils