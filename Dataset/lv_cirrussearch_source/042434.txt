Djego Pablo Simeone (spāņu: Diego Pablo Simeone; dzimis 1970. gada 28. aprīlī) ir argentīniešu futbola treneris un bijušais futbolists. Spēlējis pussarga pozīcijā, bijis Argentīnas futbola izlases dalībnieks. Kopš 2011. gada ir Spānijas La Liga kluba Madrides "Atletico" galvenais treneris. Profesionāla futbolista karjeru sāka 1987. gadā Argentīnas klubā Velez Sarsfield. 1990. gadā pārcēlās uz Eiropu, pievienojoties Itālijas klubam Pisa, kas tolaik spēlēja A sērijā. Taču jau pēc pirmās sezonas klubs A sēriju atstāja un arī pēc gada nespēja tajā atgriezties. 1992. gadā Simeone pārgāja uz Spānijas La Liga klubu Sevilla. Tajā aizvadīja divas sezonas, līdz 1994. gadā pievienojās citam La Liga klubam Madrides "Atletico". 1995.—1996. gada sezonā Atletico sastāvā kļuva par Spānijas čempionu un uzvarēja Spānijas Karaļa kausā. 1997. gadā atgriezās A sērijā, parakstot līgumu ar Milānas "Internazionale". Tajā aizvadīja divas pilnas sezonas, 1998. gadā kļūstot par UEFA kausa ieguvēju. 1999. gadā pārgāja uz citu A sērijas klubu Romas "Lazio", kurā tolaik jau spēlēja vairāki citi argentīnieši. 1999.—2000. gada sezonā ar Lazio kļuva gan par A sērijas, gan Itālijas kausa uzvarētāju. 2003. gadā atgriezās Madrides "Atletico", aizvadot tajā vēl divas sezonas. Karjeru noslēdza 2006. gadā Argentīnā Racing Club komandā. Argentīnas izlasē debitēja 1988. gada 14. jūlijā spēlē pret Austrāliju. Simeone ir piedalījies 1994., 1998. un 2002. gada FIFA Pasaules kausa finālturnīros. Argentīnas izlases sastāvā divreiz kļuvis par Copa América čempionu (1991. un 1993. gadā). 1992. gadā kļuva par Karaļa Fahda kausa (tagad FIFA Konfederāciju kauss) uzvarētāju, gūstot vārtus finālspēlē. Kopumā izlases rindās aizvadījis 106 spēles un guvis 11 vārtus. Pēc spēlētāja karjeras beigām 2006. gadā sāka strādāt par treneri Racing Club, tajā pašā klubā, kurā beidza aktīvā futbolista karjeru. Pēc tam ir trenējis arī citus Argentīnas klubus — Laplatas "Estudiantes", Buenosairesas "River Plate" un San Lorenzo. Divreiz kļuva par Argentīnas pirmās divīzijas čempionu, uzvarot 2006. gada Apertura čempionātu ar Estudiantes un 2008. gada Clausura ar River Plate. 2011. gada janvārī kļuva par Itālijas A sērijas kluba Catania galveno treneri, šajā amatā nostrādāja tikai pusgadu un jūnijā atgriezās Racing Club. 2011. gada 23. decembrī tika apstiprināts par Madrides "Atletico" galveno treneri. 2011.—2012. gada sezonā kļuva par UEFA Eiropas līgas uzvarētāju, 2013. gadā palīdzēja komandai izcīnīt Spānijas Karaļa kausu. Vienu no saviem lielākajiem panākumiem trenera amatā guva 2013.—2014. gada sezonā, kad ar Atletico kļuva par La Liga uzvarētāju. Simeone ir divreiz aizvedis Atletico līdz UEFA Čempionu līgas finālam (2014. un 2016. gadā). 2017. gada septembrī pagarināja līgumu ar Atletico līdz 2020. gadam. «Atletico Madrid appoint Simeone as new coach» (angļu). independent.co.uk. 2011. gada 23. decembris. Arhivēts no oriģināla, laiks: 2017. gada 1. decembrī. Skatīts: 2018. gada 15. aprīlī. «Simeone pagarina līgumu ar Atletico līdz 2020. gadam». sportacentrs.com. 2017. gada 5. septembris. Skatīts: 2018. gada 15. aprīlī. Vikikrātuvē par šo tēmu ir pieejami multivides faili. Skatīt: Djego Simeone. Olympedia profils (angliski) Munzüger Sport profils (vāciski) WorldFootball profils (angliski) Soccerbase spēlētāja profils (angliski) Soccerbase trenera profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) FBref spēlētāja profils (angliski)