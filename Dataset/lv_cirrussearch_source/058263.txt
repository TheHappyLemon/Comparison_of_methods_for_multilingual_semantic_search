AS Baltika (Baltika Group) ir Igaunijas apģērbu mazumtirdzniecības uzņēmums, kas dibināts 1928. gadā. Tā galvenais birojs atrodas Tallinā. Uzņēmuma īpašnieks ir KJK BLTK Holding AS. Grupa veido kolekcijas savam apģērbu zīmolam, vada mazumtirdzniecības tīklus un darbojas Baltijas valstīs, Centrāleiropā un Austrumeiropā. Uzņēmums bija vadošais modes dizaina uzņēmumu Baltijas valstīs. Tam ir meitasuzņēmums SIA Baltika Latvija, kam pieder 7 veikali Latvijā, kas dibināts 2002. gadā. Baltika Group pieder, izstrādā un pārvalda 2 apģērbu zīmolus: Ivo Nikkolo un Monton (pieder līdz 2023. gadam). Tagad uzņēmums koncentrējās uz daudzpusīgu, augstas kvalitātes sieviešu apģērbu un aksesuāru izstrādāšanu ar zīmolu Ivo Nikkolo, ko piedāvā Centrālās un Austrumeiropas tirgiem. Šobrīd tas pārvalda 29 veikalus visā Baltijā un savu interneta veikalu ivonikkolo.com. Uzņēmums kontrolē visus modes procesa posmus: dizainu, ražošanu, piegādes ķēdes vadību, izplatīšanu/loģistiku un mazumtirdzniecību. 1928. gadā Tallinā, Veerenni ielā pēc Haima Karšenšteina (Haim Karshenstein) iniciatīvas tika nodibināts lietusmēteļu ražošanas uzņēmums Gentleman. 1940. gadā padomju vara uzņēmumu nacionalizēja. 1940.-1946. gadā tas tika pārdēvēts par Moela. 1946. gadā to apvienoja ar šūšanas uzņēmumiem Rõivastus un Tallinna Rõivastuskombinaat, un kļuva pazīstams kā Tallinas šūšanas kombināts (Tallinna Õmbluskombinaat). 50. gadu sākumā uzņēmumā tika palaistas pirmās konveijera līnijas. 1959. gadā tas tika pārstrukturēts un pārdēvēts par Õmblusvabrik "Baltika" (Šūšanas fabrika "Baltika"), kas ražoja vīriešu uzvalkus, mēteļus un bija iekāroti visā Padomju Savienībā. 1960. gadā uzņēmumam tika pievienota Tallinas šūšanas fabrikas (Tallinna Õmblusvabriku) 1. darbnīca un Tallinā, Veerenni ielā, tika uzcelta jauna ražošanas ēka. 1970. gadā kļuva pazīstams kā Tallinna Õmblustootmiskoondis "Baltika" (Tallinas šūšanas ražošanas apvienība "Baltika"). 1970-1971. gadā uzņēmuma sastāvā tika pievienoti divi igauņu apģērbu ražotāji — Valga Õmblusvabrik (Valgas šūšanas fabrika) un Õmblusvabrik Virulane (Šūšanas fabrika Virulane). 1987. gadā tika apstiprināta pārstrukturēšanas programma, lai uzlabotu uzņēmuma efektivitāti un produkcijas kvalitāti, kuru vēlāk varētu eksportēt. Šim nolūkam tika izmantota Lielbritānijas un ASV uzņēmumu zināšanas, un Baltika galvenie darbinieki tika apmācīti šajās valstīs. Tika atjaunotas, nomainītas uzņēmuma iekārtas, lai palielinātu pārdošanas apjomus Rietumeiropas tirgos. Pārstrukturēšana tika pabeigta līdz 1990. gadam. Igaunijas Republikas valdība 1990. gada decembrī nolēma pārdot uzņēmumu tās darbinieku izveidotajai akciju sabiedrībai par 31 747 000 rubļiem. Pirms privatizācijas, jaunā uzņēmuma pamatkapitāls tika palielināts par 50%, no kuriem 20% iegādājās Igaunijas valdība un 30% pārdeva publiski. Uzņēmums bija starp pirmajiem sešiem lielajiem privatizētajiem uzņēmumiem Igaunijā. 1991. gadā AS Baltika izveidoja pirmo vīriešu apģērbu zīmolu Baltman. Tika atvērts pirmais veikals Igaunijā. 1993. gadā izveidoja pirmo sieviešu apģērbu zīmolu Christine Collection (CHR). Tika atvērts pirmais veikals Lietuvā. 1994. gadā tika atvērts pirmais veikals Krievijā. 1995. gadā izveidoja otro vīriešu apģērbu zīmolu Evermen. 1996. gadā tika atvērts pirmais veikals Latvijā. 1997. gadā uzņēmuma akcijas tiek kotētas Tallinas Fondu biržā. Baltika akcijas kļūst par labvēlības zīmi Igaunijas radošajai industrijai vietējā tirgus investoriem. 2000. gadā tika atvērti pirmie veikali Ukrainā un Polijā. 2002. gadā sākās stratēģisks pagrieziens uz apģērbu un tirdzniecības uzņēmuma izveidi ar vertikāli integrētu biznesa modeli, kas beidzās 2005. gadā. Izveidoja sieviešu un vīriešu apģērbu zīmolu Monton, kas tika piedāvāts piecos tirgos. 2005. gadā uzņēmuma zīmols Monton kļūst par Igaunijas Olimpiskās komitejas galveno sponsoru. 2006. gadā, apvienojot sieviešu apģērbu zīmolu Christine Collection (CHR) un vīriešu apģērbu zīmolu Evermen, izveidoja sieviešu un vīriešu apģērbu zīmolu Mosaic. AS Baltika atver savu 100. veikalu. Uzņēmums iegādājas vecāko un labi pazīstamo Igaunijas dizaineru — Ivo Nikkolo, Kirke Arons un Jüri Siim — radīto sieviešu apģērbu zīmolu Ivo Nikkolo, kas dibināts 1994. gadā. Vīriešu apģērbu zīmols Baltman svin savu 15. dzimšanas dienu. 2007. gadā AS Baltika tika starp finālistiem biznesa konkursā European Business Awards divās kategorijās. Zīmols Mosaic laida klajā bērnu apģērbus un pārtrauca 2011. gada sākumā. Tika atvērts pirmais veikals Čehijā. Sieviešu un vīriešu apģērbu zīmols Monton svin savu 5. dzimšanas dienu. Uzņēmuma zīmols Monton kļūst par Latvijas Olimpiskās komitejas sponsoru. Igaunijas Personāla attīstības asociācija Baltika's Retail Academy atzīst par vienu no labākajiem personāla projektiem Igaunijā. 2008. gadā AS Baltika svinēja 80 gadu jubileju. Grupas vairumtirdzniecība tika paplašināta līdz Rietumeiropai, uzņēmums noslēdza līgumu ar vadošo Eiropas universālveikalu tīklu Peek & Cloppenburg. No visiem uzņēmuma produktiem 60% tika ražoti ārzemēs: Lietuvā, Krievijā, Ķīnā u. c. 2009. gadā uzņēmums pamet Čehijas tirgu. Tallinā, Veereni ielā, kur iepriekš atradās ražošanas ēka, uzņēmums izveidoja Baltika Kvartal, kas apvieno dizaina un radošos uzņēmumus. Kvartālā tika atklāts jaunas koncepcijas veikals Moetänav (Modes iela), kur pirmo reizi tika pārstāvēti visi četri uzņēmuma zīmoli — Monton, Mosaic, Baltman un Ivo Nikkolo. Sieviešu apģērbu zīmols Ivo Nikkolo svin savu 15. dzimšanas dienu. 2010. gadā uzņēmums pārdod zīmolus MasCara un Herold. AS Baltika atjaunotais birojs tika apbalvots ar Igaunijas Kultūras fonda gada balvu arhitektūrā un Igaunijas Interjera arhitektu biedrības gada balvu biroju kategorijā. 2011. gadā uzņēmums pamet Polijas tirgu. Vīriešu apģērbu zīmols Baltman svin savu 20. dzimšanas dienu. 2012. gadā sieviešu un vīriešu apģērbu zīmols Monton svin savu 5. dzimšanas dienu. 2013. gadā uzņēmums iegādājas sieviešu apģērbu zīmolu Bastion. Starptautiskā aģentūra Dan Pearlman uzņēmumam ir izstrādājusi jaunu koncepciju veikaliem Monton, Mosaic un Baltman. AS Baltika parakstīja franšīzes līgumu ar Lielbritānijas apģērbu tirgotāju A Levy & Son Ltd par Blue Inc zīmola pārstāvēšanu Baltijas valstīs. Uzņēmums ar Igaunijas Olimpisko komiteju atjauno sponsorēšanas līgumu. AS Baltika svinēja 85 gadu jubileju. 2017. gada 31. martā grupā strādāja 1 047 darbinieku. 2018. gadā AS Baltika piederēja 128 veikali 9 valstīs ar kopējo tirdzniecības platību 24 000 m². 2019. gada martā AS Baltika apstiprināja restrukturizācijas pasākumus, kur iecerēja lielāku uzmanību pievērst mazumtirdzniecībai un interneta pārdošanai Baltijas valstīs, tādējādi produktu attīstības procesu padarot efektīvāku. Ražošanas izmaksām augot, tika likvidēts grupai piederošais šūšanas uzņēmums OÜ Baltika Tailor, atlaižot vairāk nekā 300 darbinieku, kas strādāja Tallinas un Kohtla-Jervē ražotnēs, lai izmantotu Eiropas partneru šūšanas pakalpojumus. Šūšanas uzņēmums darbību pārtraucis 1. novembrī un tajā tika izgatavoti trešdaļa no visiem apģērbiem, kas tika pārdoti grupai piederošajos veikalos. 2020. gada pavasarī sāka apvienot savus apģērbu zīmolus Monton, Mosaic un Bastion zem viena vadošā zīmola Monton, tirdzniecības platību saglabājot esošajā apjomā. 11. decembrī paziņo, ka AS Baltika ir pieņēmusi stratēģisku lēmumu turpmākajā apģērbu izstrādes un ražošanas darbā koncentrēties tikai uz vienu apģērbu zīmolu — Ivo Nikkolo, kas piedāvās apģērbus tikai sievietēm. Uzņēmuma mērķis ir to padarīt par starptautisku zīmolu, piedāvājot to sākotnēji Baltijas un vēlāk Viduseiropas un Austrumeiropas tirgos. Un stratēģisku apsvērumu un nelielā pieprasījuma dēļ no sava produktu sortimenta izņems formal elegant stila vīriešu apģērbu, bet uzņēmums apsvērs iespējas nākotnē atgriezties pie vīriešu apģērbu izstrādāšanas. 2021. gada aprīlī paziņo, ka AS Baltika ir parakstījusi līgumu par zīmola Monton preču zīmju pārdošanu Eiropā Ķīnas uzņēmumam Shenzhen Maiteng International Apparel Co., kas šobrīd nodarbojas ar Monton Sports sporta apģērbu pārdošanu. Licence par apģērbu pārdošanu zem zīmola Monton nosaukuma grupai piederēs līdz 2023. gadam. Šo pārejas periodu uzņēmums izmantos, lai prezentētu Igaunijas Olimpisko kolekciju un tirgotu Monton zīmola preču atlikumus. Visi ienākumi no zīmola pārdošanas tiks izmantoti, lai segtu bankas aizdevumu, kas tur preču zīmes ķīlu. Līdz 2021. gada beigām tika slēgti lielākā daļa nerentablo veikalu Baltijā, lai koncentrētos uz peļņas gūšanu labākajās stratēģiskajās vietās. 2023. gada 29. augustā tika paziņots, ka uzņēmums KJK BLTK Holding AS ir ieguvis 100 % AS Baltika kapitāldaļu. Akciju kotēšana Nasdaq Tallinn biržā tika pārtraukta. Zīmols Ivo Nikkolo tika dibināts 1994. gadā, kas ir vecākais apģērbu zīmols Igaunijā, kuru izveidoja 3 dizaineri — Ivo Nikkolo, Kirke Arons un Jüri Siim, sākotnēji piedāvājot apģērbus gan sievietēm, gan vīriešiem. Tas tika radīts padomju laikā, kad patērētāji pierada dzīvot pieticīgi, bet vairāk sāka novērtēt augstas kvalitātes apģērbu. Dizaineri tajā laikā izveidoja sieviešu un vīriešu apģērbu līniju. 1994. gada pavasarī Tallinā, Suur-Karja ielā tika atklāts pirmais veikals dizainera Ivo Nikkolo vārdā. 1996. gadā apģērbu zīmols Ivo Nikkolo ienāca Somijas tirgū, bet 1998. gadā — Zviedrijā, kur tas ierindojās blakus prestižajiem Eiropas modes zīmoliem Zviedrijas universālveikalā "NK", vēlāk 2003. gadā ienāca Dānijas un Norvēģijas tirgū. 1997. gadā dizainers Ivo Nikkolo izveidoja uzņēmumu Zik-Zak, lai izstrādātu un pārdotu savu apģērbu. Kopumā uzņēmumā strādāja 35 cilvēki, bija trīs veikali un vairāki izplatītāji Igaunijā, 40 procenti produkcijas nonāca Skandināvijas valstīs. Lai attīstītos, paplašinātos un zīmolam ienāktu jaunos ārvalstu tirgos, dizaineris Ivo Nikkolo 2006. gada jūlijā pārdeva savu uzņēmumu Zik-Zak, kuru iegādājās Baltika Group, dizaineram turpinot konsultācijas par tā attīstību. Darījuma izmaksas tiek lēstas 20 miljonu kronu (1,28 miljoni eiro) apmērā. Zīmols ir novērtēts ne tikai Baltijas valstīs, bet arī no modes skatuves profesionāļiem visā pasaulē — modes tendenču prognozēšanas pasaules līderis WGSN vairākkārt ir pieminējis Ivo Nikkolo imidža kampaņu kā vienu no labākajām pasaulē. No 2021. gada Baltika Group apģērbu izstrādes un ražošanas darbā koncentrējas tikai uz vienu apģērbu zīmolu — Ivo Nikkolo. «Veerenni asumi süda oli Lutheri vabrik». Postimees (igauņu). 2008-08-15. Skatīts: 2021-08-26. «AS Baltika». nasdaqbaltic.com. Skatīts: 2021-08-26. «History». baltikagroup.com. Arhivēts no oriģināla, laiks: 2018-07-01. Skatīts: 2021-08-27. Arhivēts 2018-07-01 Wayback Machine vietnē. «Igaunijas apģērbu impērija paplašinās Latvijā». krusttevs.com. Skatīts: 2021-08-28. «Atver pirmo Blue Inc veikalu Baltijā». Dienas Bizness (latviešu). Skatīts: 2021-08-28. «Baltika pārtrauks ražošanu Igaunijā un apvienos zīmolus». Dienas Bizness (latviešu). Skatīts: 2021-08-28. «Baltika likvidē apģērbu šūšanas uzņēmumu Baltika Tailor». Dienas Bizness (latviešu). Skatīts: 2021-08-28. «Monton un Mosaic apvienos zem viena zīmola». Dienas Bizness (latviešu). Skatīts: 2021-08-29. «A/S Baltika pārtrauks zīmola Monton apģērbu tirdzniecību». Dienas Bizness (latviešu). Skatīts: 2021-08-30. «A/S Baltika pārtrauks zīmola Monton apģērbu tirdzniecību». Dienas Bizness (latviešu). Skatīts: 2021-08-30. «Ivo Nikkolo atver jauna koncepta veikalu Spicē». Dienas Bizness (latviešu). Skatīts: 2022-11-09. «Ivo Nikkolo». Baltika Group (angļu). Arhivēts no oriģināla, laiks: 2022-11-03. Skatīts: 2022-11-03. «Ivo Nikkolo rõivakaubamärk läheb Baltikale». ERR (igauņu). 2006-07-11. Skatīts: 2022-11-03.