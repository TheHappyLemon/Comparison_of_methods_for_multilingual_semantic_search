Rojs Arne Lennarts Andersons (zviedru: Roy Arne Lennart Andersson, dzimis 1943. gada 31. martā) ir zviedru kinorežisors. Andersons ir pazīstams ar savām filmām "Zviedru mīlas stāsts" (En kärlekshistoria, 1970) un "Par bezgalīgo" (Om det oändliga, 2019), kā arī par "Triloģiju par dzīvi", kurā ietilpst filmas "Dziesmas no otrā stāva" (Sånger från andra våningen, 2000), "Tu, kas dzīvo" (Du levande, 2007) un "Balodis sēdēja uz zara pārdomās par eksistenci" (2014). "Dziesmas no otrā stāva" visvairāk par citām raksturo Andersona stilu — garie kadri, absurda komēdija un zviedru kultūras kariķēšana. Savu lielāko daļu profesionālās karjeras pavadījis kā reklāmu režisors, izveidojot vairāk nekā 400 reklāmu. Režisējis arī divas īsfilmas un sešas pilnmetrāžas filmas. Par filmu "Balodis sēdēja uz zara pārdomās par eksistenci" saņēmis Zelta lauvas balvu 2014. gada Venēcijas kinofestivālā, kļūstot par pirmo zviedru, kurš saņēmis šo apbalvojumu. Andersonu uzskata par vienu no vislabākajiem mūsdienu Eiropas kinorežisoriem. Četras viņa filmas kļuva par Zviedrijas kandidatūru Amerikas Kinoakadēmijas balvai kategorijā "Labākā filma svešvalodā". Vikikrātuvē par šo tēmu ir pieejami multivides faili. Skatīt: Rojs Andersons. IMDb profils (angliski) AllMovie profils (angliski) Brockhaus Enzyklopädie raksts (vāciski)