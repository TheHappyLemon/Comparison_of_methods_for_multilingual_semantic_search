Pauls Fēlikss Šmits (Paul Felix Schmidt; 1916. gada 20. augusts Narva — 1984. gada 11. augusts Allentouna) bija vācbaltiešu izcelsmes Igaunijas, Vācijas un ASV starptautiskais meistars šahā (1950). Pēc profesijas — ķīmiķis. 1934. gadā beidzis skolu Tallinā, pēc tam divus gadus mācījies Tartu Universitātē, kuru nav pabeidzis. 1930. gadu otrajā pusē bijis viens no Igaunijas spēcīgākajiem šahistiem un nopietns konkurents tā laika Igaunijas šaha līderim Paulam Keresam. 1936. gadā nospēlējis neizšķirti maču ar Keresu par Igaunijas šaha čempiona nosaukumu — 3½:3½. 1937. gadā uzvarējis starptautiskā šaha turnīrā Pērnavā, apsteidzot Keresu, Gideonu Štālbergu un Salo Floru. Pārstāvējis Igaunijas komandu Pasaules šaha olimpiādēs, kurās piedalījies 2 reizes (1937, 1939) un komandu vērtējumā izcīnījis bronzas (1939) medaļu. Pēc 1939. gada Pasaules šaha olimpiādes Buenosairesā atgriezies Eiropā un kā etniskais vācietis pārgājis Vācijas pilsonībā. Otrā pasaules kara gados sekmīgi piedalījies dažādos šaha turnīros. 1940. gadā izcīnījis 2. vietu Vācijas 32. šaha čempionātā, bet gadu vēlāk dalījis pirmo vietu Vācijas 32. šaha čempionātā un uzvarējis papildu mačā par čempiona nosaukumu ar 3½:½. 1942. gadā Zalcburgā piedalījies spēcīgā starptautiskā šaha turnīrā un dalījis 3.-4. vietu (uzvarēja Aleksandrs Aļehins). Pēc kara šaha turnīros spēlējis retāk, arī rezultāti vairs nav sasnieguši iepriekšējo līmeni, jo radušās problēmas ar veselību. 1949. gadā Rietumvācijā publicējis savu grāmatu par šahu — "Šaha meistars domā" (vācu: "Schachmeister denken"). Par vēsturiskajiem panākumiem turnīros FIDE 1950. gadā Šmitam kā vienam no pirmajiem piešķīrusi starptautiskā meistara (IM) nosaukumu. 1951. gadā aizstāvējis ķīmijas doktora grādu Heidelbergas Universitātē un drīz vien kopā ar sievu pārcēlies uz Kanādu, bet vēlāk uz ASV, kur apmeties Filadelfijā un uzsācis darbu kā universitātes profesors. Vēlāk pārgājis darbā uz Bell Telephone Company un apmeties Pensilvānijas pilsētā Allentounā, kur līdz savai aiziešanai pensijā 1982. gadā nodarbojies ar elektroķīmijas pētniecību. Mūža pēdējā posmā ar šahu nodarbojies maz, pārsvarā spēlējis tikai vieglās partijas, tomēr sadraudzējies ar citu zinātnei pievērsušos šahistu Rubenu Fainu. Miris no miokarda infarkta. Parnu (1937) OlimpBase :: Men's Chess Olympiads :: Paul Schmidt 32. Deutsche Schacheinzelmeisterschaft 1940 in Bad Oeynhausen 33. Deutsche Schacheinzelmeisterschaft 1941 in Bad Oeynhausen «Salzburg 1942». Arhivēts no oriģināla, laiks: 2012. gada 3. augustā. Skatīts: 2014. gada 7. martā. Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)