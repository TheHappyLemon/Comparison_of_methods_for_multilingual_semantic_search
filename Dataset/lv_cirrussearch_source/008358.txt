Junibakena ir viens no Stokholmas muzejiem, kas atrodas Jūrgordenā. Muzeja galvenā mērķauditorija ir bērni un ģimenes ar bērniem. Muzeja adrese: Galärvarsvägen. Junibakena ir privāts muzejs — bērnu kultūras centrs, kurš tika izveidots pēc Stafana Gētesama ieceres. Muzejs tika atklāts 1996. gadā, tā atklāšanā piedalījās karaliskā ģimene. Lielākoties muzejā var iepazīties ar Astrīdas Lindgrēnas pasaku varoņiem, tāpēc nereti to mēdz saukt par ievērojamās rakstnieces muzeju, bet tas neatbilst patiesībai, jo muzejā ir aplūkojami arī citu zviedru rakstnieku radītie pasaku varoņi. Astrīda Lindgrēna jau pirms muzeja izveides uzstāja, ka muzejs nevar būt vieta, kurā būtu attēloti tikai viņas radītie tēli, tāpēc bērnu rakstnieces vēlme tika ievērota. Muzejā bērni var ne tikai iepazīties ar pasaku varoņiem, bet arī aktīvi piedalīties dažādos pasākumos — izstaigāt un rotaļāties dažādos maza izmēra pasaku namiņos, kas ir speciāli uzbūvēti atbilstoši bērniem un atrodas Pasaku laukumā, ņemt dalību speciāli iestudētās lugās, iepazīt tematiskās izstādes Junibakena galerijā. Galvenā muzeja atrakcija ir minivilciena apmeklējums, kur no Vimmerbijas, kas ir Astrīdas Lindgrēnas dzimtā pilsēta, dabiskā lielumā izveidotā stacijas maketa var sēsties vagoniņā un, klausoties kadā no 12 iespējamām valodām, doties uz satikšanos ar par klasiku kļuvušiem Lindgrēnas pasaku varoņiem un notikumiem, kuros viņi ir iesaistīti. Šeit var redzēt krāšņas ainas, kas atspoguļo Karlsonu, kas dzīvo uz jumta, Lennebergas Emīlu, Pepiju Garzeķi, drosmīgos brāļus Lauvassirdis, rūķīti Nilsu Karlsonu un daudzus citus pasaku varoņus. Vilciena maršruts beidzas Pepijas mājā "Vistas kāja", kurā bērni var rotaļāties dažādās istabās. Muzejā atrodas arī Zviedrijā lielākais bērnu grāmatveikals, bērnu restorāns un teātris. «Sevärdheter». Arhivēts no oriģināla, laiks: 2011. gada 28. jūnijā. Skatīts: 2011. gada 16. jūnijā. Teksts " Junibacken " ignorēts «Kungliga Djurgårdens Intressenter». Arhivēts no oriģināla, laiks: 2013. gada 25. septembrī. Skatīts: 2011. gada 16. jūnijā. www.djurgarden.net Muzeja mājas lapa Filma par Junibakenu