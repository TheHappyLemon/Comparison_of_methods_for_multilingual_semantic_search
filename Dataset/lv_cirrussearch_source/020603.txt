Renesas Electronics (japāņu: ルネサス エレクトロニクス株式会社, Runesasu Erekutoronikusu Kabushiki Gaisha) ir Japānas pusvadītāju komponenšu ražotājs. Uzņēmums ir dibināts 2010. gadā, apvienojoties NEC Electronics un Renesas Technology. Galvenais birojs atrodas Tokijā (uzņēmums reģistrēts Kavasaki). Uzņēmuma nosaukums veidots no angļu: Renaissance Semiconductor for Advanced Solutions — "Renesances pusvadītājs attīstītiem risinājumiem". Renesas Electronics akcijas tiek kotētas Tokijas fondu biržā (kods 6723). Lielākie akcionāri (2023. gada 30. jūnijā): The Master Trust Bank of Japan (12,10 %), INCJ (10,41 %), DENSO (8,57 %), Toyota (4,24 %). 2002. gada novembrī datortehnikas ražotājs NEC atdalīja savu pusvadītāju ražošanu atsevišķā uzņēmumā NEC Electronics. Savukārt 2003. gada 1. aprīlī Hitachi un Mitsubishi Electric dibināja kopuzņēmumu Renesas Technology, kurā Hitachi bija 55 %, bet Mitsubishi Electric — 45 % kapitāldaļu. 2009. gada aprīlī Renesas Technology un NEC Electronics nolēma apvienoties. Apvienošanās notika 2010. gada 1. aprīlī, izveidojot uzņēmumu Renesas Electronics. 2010. gadā tas nopirka Somijas mobilo telefonu ražotāja Nokia bezvadu modemu biznesu, ko pārdēvēja par Renesas Mobile Europe un Helsinkos atvēra Renesas Eiropas biroju. 2011. gadā uzņēmuma darbību nopietni ietekmēja Japānas zemestrīce un plūdi Taizemē. Pēc tam Renesas Electronics veica biznesa restrukturizāciju, lai ražotu lētākus un mazākus mikroprocesorus. 2013. gadā notika uzņēmuma grupas reorganizācija, apvienojot vairākus meitas uzņēmumus. Tika nolemts pārtraukt operācijas Eiropā. 2013. gada septembrī LTE biznesu, ieskaitot Somijas Renesas Mobile Europe, par 125 miljoniem eiro pārdeva ASV bezvadu sakaru iekārtu ražotājam Broadcom. 2014. gada 30. septembrī tika pabeigta displeju draiveru mikroshēmu ražotāja Renesas SP Drivers pārdošana uzņēmumam Synaptics. 2016. gada 13. septembrī tika paziņots, ka Renesas Electronics par 3,6 miljardiem ASV dolāru iegādāsies ASV mikroshēmu uzņēmumu Intersil, kas specializējies automašīnu mikroshēmu ražošanā; darījums pabeigts 2017. gada februārī. 2018. gada septembrī Renesas paziņoja, ka ir vienojies par 6,7 miljardiem ASV dolāru iegādāties ASV jauktu signālu mikroshēmu ražotāju Integrated Device Technology; darījums tika pabeigts 2019. gada 30. martā. 2020. gadā Renesas paziņoja par plāniem pārtraukt diožu un salikto ierīču ražošanu. 2021. gada februārī Renesas vienojās par 5,9 miljardiem ASV dolāru iegādāties Apvienotās Karalistes mikroshēmu ražotāju Dialog Semiconductor; iegāde tika pabeigta 2021. gada 31. augustā. 2021. gada martā ugunsgrēks Nakas rūpnīcā Japānā radīja ievērojamus iekārtu bojājumus. 2022. gada 17. aprīlī Renesas atsāka ražošanu Nakas rūpnīcā. 2021. gada decembrī Renesas pabeidza Izraēlas bezvadu sakaru risinājumu uzņēmuma Celeno Communications iegādi. 2022. gada 20. jūlijā Renesas pabeidza ASV uzņēmuma Reality Analytics, Inc. iegādi; tas nodrošināja iegultos mašīnmācīšanās un mākslīgā intelekta risinājumus. 2022. gada oktobrī tika pabeigta Indijas bezrūpnīcu pusvadītāju uzņēmuma Steradian Semiconductors Private Limited iegādi; tas nodrošināja 4D attēlveidošanas radara risinājumus. 2022. gada septembrī Renesas parakstīja stratēģisko partnerību ar Vjetnamas autoražotāju VinFast, lai sadarbotos elektrisko transportlīdzekļu tehnoloģiju izstrādē un sistēmu komponentu piegādē. 2023. gada jūnijā tika pabeigta Austrijas bezrūpnīcu pusvadītāju uzņēmuma Panthronics AG iegāde; tas specializējas augstas veiktspējas bezvadu produktos. 2023. gada jūlijā Renesas paziņoja par 10 gadu silīcija karbīda plāksnīšu piegādes līgumu ar ASV uzņēmumu Wolfspeed. 2023. gada 7. augustā Renesas noslēdza nodomu protokolu ar Francijas 5G/4G IoT mikroshēmu un moduļu ražotāju Sequans Communications S.A., lai iegādātos tā akcijas. Uzņēmuma produkcija: mikrokontrolieri un mikroprocesori; analogie produkti (pastiprinātāji, audio un video komponentes, datu pārveidotāji, elektrolīniju sakaru ierīces, slēdži un multipleksori); autonozares produkti; laika un hronometrāžas komponentes; saskarnes komponentes; atmiņas un loģikas komponentes; enerģijas un enerģijas pārvaldības komponentes; programmējamas jaukta signāla, ASIC un IP komponentes; RF komponentes; sensoru komponentes; kosmiskās un skarbas vides komponentes; bezvadu ierīces Mitsubishi, Hitachi to merge chip businesses Major Shareholders Nokia Annual Report 2010 Broadcom aqcuires Renesas Mobile Europe Helsinki Business Hub, September 5, 2013 Group Reorganization (Mergers Involving Renesas Electronics and Its Subsidiaries, and Changes to Names of Subsidiaries) Japānas mikroshēmu ražotājs 'Renesas' pārņem ASV kompāniju 'Intersil' BNS, 13.09.2016 Vikikrātuvē par šo tēmu ir pieejami multivides faili. Skatīt: Renesas Electronics. Renesas Electronics vietne