Piedņepras zemiene (ukraiņu: Придніпровська низовина, baltkrievu: Прыдняпроўская нізіна) ir terasēts līdzenums Austrumeiropas līdzenuma dienviddaļā Dņepras kreisajā krastā. Ietilpst Baltkrievijas Gomeļas apgabalā un Ukrainas Čerņihivas, Sumu, Poltavas un daļēji Kijivas, Čerkasu, Dņipropetrovskas un Harkivas apgabalos starp Viduskrievijas augstieni ziemeļaustrumos un Piedņepras augstieni dienvidrietumos. Zemienes robežās dažkārt izdala Piedņepras un Poltavas līdzenumus. Vidējais augstums 50—160 m, maksimālais — 236 m. Veidots no fluvioglaciāliem un limnoglaciāliem nogulumiem (smiltis, smilšmāls, less). Reljefs līdzens, pazeminās Dņepras virzienā, sastopami sālskupoli. Ziemeļdaļā jauktie meži, purvi, dienviddaļā — mežastepe un stepe, intensīva lauksaimniecība. Naftas un dabasgāzes ieguve. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 567. lpp.