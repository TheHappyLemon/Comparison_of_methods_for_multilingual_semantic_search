Skanste ir apkaime Rīgā, tā atrodas Rīgas centrā, Daugavas labā krasta dzelzceļa loka Z daļā (administratīvi apkaimes A daļa ietilpst Rīgas pilsētas Vidzemes priekšpilsētā, bet R daļa — Ziemeļu rajonā). Tā robežojas ar Sarkandaugavas, Brasas, Centra un Pētersalas-Andrejsalas apkaimēm, ir viens no nesenāk apgūtajiem Rīgas rajoniem, kas atrodas kādreizējo pilsētas ganību vietā. Apkaimes centrālā satiksmes artērija ir Skanstes iela, bet apkaimes robežas iezīmē Pulkveža Brieža, Hanzas, Vesetas un Duntes ielas, kā arī Ganību dambis un dzelzceļš. Vietā, kur vēl salīdzinoši nesen dominēja mazdārziņi, tagad slejas biroju ēkas, nacionālas nozīmes sporta infrastruktūras objekti un dzīvojamie nami. Līdzās pilsētas vēsturiskajam un klusajam centram Skanstē veidojas jauna apbūve. Skanstes rajons šobrīd turpina attīstīties, un ir vairākas ieceres, kuras tiks īstenotas turpmāko gadu laikā. Skanstes rajona platība ir 215 hektāri un, mērot pa perimetru, apkaimes robežas garums ir vairāk nekā seši kilometri. Patlaban Skanstē ir vairāk nekā 12 tūkstoši iedzīvotāju un darbinieku, bet, īstenojot apkaimes attīstības plānus, potenciālo iedzīvotāju un darbinieku skaits augs līdz pat vairāk nekā 42 tūkstošiem. Elektrum Olimpisko centru un Arēnu Rīga apmeklē vidēji 1,9 miljoni cilvēku gadā, bet, īstenojot futbola skolas Metta Jaunatnes futbola izglītības centra, daudzfunkcionālas privātās medicīnas klīnikas, Rīgas konferenču un koncertu centra un citus iecerētos projektus, Skanstes apmeklētāju skaits pieaugs līdz pat 3 miljoniem cilvēku gadā. 14. — 15. gadsimtā aiz Rīgas pils grāvja pret ziemeļiem — uz Mīlgrāvja pusi — sākās rīdzinieku ganības, kas aizņēma ļoti lielu platību. Tajās atradās vieta gan Rīgā plaši izmantotajiem zirgiem, gan citiem mājlopiem — govīm, aitām, buļļiem un citiem. Galvenais lopu ceļš no pilsētas uz ganībām veda pa Jēkaba ielu cauri Jēkaba vārtiem un pāri Jēkaba tiltam. Zirgu ganības atradās vistuvāk Jēkaba vārtiem, aiz tām bija mājlopu ganības. Tūliņ aiz Jēkaba vārtiem visgarām ceļam uz ganībām sākās rīdzinieku dārzi, kurus rāte iznomāja namniekiem. Dārzi atradās arī pilsētas grāvja ielejā. 1621. gada Rīgas aplenkuma laikā zviedru karaspēks šeit uzbēra skanstis, no kurām ar lielgabaliem apšaudīja pilsētas nocietinājumus. Vecās zviedru skanstis izmantoja arī Krievijas armija Rīgas aplenkuma laikā 1709.—1710. gadā. 18. gadsimtā Ganību dambi apstādīja ar četrām vītolu rindām, padarot to par skaistu aleju ar lopu ceļu blakus. Tagadējo neizmantojamo fabriku vietā atradās krāšņas Rīgas iedzīvotāju vasaras muižiņas, aiz kurām — pilsētas ganības. Lielie plūdi 1807. gada aprīlī nopostīja lielāko daļu šeit ierīkoto dārziņu, pārējos nopostīja ugunsgrēks 1812. gadā, kad Napoleona uzbrukuma dēļ tika pavēlēts nodedzināt visas ēkas ārpus pilsētas vaļņiem. 20. gadsimta sākumā tur atkal atradušies iekopti dārziņi (tikai tuvāk Krišjāņa Valdemāra ielai). 1903. gadā līdzās tagadējam Ganību dambim tapa dzelzceļš — tagadējās līnijas Čiekurkalns—Rīga-Krasta atzars un Rīgas dzelzceļa mezgla Preču stacija. Tā sastāvēja no parka vilcienu pieņemšanai un nosūtīšanai, parka vagonu šķirošanai, preču pagalma, iekraušanas un izkraušanas ceļiem, augstām kravas platformām un plašām noliktavām. Mūsdienās tā ir nojaukta (darbojas vienīgi preču stacija Ganību parks). No dzelzceļa līnijas Čiekurkalns—Rīga-Krasta dzelzceļa atzari ved arī uz Rīgas tirdzniecības ostu, Eksportostu un Andrejostu. 1910. gadā tagadējās Skonto halles vietā Emiļa Melngaiļa ielā tapusi liela ēka 5. latviešu dziesmu svētkiem. No tās raugoties virzienā no centra pa kreisi atrodas Skanstes apkaimes galvenā ielā — Skanstes iela. Tai abās pusēs reiz atradās lapeņu kolonija. Šai apkārtnē — starp Vesetas un Skanstes ielām līdz 1965. gadam pastāvēja hipodroms. Ap to milzīgā teritorijā grupējās mazdārziņi, kas no pilsētas tika dāvināti mazpulkiem, uz dārzkopību orientētiem pusaudžiem. 2005. gadā šo vietu tika nolemts atvēlēt Pasaules hokeja čempionāta un citu masu pasākumu būvēm. Tādējādi Skanstes ielas labās puses apbūve ir sākta, un tiks turpināta ar daudzstāvu īres namu celtniecību. Skanstes un Hanzas ielas stūri iezīmē arī pēc sabiedriskās ugunsdrošības pieņemšanas 1882. gadā uzbūvētais ugunsdzēsēju depo, ko 1910. gadā, stilizējot Hanzas ķieģeļu gotikas tradīcijas, būvējis R. Šmēlings. 1980. gadā uz depo bāzes izveidots Ugunsdzēsības muzejs. Hanzas iela, kurā muzejs atrodas ierīkota 1902. gadā un kalpojusi, lai no kādreizējā Ķeizardārza (tagad — Viesturdārza) nokļūtu pilsētas ganībās. Līdzās galvenajai — Skanstes ielai reģiona apkaimi veido Vesetas iela, Grostonas iela, Zirņu iela, no Duntes ielas līdz Ganību dambim līdzās dzelzceļam ved Bukultu iela. Skanstes apkaimē izveidotas jaunas J. Dikmaņa un J.- Daliņa ielas. Paralēli Krišjāņa Valdemāra ielai esošo Vesetas un Tomsona ielu daudzdzīvokļu ēku apbūve tika veidota jau 1960. — 1970. gados. Līdz Arēnas Rīga būvniecības aizsākšanai Skanstes klajos laukus no pārējās apbūves norobežoja Rīgas 213. pirmsskolas izglītības iestāde un Rietumu bankas ēkas Vesetas ielā, Grostonas ielā atrodas Rīgas Hanzas vidusskola, Skanstes ielā 13/15 savulaik atradās Darba rezervju sporta nams, kurš vēl tagad ir vienīgā vieta Rīgā, kur trenēties boksā. Pašlaik Skanste attīstās kā jaunais biznesa rajons. Jau realizēts projekts Skanstes virsotnes — trīs 24 stāvu augstas dzīvojamās ēkas. Pamazām veidojas Merka Skanste, kuras iecerē ir realizēt 8 kvartālu apbūvi, kas kopā aizņem gandrīz 29 ha teritoriju. Līdz 2014. gadam būvkompānija te nolēmusi uzcelt 2 000 dzīvokļu, savukārt darījumu un sabiedrisko ēku platība kopā plānota ap 300 000 m². Iecerēts, ka plānotā Rīgas Ziemeļu šķērsojuma izbūve padarīs Skansti sasniedzamāku. Skanstes apkaimes reljefs ir izteikti līdzens un zemes virsma atrodas tikai dažus metrus virs jūras līmeņa (pārsvarā 2—3 metru augstumā virs jūras līmeņa). Apkaimes reljefa augstākie punkti nedaudz pārsniedz 4 metrus virs jūras līmeņa augstuma atzīmi, bet zemākie punkti ir tikai ap 1 metru augstumā virs jūras līmeņa. Nosacīti augstākais reljefs atrodas apkaimes D, DA daļā, bet zemākais — visā teritorijas A un ZA daļā. Visa Skanstes apkaimes teritorija ietilpst Daugavas ielejas ģeomorfoloģiskajā mikrorajonā ar aluviālajiem nogulumiem un dūņām. Zem kvartāra nogulumu segas 25—33 metru dziļumā augšējo pamatiežu slāni veido vāji cementēts smilšakmens (Amatas svītas gaišpelēkie oolītsmilšakmeņi un baltie vai gaišpelēkie aleirolīti). Rīgas dome šīs teritorijas atsavināja, pamatojoties uz smago metālu piesārņojumu augsnē. Skanstes apkaimes vīzija sevī iekļauj domu par aktīvu centra attīstību, veidojot tā dzīvojamo un kultūras telpu sinerģijā ar biznesa funkcijām. Skanstes rajona apkaime ir noteikta kā prioritāri attīstāma Rīgas teritorija. Šobrīd Skanste ir vienīgā un lielākā daļēji attīstītā teritorija Rīgas centrā. Rīgas dome saņēma Vides aizsardzības un reģionālās attīstības ministrijas vēstuli ar atļauju uzsākt Skanstes apkaimes teritorijas lokālplānojuma īstenošanu. Skanstes attīstības aģentūras, kā arī pilsētas attīstības dokumentos tiek paredzēts, ka Skanste iekļausies pilsētas kompaktajā centrā, esot tā modernā daļa. Ja vēsturiskajā un klusajā centrā visa apbūve, infrastruktūra ir vēsturiska, un faktiski visas tendences ir ēkas uzturēt vai atjaunot, tad Skanste ir brīva teritorija pilsētas centrā, kur var attīstīt modernas pilsētas funkcijas. Skanstes attīstības teritorija ir iekļauta Rīgas telpiskajā kodolā ar kompaktu apdzīvojuma tipu. Tā kā lielākā daļa darba vietu atrodas tieši pilsētas centrā, rajona attīstībā tiek iekļauta mājokļu izbūve pēc iespējas tuvāk šai galvaspilsētas daļai. Otrs attīstības virziens – biroju attīstība. Skanste ir vieta starptautiskajiem biznesa pakalpojumu centriem, kas ir starptautisku uzņēmumu pārstāvniecības vai noteiktu funkciju veikšanai izveidotas struktūrvienības, kas darbojas konkrētā valstī ar konkurētspējīgām darbaspēka izmaksām. Rīgā šajā sektorā tuvākajos četros gados plānots radīt 10 000 darba vietu. Šobrīd Skanstes attīstības aģentūras biedri ir veikuši vērienīgas investīcijas, nākotnē investīciju apjoms turpinās augt. Šo apkaimi pašvaldība attīstīs sinerģijā ar uzņēmējiem. Tiks būvēta infrastruktūra, piesaistot ES naudu, bet uzņēmēji realizēs savus projektus. Līdz 2017. gadam, apkaimē ir investēti 245 miljoni eiro. Līdz 2024. gadam kopā jau ar esošajām investīcijām paredzēts ieguldīt kopumā ap 800 miljonu eiro, uzbūvējot konferenču un koncertu centru (ar plānoto apmeklējumu ~ 600 000 cilvēku gadā), daudzfunkcionālu privātās medicīnas klīniku (ar plānoto apmeklējumu ~ 250 000 cilvēku gadā), attīstot starptautiski orientētu kultūras, inovāciju un gastronomijas Sporta 2 kvartālu, veidojot FS METTA Jaunatnes futbola izglītības centru (ar plānoto apmeklējumu ~ 150 000 cilvēku gadā), kā arī biroju un dzīvojamās ēkas. Rīgas domes plānos ir piesaistīt Eiropas fondu līdzekļus, lai izbūvētu infrastruktūru, tajā skaitā plašas diskusijas izraisījušo jauno tramvaja līniju, kas savienos pilsētas centru ar Skanstes apkaimi: plānots, ka 100 miljonu eiro tiks izlietoti tramvaja līnijas izbūvei, bet septiņi miljoni eiro – ielām un parkiem. Kopumā Skanstes apkaimes attīstībā plānots investēt 900 miljonus eiro, ko var uzskatīt par vienu no lielākajiem investīciju objektiem Rīgā nekustamo īpašumu jomā. Līdzās pilsētas vēsturiskajam un klusajam centram Skanste veidojas kā modernā pilsētas daļa. Vairāk nekā 200 hektāru plašajā Skanstes apkaimē jau patlaban atrodas vairāku banku centrālie biroji, jaunas daudzdzīvokļu ēkas un biroju nami. Pillar birojs Pillar ir viena no vadošajām nekustamo īpašumu kompānijām Latvijā. Pillar attīsta, pārvalda, iznomā un tirgo visu veidu nekustamos īpašumus – daudzdzīvokļu namus, dzīvokļus, individuālās dzīvojamās mājas un komercobjektus galvenokārt Rīgā, Pierīgā un Jūrmalā. Nekustamo īpašumu pārvaldītāja un tirgotāja Pillar pagaidu birojs ir pirmā būve, kas tapusi jaunattīstāmajā darījumu kvartālā New Hanza. kim? Laikmetīgās mākslas centrs kim? Laikmetīgās mākslas centrs tika dibināts 2009. gadā. Tā nosaukums ir abreviatūra no nerimstošā jautājuma “kas ir māksla”?. Jau vairāk kā deviņus gadus Kim? ir viena no vadošajām laikmetīgās mākslas institūcijām piedāvājot izstādes, lekcijas, diskusijas, publikācijas un izglītības programmu dažādām auditorijām. Ar savu darbību Kim? tiecas atbalstīt un veicināt jaunās paaudzes mākslinieku, teorētiķu, kuratoru, tulku un domātāju radošo darbību. Kopš 2009. gada ir organizēts pāri par 150 latviešu un ārvalstu mākslinieku izstādēm, kā arī tiek kopta tradīcija rīkot regulāras, ieinteresētai auditorijai atvērtas lekcijas, seminārus, lasījumus un performances. Izstādes un saistīto notikumu programma tiek veidota sadarbojoties ar vieskuratoriem un citām institūcijām. 2010. gada nogalē ir aizsākts darbs pie ilgtermiņa projekta – dažādu mākslas teorijai un kritikai veltītu tekstu un tulkojumu izstrāde, kā arī citu iespiedumu publicēšana. TechHub TechHub Riga ir jauno tehnoloģiju koprades telpa, kas dibināta 2012. gadā ar mērķi radīt vidi, kas palīdz produktus attīstošiem iesācējuzņēmumiem (product-oriented startup) augt straujāk un sasniegt veiksmīgākus rezultātus. Jaunie uzņēmumi izvēlas strādāt vienās telpās, jo tiek dota iespēja savstarpēji sadarboties un dalīties zināšanās, ir pieejami pieredzējuši speciālisti kā mentori. Turklāt tā ir pirmā vieta, uz kuru dodas Rīgā iebraukušie investori, meklējot tehnoloģiju inovācijas. TechHub organizē virkni dažādu vērtīgu pasākumu, kuru vidū ir ikmēneša Meetup, TechHub Academy, kā arī Baltijā nozīmīgākā jauno tehnoloģiju konference TechChill. Rietumu banka AS Rietumu Banka ir viena no lielākajām bankām Baltijas reģionā, kas specializējas lielu uzņēmumu un turīgu privātpersonu apkalpošanā. AS Rietumu Banka centrālais birojs Rietumu Capital Centre ir viens no modernākajiem darījumu centriem Baltijā, par kuru arhitektu birojs Zenico projekts 2010. gadā saņēmis Rīgas arhitektūras Gada balvu. Šī augstceltne ir pirmais augstākās kategorijas jeb A+++ klases biroju komplekss Latvijā. Rietumu Capital Centre veido trīs savstarpēji saistīti dažāda augstuma torņi un slēgta vairāku stāvu autostāvvieta. Uz ēkas jumta iekārtots helikoptera nosēšanās laukums un plaša terase ar zaļo zonu. Jupiter Centre A klases biznesa centrs. 14 stāvu ēka ar 2 līmeņu autostāvvietu, kas paredzēta 160 automašīnu novietošanai. Ēka atklāta 2012. gadā. Energoefektīva un komfortabla biznesa vide. Attīstītājs: SIA Development Projects. Arēna Rīga Arēna Rīga tika atklāta 2006. gada 15. februārī, pulcējot tūkstošiem hokeja līdzjutēju Pasaules hokeja čempionāta ietvaros. Tā ir lielākā un plašākā pasākumu norises vieta Rīgā, ieguvusi popularitāti kā Latvijas, tā arī kaimiņu valstu iedzīvotāju vidū. Arēnā Rīga iespējams rīkot augstākās klases pasākumus, ko nodrošina gan arēnas tehniskās iespējas, gan mūsu profesionālā komanda. Koncerti, šovi, izrādes, hokejs, basketbols, volejbols, teniss un korporatīvie pasākumi – viss ir iespējams! Zāles ietilpība koncertos ir no 2000 līdz 13 486 vietām, hokeja spēlēs 10 226 vietas, basketbola spēlēs 11 200 vietas, savukārt saviesīgos pasākumos no 9 857 līdz 13 486 vietām. Arēnā Rīga ir notikuši gan Eiropas līmeņa sporta pasākumi (Eiropas čempionāti basketbolā vīriešiem un sievietēm, Deivisa kausa izcīņa tenisā u.c.), gan pasaulē populāru mūziķu koncerti, pulcējot apmeklētājus no Latvijas un ārvalstīm. Līdz šim Arēnā uzstājušās tādas zvaigznes kā Depeche Mode, Robbie Williams, Sting, Kylie Minogue, Rihanna, Muse un daudzi citi.  Arēna Rīga ir mājas arēna KHL hokeja klubam Dinamo Rīga un basketbola klubam VEF Rīga, kas piedalās VTB līgas turnīrā un ir vairākkārtēja Latvijas čempione. Elektrum Olimpiskais centrs Multifunkcionālais sporta centrs paredzēts valsts un starptautiska mēroga basketbola, volejbola, rokasbumbas, futbola, vieglatlētikas, vingrošanas, dažādu cīņas veidu u.c. sporta veidu sacensībām un treniņu procesa nodrošinājumam – sešas sporta zāles, trenažieru Spēka zāle un divas Vingruma zāles dažādām fitnesa nodarbībām. Elektrum Olimpiskajā centrā ir plašākais un mūsdienīgākais peldbaseinu komplekss Rīgā – lielais 50 m (seši peldēšanas celiņi, dziļums no 1,30m līdz 2,30m) un divi mazie peldbaseini (10m, ar dziļumu 1m un 1-1,4m), kas paredzēti bērnu peldētprasmju attīstībai un dažāda veida ūdens nodarbībām. Elektrum Olimpiskais centrs piedāvā apgūt peldētprasmi grupās vai individuāli visās vecuma grupās sākot jau no 6 mēnešu vecuma, kā arī vingrot ūdens aerobikas nodarbībās arī senioriem un grūtniecēm. Apmeklētājiem pieejama plaša Atpūtas zona ar četru veidu pirtīm (bio-sauna, sauna, tvaika pirts, sajūtu pirts) un Rotaļupi bērniem līdz 11 gadiem. Komplekss piedāvā arī biroju ēku, kas ir mājvieta dažādām sporta federācijām un organizācijām. Vietā, kur senāk atradies hipodroms, tagad dzīvo sports un norisinās dažādi publiski pasākumi – piemēram, 2006. gadā šeit tika uzņemts NATO samits, ik gadu Lattelecom Rīgas maratona dalībnieki pulcējas, lai izņemtu starta numurus, Pasaules koru olimpiādes un Dziesmu svētku dalībnieki raduši vietu atpūtai. Sporta centrā ir sešas sporta zāles, aerobikas zāle, trenažieru zāle, peldbaseins un piebūve ar sporta federāciju biroju telpām. Elektrum Olimpiskais centrs atklāts 2005. gadā, tā kopējā platība ir 23 924,63 m2, apmeklē vairāk nekā 1,3 miljoni cilvēku gadā. 2017. gadā veikta vērienīga rekonstrukcija un kompleksa modernizācijā investēti 3,2 miljoni eiro, atklājot jauno kompleksu apmeklētājiem 2018. gada sākumā. Futbola skola „METTA” Futbola skola METTA dibināta 2006. gadā ar mērķi radīt infrastruktūru un daudzpusīgu futbola vidi, kurā izaug izglītoti profesionāļi. Desmit gadu laikā FS METTA izveidojusi sistēmu, kurā aktīvi darbojas vairāk kā 850 bērni un jaunieši vecumā no 4 līdz 18 gadiem, kā arī pieaugušo komanda «FK METTA/Latvijas Universitāte», kura startē Latvijas futbola augstākajā līgā. Rīgas dome futbola skolu “METTA” vairākkārtīgi atzinusi kā “Labāko jauniešu sporta organizāciju Rīgā”, kā arī Latvijas Futbola federācija pēdējos trīs gadus “METTu” atzinusi, kā labāko futbola akadēmiju Latvijā. Luminor centrālais birojs Luminor ir mūsdienīgs finanšu pakalpojumu sniedzējs Igaunijā, Latvijā un Lietuvā, kas apvieno zināšanas un izpratni par vietējo tirgu un klientu vajadzībām. Balstīts ilggadējā Nordea un DNB – divu vadošo Ziemeļvalstu banku – pieredzē, Luminor ir trešais lielākais finanšu pakalpojumu sniedzējs Baltijā ar 16% tirgus daļu noguldījumos un 23% – kreditēšanā. Uzsākot savu darbību Baltijā, Luminor klientu portfeli veido 1,3 miljoni privātpersonas un uzņēmumi, un 3000 darbinieki. Duntes nami Duntes Nami ir mūsdienīga sešstāvu A klases biroju ēka, kas nodota ekspluatācijā 2007. gadā un kurā saimnieko dažādi nomnieki. Projektētājs: SIA Projektēšanas birojs ARHIS. Sporta rezidence A klases divstāvu biroju ēka ar apsargājamu autostāvvietu rekonstruēta 2011. gadā un tajā ierīkotas jaunākās drošības, energotaupības un klimata pārvaldības sistēmas. Ēkai raksturīga lakoniska arhitektūra un augstas kvalitātes apdares materiāli. Sporta rezidencē atradās LNK Centre galvenais birojs, taču pēc holdinga pārcelšanās uz telpām Jāņa Daliņa ielā 15 šobrīd ēka pieejama tirdzniecībā. Skanstes virsotnes Skanstes virsotnes ir viens no modernākajiem dzīvojamo ēku projektiem Latvijā. Kompleksu veido kopskaitā četras 24 stāvu augstceltnes. Projektētāji: arhitektu birojs KVA Architects, Somija. Attīstītājs un būvniecības ģenerāluzņēmējs: būvkompānija Merks, Latvija. Skanstes mājas Skanstes mājas ir kvalitatīvu dzīvojamo apartamentu komplekss, kas tapis blakus jaunuzceltajām Skanstes virsotnēm. To veido trīs atsevišķas ēkas ar dzīvokļiem, kuru platība variē no 50 līdz 150 m2. Attīstītājs un būvniecības ģenerāluzņēmējs: būvkompānija Merks, Latvija. Skanstes parks 2015. gadā Skanstes apkaimē tika uzsākta jauna dzīvojamo ēku kompleksa būvniecība. Dzīvojamos namus papildina skaists un apzaļumots parks, kā arī bērnu laukums. Skanstes parka nami pilnībā pabeigti un nodoti ekspluatācijā 2017. gadā.  Attīstītājs un būvniecības ģenerāluzņēmējs: būvkompānija Merks, Latvija. LNK Centre LNK jeb Latvijas Novitātes Kompleksa A klases biroju ēka ekspluatācijā nodota 2006. gadā. Sākotnēji būvēta un izmantota bankas Latvijas Krājbanka vajadzībām, taču kopš 2014. gadā ēka pārtapusi LNK Centre galvenajā birojā. Ēkai ir 8 stāvi. Projektētāji: arhitektu birojs Sarma & Norde. Būvniecības ģenerāluzņēmējs: Merks. SWH Biroju centrs Tas ir pirmais biroju centrs, kas tika izveidots Skanstē un viens no lielākajiem B klases biroju centriem Rīgā, Skanstes ielā 50, 50a 50b, 50c, 52, 52a, 54 un 54a. Centrā ietilpst 8 ēkas, kurās telpas nomā ap 50 nomnieku. 2019. gadā plānots pabeigt trīs SWH Biroju centra vecāko ēku pārbūvi par B1 klases biroja ēkām. Pēc pārbūves iznomājamo telpu platība sasniegs ap 40 000 m2. Place Eleven 14 stāvus augsta A klases biroju ēka, kas tika nodota ekspluatācijā 2016. gada nogalē. Ēkas kopējā platība ir 24 000 m2, no kuras iespējams iznomāt 14 500 m2. Place Eleven ir viens no lielākajiem A klases biroju kompleksiem Rīgā un ir pirmā biroju ēka, kuras projekts ieguvis BREEAM Excellent sertifikātu. Projekts ir ieguvis 1. vietu nominācijā Ilgtspējīgākais projekts Latvijā 2015. Projekta attīstītājs ir HANNER uzņēmumu grupa. Multifunkcionāls kultūras centrs Hanzas perons Bijušās Rīgas preču dzelzceļa stacijas noliktavas ēka pārveidota par multifunkcionālu kultūras centru, kuru var izmantot gan kā koncertzāli ar iespēju uzņemt 1000 un vairāk personu, gan kā mākslas un izstāžu galeriju vai korporatīvo pasākumu norises vietu. Šī ir vienīgā vēsturiskā ēka, kas saglabāta finanšu darījumu un atpūtas centra New Hanza teritorijā. Bijušās Rīgas preču stacijas noliktavas rekonstrukcijas ideju izstrādājis arhitektu birojs Sudraba arhitektūra. Preču stacijas ēka ir viena no nedaudzajām liecībām par bijušās Rīgas preču stacijas mērogu un infrastruktūru. Tā saglabājusies līdz mūsdienām gandrīz neskartā veidā ar skaistām ķieģeļu sienām un koka sijām. Šeit atrodas divi stikloti stacijas peroni ar 1230 m2 lielu zāli dažādu pasākumu rīkošanai. Bija arī paredzēts atjaunot sliežu posmu ar restorānvagonu un lokomotīvi vestibilā, bet tā vietā uzstādīts lokomotīves metāla modelis. "Hanzas perons" tika atklāts 2019. gada 17. augustā. Pašlaik apkaimē pilnībā pabeigti trīs dzīvojamo namu kompleksi – Skanstes virsotnes, Skanstes mājas un Skanstes Parks. Turpinot apkaimes attīstību, Skanstē taps virkne kvalitatīvu dzīvojamo apartamentu, kas nodrošinās dzīves vidi daudziem tūkstošiem rīdzinieku. KBO dzīvojamo māju komplekss Nekustamo īpašumu attīstītājs KBO uzsāka savu darbību Latvijā 2014. gadā, pārstāvot Somijas korporācijas Insinōōritoimisto Bertel Ekengren Oy nekustamā īpašuma projektus. 2018. gada rudenī plānots uzsākt dzīvojamo ēku kvartāla būvniecību Skanstē. Pirmās kārtas būvniecībā paredzētas trīs deviņstāvu daudzdzīvokļu dzīvojamās mājas, kurās tiks izvietoti 306 dzīvokļi. Ēku kopējā platība būs 25 893 kv.m. Dzīvojamo māju teritorija tiks labiekārtota – rotaļu laukumi, autostāvvietas, velo novietnes. Kopumā projektā plānotas 15 dzīvojamās mājas ar 1200 dzīvokļiem, 4000 iedzīvotājiem. ELEMENTAL Skanste Šajā biznesa centrā ietilps A klases biroju ēkas, kas izstrādātas BIM un saskaņā ar BREEAM standartiem, ir energoefektīvas. Viss komplekss iekļauj piecas biroju ēkas ar aptuveni 55 000 m² kopējo biroju bruto platību. Biroju kompleksā tiks nodrošinātas vietas 2000 automašīnām — 1100 daudzstāvu autostāvvietu ēkā un 900 pazemes autostāvvietā. Pirmajā izstrādes kārtā ir ieplānota divkorpusu torņu tipa 11 stāvu biroju ēka ar vairāk nekā 28 000 m2  kopējo bruto platību un stāvvieta 440 automašīnām. Plānots, ka pirmā ēka tiks pabeigta 2020. gadā, otrā ēka 2021. gadā, savukārt kvartālu pilnībā plānots pabeigts 2028. gadā. Darījumu centrs New Hanza teritorijā New Hanza ir jaunattīstāma darījumu un dzīvojamā teritorija, kas atradīsies Skanstes apkaimē starp Pulkveža Brieža, Hanzas, Skanstes un Sporta ielām bijušās dzelzceļa preču stacijas vietā. Nākotnē šeit atradīsies A klases birojs, tāpat teritorijā atradīsies multifunkcionālais kultūras centrs Hanzas perons. New Hanza teritorijā iecerēts uzbūvēt Latvijas Laikmetīgās mākslas muzeja ēku. Muzejs tiek projektēts saskaņā ar starptautiskā metu konkursa uzvarētāja — arhitektu biroja Adjaye Associates (Lielbritānija) un AB3D (Latvija) skici. Latvijas Laikmetīgās mākslas muzejs iecerēts kā starpreģionālas nozīmes kultūras un mākslas centrs un apmeklētākais mākslas muzejs Baltijā, kura veidotās izstādes tiktu regulāri iekļautas arī citu valstu muzeju programmās. ABLV Bank likvidācijas dēļ tika apturētas 186,7 miljonu eiro investīcijas "Pillar" grupas attīstības projektos. Lai gan sākotnēji pastāvēja draudi LLMM būvniecībai, Latvijas Laikmetīgās mākslas muzeja fonda (LLMMF) dibinātāji — mecenāti Ināra un Boriss Teterevi, Ernests Bernis un Oļegs Fiļs pieņēmuši lēmumu turpināt ieceri par muzeja veidošanu. Līdz ar papildu piešķirtajiem līdzekļiem muzeja fondam būs iespēja pabeigt un saskaņot valsts un pašvaldības institūcijās Latvijas Laikmetīgās mākslas muzeja būvniecības projektu, sagatavojot to līdz būvniecības uzsākšanas stadijai. Muzeja attīstība šobrīd atrodas pēdējā ēkas projektēšanas posmā, kas tiek veidots saskaņā ar starptautiskā metu konkursa uzvarētāja – arhitektu biroja "Adjaye Associates" (Lielbritānija) un "AB3D" (Latvija) skici. Plānots, ka būvniecības projekts tiks saskaņots 2018. gada laikā. Muzeja ēka plānota turpat 8000 kvadrātmetru apjomā, atbilstot plašajam laikmetīgās mākslas darbu spektram, iekļaujot elastīga plānojuma izstāžu telpu grupas, 200 sēdvietu zāli ar palīgtelpām performanču, koncertu, kino un starpdisciplināru notikumu norisei, kā arī mācību un nodarbību telpas izglītības programmu nodrošināšanai, lasītavu, kafejnīcu, muzeja speciālistu darba telpas un palīgtelpas. Rīgas konferenču un koncertu centra būvniecību iecerēts pabeigt līdz 2023. gadam. Tiek plānots, ka centrs katru gadu spēs piesaistīt ap 600 000 apmeklētāju. Centra būvniecība ir iecerēta blakus Luminor ēkai. Projektu plānots īstenot valsts un privātās partnerības ietvarā. Rīgas konferenču un koncertu centrs apvienos trīs ēkas – mūzikas namu, konferenču centru un viesnīcu, kas veidots pēc Malmö Live projekta parauga. Konferenču centrā paredzēta arī simfoniskās mūzikas koncertzāle, kas iecerēta kā mājvieta Latvijas Nacionālajam simfoniskajam orķestrim. Nacionāla līmeņa akustiskā koncertzāle un konferenču centrs ir minētas kā prioritātes stratēģiskos valsts un arī Rīgas pilsētas dokumentos. Vairāk nekā 4 hektāru plašo kvartālu klusā centra rajonā 2016. gadā sāka attīstīt industriālo parku attīstītājs NP properties. Tagad teritorija starp Hanzas, Vesetas un Sporta ielā top par apkaimi, kur dzīvot, strādāt un baudīt, radīt un veidot dažādas partnerības. Pirmie pastāvīgie nomnieki - laikmetīgās mākslas centrs kim? un kopstrādes vieta jaunuzņēmumiem TechHub Riga - Sporta 2 kvartālā sāka darboties jau 2016. gadā, tagad tiem pievienojušies vairāki citi radošie prāti - kino un reklāmas jomas pārstāvji FonFilms, Karaliskais improvizācijas teātris, vairāki jaunrades, start-up un modes uzņēmumi u.c.. 2019. gada sākumā kvartālā tiks uzsākti ēku rekonstrukciju un teritorijas labiekārtošanas arbi. Vērienīgo rekonstrukcijas darbu rezultātā tiks radīta pievilcīga vide pilsētas centrā ar teju 20 000 kvadrātmetru plašām telpām. Šobrīd pie projekta realizācijas strādā vairāki partneri: "Diānas Zalānes projektu birojs", arhitektu birojs "OUTOFBOX", ainavu arhitekti Landshape, ainavu projektēšanas darbnīca ALPS un IE.LA inženieri. Jaunatnes futbola centru paredzēts izveidot Hanzas stadiona futbola laukuma tribīnēm paredzētajā vietā. Funkcionāli ēkā tiks apvienotas tribīnes ar 1000 skatītāju vietām, plašs ģērbtuvju bloks, fitnesa, fizioterapijas, medicīnas, sportistu izmitināšanas un administrācijas iekštelpas, kā arī kafejnīca. Centra funkcija būs nodrošināt ar visām nepieciešamajām telpām un iekārtām augsta līmeņa jaunos futbolistus, paredzot izglītošanos caur futbola klasēm un funkcionālo ikdienas uzraudzību. 2010. gada janvārī Rīgas dome paziņoja par Skanstes revitalizācijas projekta uzsākšanu, kura gaitā bijušo mazdārziņu teritorijā līdz 2022. gada beigām iecerēts izveidot zaļo zonu, kurā atradīsies gan parks, gan lietus ūdens uzkrāšanas un novadīšanas sistēma. Tiks veikta Lapeņu ielas, Jāņa Dikmaņa ielas, Jāņa Krūmiņa ielas un Jāņa Daliņa ielas izbūve, iestādīs vairāk nekā 1000 koku, tostarp 56 liela izmēra lapu kokus, 934 skuju kokus, 755 lapu krūms, vairāk nekā 10 000 ziemcietes un citus augus. Eiropas Reģionālā attīstības fonda (ERAF) finansējums ir 7 932 727 eiro, bet valsts budžeta dotācija - 1 155 334 eiro. Kopējās būvniecības izmaksas veidos gandrīz 17 miljonus eiro. New Hanza biroju kvartāls Sporta 2 no Hanzas ielas Sporta 2 Centrālā māja Latvijas Laikmetīgās mākslas muzejs (vizualizācija) Rīgas konferenču un koncertu centrs Elemental Skanste 1 Elemental Skanste 2 Elemental Skanste KBO Lapeņu iela 4 Starptautiskie biznesa pakalpojumu centri (SBPC) ieņem aizvien lielāku lomu Centrāleiropas un Baltijas reģiona ekonomikas izaugsmē. Ar SBPC palīdzību lieli, starptautiski uzņēmumi pilsētās ar konkurētspējīgu uzņēmējdarbības vidi un pieejamu darbaspēku izvieto plašu klāstu ar uzņēmējdarbības atbalsta funkcijām – datu apstrāde, uzskaitvedība, grāmatvedība, finanses, loģistika, iepirkumi, cilvēkresursu un klientu apkalpošana. Skanstē līdz 2024. gadam paredzēts izveidot vairākus biznesa centrus, kuros būs vietas gan daudzām jaunām, gan arī tirgū jau esošajām kompānijām. Pašlaik dažādās attīstības stadijās esošā biroju platība būs 100 000 m2, kas spēs nodrošināt darba vietas vismaz 10 000 cilvēku. Latvijā pašlaik darbojas aptuveni 30 firmu, kas sniedz starptautiskos biznesa pakalpojumus, piemēram, Tele2 Shared Service Center, Accenture, Circle K, Runway, Cabot, Tieto, ATEA, VISMA, Evry un citas.  Šīs kompānijas kopā Rīgā pašlaik nodrošina aptuveni 7000 darba vietu, kas pēc būtības nodarbina tikai aptuveni 1% no galvaspilsētas kopējā iedzīvotāju skaita (gandrīz 700 000 iedzīvotāju). Salīdzinot Rīgu ar divām Polijas pilsētām, kurās ir aptuveni tikpat iedzīvotāju kā Rīgā, situācija ir sekojoša: Krakovā (nepilni 760 000 iedzīvotāju) starptautiskos biznesa pakalpojumus sniedz 6,6% pilsētas iedzīvotāju, bet Vroclavā (mazliet vairāk par 630 000 iedzīvotājiem) – 5,4%. Skaitliskā izteiksmē tie ir 50 300 strādājošo Krakovā, 34 200 – Vroclavā un tikai 7000 – Rīgā. 26. aprīlī svinīgā pasākumā biznesa centrā Place Eleven tika parakstīts sadarbības memorands par starptautisko biznesa pakalpojumu centru (SBPC) attīstību Rīgā. Šis memorands paredz mērķtiecīgu valsts institūciju, galvaspilsētas un privātā sektora sadarbību SBPC sektora attīstībā, izaugsmē, un jaunu darba vietu izveidē. Sadarbības memorandu parakstīja Ministru prezidenta biedrs, ekonomikas ministrs Arvils Ašeradens, Rīgas Domes priekšsēdētājs Nils Ušakovs, Latvijas Investīciju un attīstības aģentūras direktors Andris Ozols no publiskā sektora puses, un Nacionālās Nekustamo Īpašumu Attīstītāju Alianses valdes priekšsēdētājs Mārtiņš Vanags, Latvijas Komercbanku asociācijas valdes priekšsēdētāja Sanda Liepiņa un Ārvalstu Investoru padomes priekšsēdētāja Zlata Elksniņa-Zaščirinska no privātā sektora puses. Skanstē vai tiešā tās apkaimes tuvumā ir pieejamas visu līmeņu izglītības iestādes. Tai skaitā arī četri bērnudārzi. Banku augstskola Eduniversal reitingā Banku augstskola ierindojusies starp 1000 labākajām biznesa skolām pasaulē. Augstskola nodrošina spēcīgu teorētisko zināšanu bāzi un piedāvā prakses vietas gan Latvijā, gan ārvalstīs. Pēc augstskolas absolvēšanas studenti iegūst ne vien grādu, bet arī profesionālo kvalifikāciju. Šeit var apgūt pirmā līmeņa, bakalaura un maģistra studiju programmas, kā arī starpaugstskolu doktora programmu Biznesa vadība. Rīgas Hanzas vidusskola Rīgas Hanzas vidusskola ir pirmā skola Rīgā, kuras nosaukumā nebija skolas numura. Skola dibināta 1993. gadā un īsteno gan pamatizglītības programmu, gan vispārējās vidējās izglītības programmas dažādos virzienos. Skola piedāvā arī kultūrizglītības un sporta interešu izglītības iespējas. 2000. gadā skolai piebūvēta Sporta halle ar sporta, aerobikas un trenažieru zālēm. Rīgas Hanzas vidusskolai ir arī savs futbola laukums. Rīgas 49. pirmsskolas izglītības iestāde Iestāde īsteno pirmsskolas izglītības programmu un uzņem bērnus no 1,5 gadu vecuma. Mācību valoda – latviešu. Rīgas 59. pirmsskolas izglītības iestāde Iestāde īsteno vispārējās pirmsskolas izglītības programmu, uzņemot bērnus no 3 gadu vecumu, un mazākumtautību vispārējās pirmsskolas izglītības programmu, uzņemot bērnus no 1,5 gadu vecuma. Mācību valodas – latviešu un mazākumtautību. Rīgas 66. pirmsskolas izglītības iestāde Iestāde īsteno mazākumtautību vispārējās pirmsskolas izglītības programmu, uzņemot bērnus no 1,5 gadu vecuma. Mācību valoda – mazākumtautību. Rīgas 213. pirmsskolas izglītības iestāde Iestāde īsteno pirmsskolas izglītības programmu un uzņem bērnus no 1,5 gadu vecuma. Mācību valoda – latviešu. RIMI Valdemārs RIMI hipermārkets, apavu darbnīca, aptieka, vairāki bankomāti, juvelierizstrādājumi kosmētika un parfimērija, ķīmiskā tīrītava, optikas salons, pasta termināļi, restorāns-picērija, šūšanas darbnīca, zoo preču veikals, ziedu veikals un plaša autostāvvieta veikala klientiem. Lielveikals atrodas Kr. Valdemāra ielā 112, Rīgā. Veikala darba laiks no plkst. 8.00 līdz 23.00. RIMI Hipermārkets Pulkvedis RIMI hipermārkets, aptieka, atslēgu centrs, vairāki bankomāti, juvelierizstrādājumi, ķīmiskā tīrītava, zoo preču veikals, ziedu veikals, pasta terminālis un plaša autostāvvieta veikala klientiem. Lielveikals atrodas Pulkveža Brieža ielā 33A, Rīgā. Lielveikala darba laiks no plkst. 8.00 līdz 23.00. Sky&More Moderns iepirkšanās centrs, par kura prioritāti izvirzīta kvalitāte. Pārtikas un ikdienas preču veikals Sky, picērija, kafejnīca, optikas salons, grāmatnīca, apģērbu, apavu, aksesuāru, kosmētikas un parfimērijas veikali, interjera preču un mēbeļu salons, bērnu preču veikals un fitnesa centrs, kā arī plaša autostāvvieta veikala klientiem. Iepirkšanās centrs atrodas Duntes ielā 19A, Rīgā. Iepirkšanās centra darba laiks no plkst. 10.00 līdz 21.00, Sky darba laiks no plkst. 9.00 līdz 22.00. Svētdienās Sky darba laiks līdz plkst. 21.00. Neatliekamās medicīniskās palīdzības dienests Neatliekamās medicīniskās palīdzības dienesta Rīgas reģionālais centrs atrodas tieši blakus Skanstes apkaimei, garantējot operatīvu palīdzību neatliekamos gadījumos visu diennakti. Neatliekamās medicīnas palīdzības dienesta adrese Duntes iela 8, Rīga, LV-1013. ORTO klīnika Baltijā vienīgais privātais traumatoloģijas-ortopēdijas, mugurkaula ārstēšanas un reimatoloģijas centrs. Orto klīnikas atrašanās vieta Bukultu iela 1a, Rīga. Traumatoloģijas un ortopēdijas slimnīca Traumatoloģijas un ortopēdijas slimnīca veselības aprūpi muskuloskeletāro traumu un slimību gadījumos. Traumpunktā – uzņemšanas nodaļā 24 stundas diennaktī dežūrē traumatologi ortopēdi, anesteziologi, reanimatologi un citi speciālisti. Traumatoloģijas un ortopēdijas slimnīcas adrese Duntes iela 22, Rīga. Veselības Centrs 4 Dermatoloģijas klīnika Lielākā šāda veida klīnika Latvijā, kas nodrošina dažādu ārstu-speciālistu konsultācijas un pakalpojumus. Centra adrese Skanstes ielā 50, 3.stāvs, Rīga. Daudzfunkcionāls medicīnas centrs 2019. gadā Skanstes apkaimē tiks uzsākta lielākās daudzfunkcionālās privātās medicīnas klīnikas Latvijā būvniecība. Šeit tiks piedāvāts pilns pakalpojumu klāsts, labākie vietējie un ārvalstu ārsti un mūsdienīgākās medicīniskās iekārtas. To vidū tiks nodrošināts arī Latvijā vienīgais Da Vinci robots, ar kura palīdzību iespējams veikt vissarežģītākās operācijas. Jaunajā klīnikā strādās aptuveni 200 ārsti, kopumā būs 700 darba vietas. Turklāt medicīnas centrā būs arī Latvijā pirmais privātais dzemdību nams. Klīnika ļaus pacientiem atrisināt visas medicīniskās problēmas zem viena jumta, izmantojot efektīvākos risinājumus diagnostikai, ārstēšanai un rehabilitācijas procesam. Prognozē, ka jaunajā slimnīcā gada laikā tiks pieņemtas aptuveni 1000 dzemdības, veiktas līdz 7000 operācijas un 1200 mākslīgās apaugļošanas procedūras. Medicīnas centra ēka tiek būvēta tieši daudzfunkcionālas medicīnas iestādes vajadzībām un tās izveidē tiks investēti 36 milj. EUR, provizoriski to apmeklēs ap 250 000 cilvēku gadā, un klīniku plānots īstenot līdz 2020. gada sākumam. Sabiedriskā transporta pieejamība Caur vai gar Skanstes apkaimi ved vairāki sabiedriskā transporta maršruti. Pa Ganību dambi kursē 5. un 9. tramvajs, virzienā no Sarkandaugavas uz centru ved 3. trolejbuss. Rajonā atrodas arī 2., 11., 24. un 49. autobusa pieturas. Nākotnē paredzēta transporta infrastruktūras uzlabošana Skanstes ielā, tās maršrutā ierīkojot jaunu tramvaja līniju. Tramvaja līnija savienos Skanstes apkaimi ar Rīgas Centrālo staciju, kur atradīsies topošās starptautiskās dzelzceļa līnijas Rail Baltica pieturvieta. Veloceliņu pieejamība Veloceliņš Centrs–Mežaparks atklāts 2007. gadā. Tas sākas Skanstes un Hanzas ielu krustojumā, ved gar Skanstes un pēc tam gar Gaujas ielu, pie Brasas stacijas šķērso dzelzceļu un tālāk gar Ķīšezera ielu un Kokneses prospektu aizved līdz Meža prospektam. Veloceliņa kopējais garums ir 6,6 kilometri, un tas ļauj no galvaspilsētas centra nokļūt līdz Mežaparkam 25 minūtēs. Veloceliņam izbūvēts 5 km garš turpinājums maršrutā Mežaparks–Vecmīlgrāvis, kuru nākotnē plānots pagarināt līdz pat Vecāķiem. Stāvlaukumi EuroPark autostāvvieta Grostonas 1. Īstermiņa priekšapmaksas autostāvvieta EuroPark atrodas pie bijušā lielveikala Prisma. Pirmo stundu autostāvvietu iespējams izmantot bez maksas. Autostāvvietas darba laiks: 8.00–23.00. Pillar autostāvvieta. Pillar autostāvvieta ir lielākā maksas stāvvieta Skanstes apkaimē. Tajā vienlaikus iespējams novietot vairāk nekā 400 automašīnu. Šeit automašīnas var novietot gan īstermiņā, gan ilgtermiņā, iegādājoties abonementu. Stāvvieta un tās piebraucamie ceļi ir asfaltēti, teritorija ir iežogota, apgaismota un tajā tiek veikta videonovērošana. Ziemā stāvvietā tiek notīrīts sniegs. Autostāvvietas darba laiks: katru dienu 00.00–24.00. EuroPark autostāvvieta Jāņa Dikmaņa ielā. Plašajā un drošajā EuroPark stāvvietā automašīnu iespējams novietot gan īstermiņā (veicot priekšapmaksu), gan ilgtermiņā (iegādājoties abonementu). Autostāvvietas darba laiks: katru dienu 00.00–24.00. Rīga Vidzemes priekšpilsēta Ziemeļu rajons Sabiedriskais transports Rīgā Rīgas klimats «Skanste». skanste.lv (latviešu). Skatīts: 2018-06-26. «Skanstes apkaimei Rīgā izveidota mājaslapa un grafiskā identitāte». db.lv (latviešu). Skatīts: 2018-06-26. «Skanste būšot jaunais centrs». Skatīts: 2018-06-26. DELFI. «'New Hanza' iesaldēšana nenozīmē Skanstes attīstības apstāšanos, pauž Vanags». DELFI (latviešu), 2018-02-28. Skatīts: 2018-06-26. Šterns I. Viduslaiku Rīga ārpus Rīgas. / Senā Rīga, 4. Rīga: Latvijas vēstures institūta apgāds, 2003 — 347. lpp. Edgars Dunsdorfs. Latvijas vēsture 1600 – 1710. Daugava, 1962; 32 - 34 lpp. Kolbergs A. Lasāmgrāmata par Rīgu, tās priekšpilsētām un kūrortpilsētu Jūrmalu. Jūrmala: Fonds AKA, 2007— 334. lpp. Kolbergs A. Rīga kājāmgājējiem. Jūrmala: A.K.A., 2001 — 324. lpp. Projektā bija paredzētas četras ēkas. Celtniecības uzņēmuma Merks iecerētā jaunā dzīvojamo un darījumu ēku apbūve Skanstes apkaimē «Artis Zvirgzdiņš. 2006. gada 14. novembris». Arhivēts no oriģināla, laiks: 2016. gada 5. Marts. Skatīts: 2009. gada 20. Jūnijs. Pēteris Jērāns (redaktors). Rīga: enciklopēdija. Rīga : Galvenā enciklopēdiju redakcija, 1988. Pētījums "Esošās situācijas izpēte Rīgā". Rīgas attīstības programmas izstrādes apakšprojekts. — SIA "Reģionālie projekti", 2003. «Vanags: Rīga pašlaik ir kā uzblīdis virtulis ar tukšu ... | TVNET». TVNET (latviešu). Skatīts: 2018-06-26. «Kas īsti notiks Skanstes rajonā? Pēc 5 gadiem rajonu n... | TVNET». TVNET (latviešu). Skatīts: 2018-06-26. «Ļauts uzsākt Skanstes teritorijas lokāplānojuma īstenošanu». db.lv (latviešu). Skatīts: 2018-06-26. «Paraksta memorandu ar mērķi radīt 10 tūkstošus jaunu darba vietu». db.lv (latviešu). Skatīts: 2018-06-26. Neatkarīgā Rīta Avīze, 24.07.2017., “Skanstei - arī 100 miljonu Eiropas naudas” «Skanstes teritorijas attīstībā līdz 2024. gadam plānots ieguldīt 900 miljonus eiro». 21.07.2017. Arhivēts no oriģināla, laiks: 21.05.2022. Skatīts: 26.06.2018. «Pillar birojs». skanste.lv (latviešu). Skatīts: 2018-06-26. «Kim? - Kas? Kur? Kad?». www.kaskurkad.lv (latviešu). Skatīts: 2018-06-26. DELFI. «'kim?' izsludija pieteikšanos jauniešu platformai 'youngkim?'». DELFI (latviešu), 2017-08-25. Skatīts: 2018-06-26. «Liepājas muzejs». Liepājas muzejs (latviešu). Arhivēts no oriģināla, laiks: 2019-02-25. Skatīts: 2018-06-26. «TechHub Riga». skanste.lv (latviešu). Skatīts: 2018-06-26. «Rietumu Banka - Par banku». www.rietumu.lv. Arhivēts no oriģināla, laiks: 2018-07-08. Skatīts: 2018-06-26. «Rietumu Capital Centre». Skatīts: 26.06.2018. «Jupiter Centre». skanste.lv (latviešu). Skatīts: 2018-06-26. «Arēna Rīga». Skatīts: 26.06.2018. «Arēna Rīga». skanste.lv (latviešu). Arhivēts no oriģināla, laiks: 2018-11-27. Skatīts: 2018-06-26. «Elektrum Olimpiskais centrs - peldbaseini». www.olimpiskais.lv. Arhivēts no oriģināla, laiks: 2018-06-23. Skatīts: 2018-06-26. «Elektrum Olimpiskais centrs - biroju ēka». www.olimpiskais.lv. Arhivēts no oriģināla, laiks: 2018-06-24. Skatīts: 2018-06-26. «Olimpiskais sporta centrs». www.skanste.lv (latviešu). Skatīts: 2018-06-26. «Elektrum Olimpiskais centrs - par mums». www.olimpiskais.lv. Arhivēts no oriģināla, laiks: 2018-06-24. Skatīts: 2018-06-26. «FOTO: Rekonstruētais peldbaseinu komplekss Elektrum Olimpiskajā centrā». db.lv (latviešu). Skatīts: 2018-06-26. «Futbola skola METTA». skanste.lv (latviešu). Skatīts: 2018-06-26. DNB. «Luminor stāsts | Luminor». www.luminor.lv (latviešu). Skatīts: 2018-06-26. «Duntes Nami». skanste.lv (latviešu). Arhivēts no oriģināla, laiks: 2018-06-30. Skatīts: 2018-06-26. «Sporta rezidence». skanste.lv (latviešu). Skatīts: 2018-06-26. OKIA. «Skanstes virsotnes — Merks». merks.lv (latviešu). Skatīts: 2018-06-26. «Skanstes mājas». skanste.lv (latviešu). Skatīts: 2018-06-26. «Skanstes parks». skanste.lv (latviešu). Skatīts: 2018-06-26. «LNK Centre». skanste.lv (latviešu). Skatīts: 2018-06-26. «SWH Biroju Centrs Skanstes ielā». skanste.lv (latviešu). Arhivēts no oriģināla, laiks: 2018-06-30. Skatīts: 2018-06-26. «PLACE ELEVEN». skanste.lv (latviešu). Skatīts: 2018-06-26. «Atklāta jaunā A - klases biroju ēka Place Eleven». City24.Lv (latviešu). Skatīts: 2018-06-26. «Zināms Skanstes biroju centra Place Eleven galvenais nomnieks». City24.Lv (latviešu). Skatīts: 2018-06-26. «Multifunkcionāls kultūras centrs». skanste.lv (latviešu). Arhivēts no oriģināla, laiks: 2018-06-29. Skatīts: 2018-06-26. «RĪGAS PREČU STACIJA - Sudraba Arhitektūra». Sudraba Arhitektūra (lv-LV). Skatīts: 2018-06-26. «Iepazīstina ar kultūras un izklaides centru "Hanzas Perons"». TVNET. Skatīts: 2019. gada 18. augusts. «KBO dzīvojamo māju komplekss». skanste.lv (latviešu). Skatīts: 2018-06-26. DELFI. «Vai tavs birojs veicina tava uzņēmuma panākumus?». DELFI (latviešu), 2018-04-05. Skatīts: 2018-06-26. «Skanstes biznesa centrs». skanste.lv (latviešu). Skatīts: 2018-06-26. DELFI. «Bernis, Fiļs un Teterevi nolēmuši turpināt Latvijas Laikmetīgās mākslas muzeja projektu». DELFI (latviešu), 2018-06-01. Skatīts: 2018-06-26. «Atskats uz koncertzāles projektu diskusiju – A4D». www.a4d.lv (lv-LV). Arhivēts no oriģināla, laiks: 2016-10-29. Skatīts: 2018-06-26. «Rīgas konferenču un koncertu centrs». skanste.lv (latviešu). Arhivēts no oriģināla, laiks: 2018-06-27. Skatīts: 2018-06-26. «Ieliks Rīgu starptautiskā apritē». db.lv (latviešu). Skatīts: 2018-06-26. «Sporta 2 kvartāls». skanste.lv (latviešu). Arhivēts no oriģināla, laiks: 2018-06-29. Skatīts: 2018-06-26. «Jaunatnes futbola izglītības centrs». skanste.lv (latviešu). Skatīts: 2018-06-26. Skanstes bijušo mazdārziņu teritorijā mītošajiem rīdziniekiem atrastas jaunas mājas lsm.lv 2020. gada 16. jūnijā Skanstes apkaimē veidos jaunas ielas un publiski pieejamu parku LSM.lv Ziņu redakcija 2020. gada 5. maijā «Starptautiskajos biznesa pakalpojumu centros Rīgā līdz 2023. gadam plāno radīt 10 000 jaunu darba vietu». abc.lv (latviešu). 2018-04-26. Skatīts: 2018-06-26. «Kāpēc nevaram ignorēt biznesa pakalpojumu centru poten... | TVNET». TVNET (latviešu). Skatīts: 2018-06-26. «Paraksta sadarbības memorandu par starptautisko biznesa pakalpojumu centru attīstību Rīgā». www.colliers.com. Arhivēts no oriģināla, laiks: 2019-02-23. Skatīts: 2018-06-26. «Banku augstskola». skanste.lv (latviešu). Skatīts: 2018-06-26. «Rīgas Hanzas vidusskolas vēsture». Skatīts: 26.06.2018. «Rīgas 49. pirmsskolas izglītības iestāde». skanste.lv (latviešu). Skatīts: 2018-06-26. «Rīgas 59. pirmsskolas izglītības iestāde». skanste.lv (latviešu). Skatīts: 2018-06-26. «Rīgas 66. pirmsskolas izglītības iestāde». skanste.lv (latviešu). Skatīts: 2018-06-26. «Rīgas 213. pirmsskolas izglītības iestāde». skanste.lv (latviešu). Skatīts: 2018-06-26. «RIMI Valdemārs». skanste.lv (latviešu). Skatīts: 2018-06-26. «Rimi - Veikali». www.rimi.lv (latviešu). Skatīts: 2018-06-26. «RIMI Hipermārkets Pulkvedis». skanste.lv (latviešu). Skatīts: 2018-06-26. «Sky&More». skanste.lv (latviešu). Skatīts: 2018-06-26. «Pārtikas lielveikals Sky | Sky & More». www.skyandmore.lv. Arhivēts no oriģināla, laiks: 2020-09-24. Skatīts: 2018-06-26. «Neatliekamās medicīniskās palīdzības dienests». skanste.lv (latviešu). Skatīts: 2018-06-26. «Neatliekamās medicīniskās palīdzības dienests». www.nmpd.gov.lv (latviešu). Skatīts: 2018-06-26. «ORTO klīnika». skanste.lv (latviešu). Skatīts: 2018-06-26. «Kontakti | Orto.lv». www.orto.lv (latviešu). Arhivēts no oriģināla, laiks: 2018-07-04. Skatīts: 2018-06-26. «Traumatoloģijas un ortopēdijas slimnīca». skanste.lv (latviešu). Skatīts: 2018-06-26. «Kontakti». www.tos.lv (latviešu). Skatīts: 2018-06-26. «VC4 Dermatoloģijas klīnika». skanste.lv (latviešu). Skatīts: 2018-06-26. «Veselibas centrs 4 - Kontakti». vc4.lv. Skatīts: 2018-06-26. «Privātās klīnikas izveidē investēs 36 miljonus eiro». db.lv (latviešu). Skatīts: 2018-06-26. Cube Systems / www.cubesystems.lv. «Rīgas satiksme». www.rigassatiksme.lv (latviešu). Arhivēts no oriģināla, laiks: 2012-02-07. Skatīts: 2018-06-26. «Cauri Lielajiem kapiem – tramvajs?». nra.lv (latviešu). Skatīts: 2018-06-26. «RDSD - Velosatiksme Rīgā». www.rdsd.lv (latviešu). Skatīts: 2018-06-26. «Europark». www.europark.lv. Skatīts: 2018-06-26. «Pillar autostāvvieta». skanste.lv (latviešu). Arhivēts no oriģināla, laiks: 2018-09-16. Skatīts: 2018-06-26. «Europark». www.europark.lv. Skatīts: 2018-06-26. Rīgas pašvaldības portāla. Skanste portālā Cita Rīga. Kompānijas Merks Skanstes attīstības portāls.