Hopoks (slovāku: Chopok) ir trešā augstākā (2024 m) Zemo Tatru grēdas virsotne (aiz kaimiņos esošajiem Djumbjera un Štjavnicas kalniem) Slovākijas vidienē, uz robežas starp Žilinas un Banska Bistricas apgabaliem. No virsotnes paveras panorāmas skats uz Liptovas zemieni un aiz tās Augstajiem Tatriem ziemeļos un Hronas upes ieleju dienvidos. Netālu no virsotnes atrodas kalnu kotedža "Akmeņbūda" (Kamenná chata). Kalna nogāzēs atrodas kalnu slēpošanas kūrorti. Hopoks atrodas Eiropas gājēju maršrutā E8 (kurš stiepjas no Īrijas līdz Turcijas robežai), starp Djumbjera un Derešes virsotnēm. Papildus šai austrumu — rietumu virziena takai pa grēdas virsotni, kalnu var sasniegt arī pa pārgājienu takām vai nu no ziemeļiem (no Demenovskas ielejas) vai no dienvidiem (no autobusu pieturām Trangoška un Srdječko). Augstākie punkti, kuriem var piekļūt ar krēslu pacēlājiem, ir Hopokūboča (Chopok úboč) (1834 m) ziemeļu nogāzē un Kosodrevina (1494 m) dienvidu nogāzē. Vidējā gada temperatūra ir -1 °C, augstākā reģistrētā temperatūra bijusi 18 °C un zemākā -27 °C. Vidējā temperatūra janvārī ir -8 °C un jūlijā 6 °C. Hopoka augšdaļa ir vējainākā vieta Slovākijā ar meteoroloģisko staciju, vidējais vēja ātrums 40 km/st, janvārī 51 km/st. Kalna ziemeļu un dienvidu nogāzes ierindojas Slovākijas labāko slēpošanas kalnu vidū. Ziemeļu nogāzē ir trīs slēpošanas zonas ar 21 km sagatavotu slēpošanas trašu, vienu gaisa tramvaja līniju un 16 pacēlājiem. Dienvidu nogāzē ir 7 pacēlāji. Kalns ir populārs starp frīstaila slēpotājiem. Hopoka ziemeļu nogāzē atrodas slēpošanas centrs Jasna, bet dienvidu nogāzē Srdječko un Tāles slēpošanas kūrorti. Slēpotāji Hopokā 1968. gadā Kalnu glābšanas helikopters darbā Hopoka TV stacija Skats no Hopoka uz ziemeļiem Skats uz Hopoku no ziemeļiem Vikikrātuvē par šo tēmu ir pieejami multivides faili. Skatīt: Hopoks. Karte no Freemap.sk Weatherbase: Mt. Chopok, Slovakia Jasna.sk — Chopok North Jasna.sk — Chopok South Peakware: Chopok