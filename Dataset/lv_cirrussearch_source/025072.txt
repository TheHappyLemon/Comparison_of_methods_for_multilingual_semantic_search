Oksandrolons ir anaboliskais steroīds — dihidrotestosterona atvasinājums, kam 2. oglekļa atoms aizvietots ar skābekļa atomu, bet 17. pozīcijā pievienota metilgrupa. Ķīmiski tiek sintezēts no dihidroepiandrosterona. Oksandrolona izmantošana pamatojas uz tā sevišķi mazo androgēno efektu, kamēr anaboliskā iedarbība ir mērena. Tas ir arī relatīvi maztoksisks aknām. Augstas dozas var izraisīt Leidiga šūnu atrofiju sēkliniekos. Oksandrolonu lieto medicīnā muskuļu masas palielināšanai tādu slimību gadījumos, kas noved pie šīs masas zaudēšanas. Izmanto AIDS kompleksajā terapijā un osteoporozes ārstēšanā. Sportā tiek nelegāli izmantots kā dopings. Pirmo reizi sintezējis Rafaels Papo (Raphael Pappo) uzņēmumā Searle Laboratories (mūsdienās Pfizer). Sākts ražot ASV 1964. gadā ar nosaukumu anavars (Anavar). Pappo, Raphael; Jung, Christopher J. (1962). "2-oxasteroids: A new class of biologically active compounds". Tetrahedron Letters 3 (9): 365. doi:10.1016/S0040-4039(00)70883-5.