Davids Daņiuševskis (poļu: Dawid Daniuszewski; 1885. gads Lodza — 1944. gads) bija ebreju izcelsmes Polijas šahists. Pirmo panākumu šahā guvis 1906. gadā, kad aiz Akibas Rubinšteina ieņēmis 2. vietu Lodzas šaha biedrības čempionātā. 1907. gadā Lodzā piedalījies Viskrievijas šaha čempionātā, kurā palicis 10. vietā. 1909. gadā Sanktpēterburgā piedalījies Viskrievijas šaha amatieru turnīrā un dalījis 4.-6. vietu. No 1915. gada līdz 1921. gadam dzīvojis Krievijā. 1920. gadā Maskavā piedalījies pirmajā Krievijas PFSR šaha čempionātā (vēlāk šis turnīrs tika uzskatīts arī par pirmo PSRS šaha čempionātu), kurā dalījis 9.-10. vietu, taču nospēlējis neizšķirti ar turnīra uzvarētāju Aleksandru Aļehinu. Pēc Pirmā pasaules kara atgriezies Polijā. 1922. gadā ieņēmis 2. vietu Lodzas pilsētas šaha čempionātā, bet 1924. gadā šajā turnīrā dalījis 1.-2. vietu. Pārstāvējis Polijas komandu neoficiālajā Pasaules šaha olimpiādē 1924. gadā. 1927. gadā Lodzā piedalījies 2. Polijas šaha čempionātā, kurā palicis 10. vietā. 1929. gadā Lodzas komandas sastāvā izcīnījis 2. vietu Polijas komandu šaha čempionātā. Bijis pazīstams arī kā šaha literāts. 1922. gadā uzrakstījis grāmatu par krievu šahistu Mihailu Čigorinu. 1938. gadā izdevis Lodzas šaha biedrības 30 gadu jubilejai veltītu grāmatu "Lodzas šaha biedrības jubilejas grāmata" (poļu: Księgi Jubileuszowej Łódzkiego Towarzystwa Zwolenników Gry Szachowej). Sācis rakstīt grāmatu arī par Davidu Janovski, taču nav to pabeidzis. Otrā pasaules kara laikā palicis nacistiskās Vācijas okupētajā Polijā un ticis ieslodzīts Lodzas geto. Šeit 1944. gada 9. februārī nospēlējis savu pēdējo zināmo šaha partiju. Par Daņiuševska nāvi trūkst precīzas informācijas. «I Championship of USSR - Moscow 4-24.10.1920». Arhivēts no oriģināla, laiks: 04.06.2016. Skatīts: 07.09.2016. OlimpBase :: unofficial Chess Olympiads :: Dawid Daniuszewski I Szachowe Mistrzostwa Polski Łódź 1927[novecojusi saite] OlimpBase :: Polish Team Chess Championship :: Dawid Daniuszewski Dawid Daniuszewski vs Salomon Szapiro (1944) Šahista profils chessgames.com mājaslapā (angliski) Šahista profils 365chess.com mājaslapā (angliski)