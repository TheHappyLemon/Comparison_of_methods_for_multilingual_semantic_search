Mete Frederiksena (dāņu: Mette Frederiksen, dzimusi 1977. gada 19. novembrī Olborgā) ir dāņu politiķe. Kopš 2015. gada viņa ir Sociāldemokrātu partijas līdere, kopš 2019. gada — Dānijas premjerministre. Iepriekš bijusi Dānijas nodarbinātības ministre (2011—2014) un tieslietu ministre (2014—2015). Viņa ir ieguvusi bakalaura grādu administrācijā un sociālajās zinātnēs Olborgas Universitātē un maģistra grādu afrikānistikā Kopenhāgenas Universitātē. Neilgu laiku strādājusi par jauniešu konsultanti Dānijas Arodbiedrību konfederācijā. Pirmo reizi Folketingā tika ievēlēta 2001. gada vispārējās vēlēšanās, pārstāvot Kopenhāgenas apgabalu. Pēc tam, kad sociāldemokrāti uzvarēja 2011. gada vispārējās vēlēšanās, premjerministre Helle Torninga-Šmita viņu iecēla par nodarbinātības ministri. 2014. gadā viņa kļuva par tieslietu ministri. Pēc 2015. gada vēlēšanām sociāldemokrāti palika opozīcijā, un Torninga-Šmita atkāpās no partijas vadītājas amata. Frederiksena kļuva par partijas vadītāju un opozīcijas līderi. Pēc 2019. gada vēlēšanām izveidoja koalīciju un 27. jūnijā tika apstiprināta premjerministres amatā. Viņa kļuva par jaunāko premjerministri Dānijas vēsturē. «Jauno Dānijas valdību vadīs sociāldemokrātu līdere Mete Frederiksena». lsm.lv. 2019. gada 26. jūnijs. Skatīts: 2022. gada 10. septembrī. Vikikrātuvē par šo tēmu ir pieejami multivides faili. Skatīt: Mete Frederiksena. Biogrāfija Dānijas parlamenta tīmekļa vietnē