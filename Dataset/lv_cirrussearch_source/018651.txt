Denjels Peils (angļu: Daniel Paille; dzimis 1984. gada 15. aprīlī) ir kanādiešu hokejists, kreisās malas uzbrucējs. Pašlaik (2016) pārstāv Zviedrijas hokeja līgas klubu Brynäs IF. Profesionāļa karjeru Peils sāka 2004.—05. gada sezonā Amerikas hokeja līgas kluba Ročesteras "Americans" sastāvā. 2005.—06. gada sezonā aizvadīja 14 spēles arī NHL kluba Bufalo "Sabres" rindās, komandā gan nostiprinoties vien 2007.—08. gada sezonā. 2009.—10. gada sezonas ievadā Peils tika aizmainīts uz Bostonas "Bruins" vienību, kopā ar kuru 2010.—11. gada sezonā izcīnīja Stenlija kausu. 2012.—13. gada NHL lokauta laikā spēlēja SM līgas klubā Tamperes "Ilves". Pēc 2014.—15. gada sezonas "Bruins" līgumu ar Peilu nepagarināja. Septembrī hokejists uz pārbaudes laiku pievienojās Čikāgas "Blackhawks", taču komandas rindās nenostiprinājās. Sezonas gaitā aizvadīja 12 spēles Ņujorkas "Rangers" sastāvā, lielāko sezonas daļu gan pavadot AHL. 2016. gada maijā noslēdza viena gada līgumu ar Zviedrijas hokeja līgas klubu Brynäs IF. Kanādas hokeja izlases sastāvā izcīnījis sudraba medaļas 2003. un 2004. gada Pasaules čempionātos junioriem. 2004. gadā viņš pildīja komandas kapteiņa funkcijas. Eliteprospects profils (angliski) Internet Hockey Database profils (angliski) Hockey-Reference profils (angliski)