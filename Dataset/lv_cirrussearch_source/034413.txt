Vincs Mickevičs-Kapsuks (lietuviešu: Vincas Mickevičius-Kapsukas, dzimis 1880. gada 7. maijā, miris 1935. gada 17. februārī) bija lietuviešu boļševiku līderis, Lietuvas-Baltkrievijas PSR līderis 1919. gadā. Dzimis 1880. gadā bagāta zemnieka Sima Mickeviča ģimenē. Mācījās Jelgavas ģimnāzijā, kur iepazinās ar savu pirmo sievu Vandu Didžulīti, no ģimnāzijas izslēgts par nelegālas lietuviešu literatūras uzglabāšanu. Pieņēmis segvārdu Kapsuks. Iesākumā darbojās lietuviešu patriotiskajā presē, kopā ar t.s. "Varpiešiem". Dzīves laikā pamazām mainīja uzskatus no nacionāliskiem uz boļševiskiem. No 1901. līdz 1903. gadam studēja Bernes universitātē. 1903. gadā Vincs Mickevičs-Kapsuks iestājās Lietuvas Sociāldemokrātu partijā. 1907. gadā tika arestēts, pavadīja ieslodzījumu dažādos cietumos. 1913. gadā aizbēga no izsūtījuma Sibīrijā un caur Latviju un Lietuvu emigrēja uz Eiropu. No 1914. līdz 1916. gadam dzīvoja Lielbritānijā, vēlāk pārceļoties uz ASV. Pēc Februāra revolūcijas atgriezās Krievijā. 1918. gada nogalē atgriezās Lietuvā. 1918. gada 8. decembrī Viļņas Padome izveidoja Lietuvas Strādnieku un zemnieku pagaidu revolucionāro valdību un Mickevičs-Kapsuks tika ievēlēts par tās līderi. Vienlaicīgi Viļņā darbojās arī vācu varas iestāžu atbalstītā 1918. gada 16. februārī dibinātā Lietuvas valdība. 16. decembrī Daugavpilī Mickeviča-Kapsuka valdība pasludināja Lietuvas Padomju Republikas nodibināšanu. 1919. gada 5. janvārī Sarkanā armija ieņēma Viļņu. 1919. gada 27. februārī Lietuva un Baltkrievijas PSR apvienojās, nodibinot kopēju Lietuvas-Baltkrievijas PSR ar Mickeviču-Kapsuku priekšgalā. Ciešot neveiksmes Padomju - poļu kara laikā, boļševiki bija spiesti atkāpties no Viļņas uz Minsku un 1919. gada 19. jūlijā Lietuvas-Baltkrievijas PSR tika likvidēta. Pēc Lietuvas-Baltkrievijas PSR sagrāves darbojās Kominternē. Lietuvas PSR laikā Vinca Mickeviča-Kapsuka vārdā bija nosaukta Marijampole un Viļņas Universitāte.