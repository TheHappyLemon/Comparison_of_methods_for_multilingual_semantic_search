Sers Arturs Džons Gilguds (angļu: Sir Arthur John Gielgud; dzimis 1904. gada 14. aprīlī, miris 2000. gada 21. maijā) bija angļu aktieris, režisors un producents. Bija slavens ar saviem Šekspīra varoņu atveidojumiem, piemēram, atveidojis Hamletu vairāk nekā 500 reižu sešos dažādos iestudējumos. Gilguds tiek uzskatīts par vienu no trim izcilākajiem 20. gadsimta angļu teātra aktieriem (kopā ar Lorensu Olivjē un Ralfu Ričardsonu). Gilguds ir viens no retajiem aktieriem, kurš ieguvis Oskara, Emmy, Tony un Grammy balvu "komplektu". Cēlies no lietuviešu bajāru Gelgaudu dzimtas (poļu: Giełgudowie) atzara, kas pēc Novembra sacelšanās apspiešanas pārcēlās uz dzīvi Lielbritānijā. Dzimis Londonā Frenka Gilguda un viņa otrās sievas Keitas Terijas (Kate Terry-Gielgud) ģimenē. No 1922. gada nodarbojās ar aktiera darbu profesionāli. No 1929. līdz 1931. gadam darbojās Old Vic teātrī, kur kļuva slavens ar Hamleta lomu. Gilguds darbojās arī kā režisors. 1935. gadā Londonas Jaunajā teātrī radīja leģendāru "Romeo un Džuljetas" iestudējumu. Gilguds izrādē attēloja vairākās lomās, un šajā izrādē debitēja Lorenss Olivjē. Gilguds darbojies arī radio un kino, tēlojis režisoru Atenboro, Brasa, Grīnveja, Linča, Pauela, Renē, Vajdas un Velsa kinofilmās. Būdams homoseksuāls, 1953. gadā arestēts par "nepiedienīgu uzvedību". Viņš tika sodīts ar naudas sodu, un par šo notikumu uzzināja žurnālisti. Gilguds baidījās, ka viņa aktiera karjera būs iznīcināta. Tomēr publika viņu atbalstīja, un Gilguds nepazaudēja tās atzinību. No 1977. līdz 1989. gadam Gilguds bija Karaliskās teātra mākslas akadēmijas (Royal Academy of Dramatic Art) prezidents (simbolisks goda amats). Miris 2000. gadā. Viņa vārdā nosaukts Gilguda teātris, viens no Londonas Vestendas teātriem. 1953. gadā Gilgudam piešķīra bruņinieka nosaukumu. Par darbu teātrī Gilguds 1958. gadā saņēma Tony balvu — par uzstāšanos Brodveja teātrī. 1980 gadā saņēma Grammy balvu par albumu Ages of Man: Reading from Shakespeare (1979), kurā ierunāja Šekspīra darbus. Par atveidotajām kinolomām Gilguds saņēmis divas BAFTA kino balvas — par lomām filmās "Jūlijs Cēzars" (1953) un "Slepkavība Austrumu ekspresī" (1974). Divas reizes bijis nominēts Amerikas Kinoakadēmijas balvai kā labākais aktieris otrā plāna lomā par lomām filmās Becket (1964) un "Arturs" (Arthur, 1981). Par lomu filmā "Arturs" šo balvu arī ieguva, kā arī vēl Zelta globusa balvu. Vēl vienu Zelta globusu saņēmis kā labākais aktieris otrā plāna lomā TV miniseriālā War and Remembrance (1988). Saņēmis Emmy balvu (Primetime Emmy Award) par galveno lomu TV miniseriālā Summer's Lease (1989). 1992. gadā Gilguds saņēma BAFTA Fellowship balvu. Gilguds bija dzīvnieku tiesību aizstāvības organizācijas PETA atbalstītājs, apbalvots ar PETA Humanitāro gada balvu 1994. un 1999. gadā. «Sir John Gielgud, 96, Dies; Beacon of Classical Stage». The New York Times. «Obituary: Sir John Gielgud». The Independent, 23 May 2000. Vikikrātuvē par šo tēmu ir pieejami multivides faili. Skatīt: Džons Gilguds. IMDb profils (angliski) Internet Broadway Database profils (angliski) AllMovie profils (angliski) Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)