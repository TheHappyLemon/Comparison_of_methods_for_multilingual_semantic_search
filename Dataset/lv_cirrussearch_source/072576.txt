Kārlis Muižnieks (dzimis 1964. gada 25. martā Rīgā) ir bijušais latviešu basketbolists, spēlējis uzbrūkošā aizsarga un vieglā uzbrucēja pozīcijās. Pēc spēlētāja karjeras beigām — basketbola treneris. K. Muižnieks ir viens no veiksmīgākajiem treneriem Latvijas Basketbola līgas (LBL) vēsturē, ar BK Ventspils izcīnījis piecus čempiontitulus, bet vēl vienu ar "Barons/LMT" (tikpat čempionu titulu ir arī Rīgas VEF trenerim Jānim Gailītim). K. Muižnieka māsa ir bijusī basketboliste Anete Muižniece-Brice, savukārt viņu abu tēva brālis ir bijušais basketbolists Valdis Muižnieks. Jaunatnes basketbolā bijis leģemdārā trenera Imanta Pļaviņa audzēknis. Spēlētāja karjeru pieaugušo basketbolā K. Muižnieks uzsāka 20. gadsimta 80. gadu sākumā, kad spēlēja Rīgas VEF sastāvā. Dienesta laikā padomju armijā pārgājis uz Rīgas ASK, bet dekādes beigās spēlējis arī Maskavas CSKA. Pēc nepilnas sezonas ASV 1990. gadā K. Muižnieks atgriezās Rīgas VEF sastāvā un bija viens no komandas līderiem sezonā, kad komanda pēdējo reizi spēlēja PSRS čempionātā un izcīnīja bronzas medaļas. 1990. gados K. Muižnieks aizvadīja vairākas sezonas Latvijas Basketbola līgā. Šajā laikā viņš spēlēja VEF, "Brocēnos", Liepājas "Baltikā". 20. gadsimta 80. gados pārstāvēja Latvijas PSR izlasi, kuras lielākais sasniegums bija bronzas medaļas PSRS Tautu spartakiādē 1983. gadā. 1987. gadā PSRS studentu izlases sastāvā piedalījies Universiādes turnīrā. 1990. gados Muižnieks bija viens no Latvijas basketbola izlases līderiem. Izlases sastāvā viņš ir piedalījies divos Eiropas čempionāta finālturnīros — Eurobasket 1993 un Eurobasket 1997. Par pēdējo Kārļa Muižnieka komandu basketbolista karjeras laikā kļuva BK Ventspils, kurā viņš spēlēja no 1997. līdz 1999. gadam. Pēc divām aizvadītām sezonām BK "Ventspils" sastāvā kā spēlētājam, 1999. gadā Kārlis Muižnieks kļuva par "Ventspils" galvenā trenera Armanda Krauliņa palīgu. Laika posmā no 2001. līdz 2007. gadam K. Muižnieks strādāja par BK "Ventspils" galveno treneri, šajā laikā piecas reizes kļūstot par Latvijas čempionu. Kārlis Muižnieks ir bijis Latvijas vīriešu izlases galvenais treneris divos Eiropas čempionāta finālturnīros (2005. gadā un 2007. gadā), abas reizes izlase neizkļuva no savas apakšgrupas. 2007.—2008. gada sezonā K. Muižnieks bija Rīgas "Barons/LMT" galvenais treneris. Jau pirmajā sezonā "Barona" galvenā trenera amatā viņš aizveda komandu līdz uzvarai FIBA Eiropas izaicinājuma kausā un Latvijas čempionu tituliem. 2008.—2009. gada sezonas vidū K. Muižniekam palūdza aiziet no komandas. No 2009. līdz 2012. gadam bija Polijas kluba Sopotas "Trefl" galvenais treneris, 2011.—2012. gada sezonā tika izcīnītas sudraba medaļas nacionālajā čempionātā. No 2012. gada līdz 2013. gadam bija Ukrainas kluba Krivojrogas "Kryvbas Basket" galvenais treneris, bet 2013. gada vasarā sāka darbu par spēcīgāka Ukrainas kluba Južnijas "Himik" galveno treneri. Pēc darba Ukrainā divas sezonas strādāja BK "Ventspils", bet tad pārtrauca trenera darbu. 2019. gadā K. Muižnieks atgriezās Ukrainas līgā, vadot Prometey Kamianske komandu, kas kļuva par viņa pēdējo darba vietu. Precējies, ir dēls un meita. Caballero.lv, basketlv. «Sveicam apaļā jubilejā valstsvienības un LBL rekordistu Kārli Muižnieku!». LBS (latviešu), 2024-03-25. Skatīts: 2024-03-26. Eurobasket trenera(-es) profils (angliski) FIBA ARCHIVE profils (angliski) RealGM Basketball profils (angliski) Eurobasket profils[novecojusi saite] Profils BK Ventspils mājaslapā