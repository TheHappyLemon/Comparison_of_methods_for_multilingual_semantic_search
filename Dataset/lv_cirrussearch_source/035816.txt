Broadcom Inc. ir ASV reģistrēts elektronisko iekārtu un komponenšu izstrādātājs un izplatītājs. Tas dibināts 2016. gadā, apvienojoties Avago Technologies un Broadcom Corporation. Uzņēmuma galvenais birojs atrodas Palo Alto, ASV. Broadcom Inc. akcijas tiek kotētas Nasdaq biržā (kods AVGO). Grupas uzņēmumi izstrādā, attīsta un piegādā plašu pusvadītāju, uzņēmumu programmatūras un drošības risinājumu klāstu, piedāvājot risinājumus mākoņskaitļošanas, datu centru, datortīklu, platjoslas, bezvadu, datu glabāšanas, rūpniecības un uzņēmumu programmatūras jomai. Mūsu risinājumi ietver pakalpojumu sniedzēju un uzņēmumu tīklu un datu glabāšanas, mobilo ierīču un platjoslas savienojumu, mainstreamu, kiberdrošības un privāto un hibrīdmākoņu infrastruktūru. Uzņēmuma pirmsākums datējams ar 1961. gadu, kad Hewlett-Packard izveidoja pusvadītāju nodaļu. Tā kopā ar medicīnas produktu un instrumentu grupu no Hewlett-Packard atdalījās 1999. gadā, izveidojot uzņēmumu Agilent Technologies. 2005. gada augustā Agilent Technologies pārdeva pusvadītāju nodaļu, no kuras izveidots uzņēmums Avago Technologies. 2015. gada 28. maijā paziņots, ka Avago Technologies pērk ASV elektronikas uzņēmumu Broadcom Corporation. Apvienošanās pabeigta 2016. gada 1. februārī, jaunam Singapūrā reģistrētam uzņēmumam Broadcom Limited pievienojot meitas uzņēmumus Broadcom Corporation un Avago Technologies. Jaunajā mātes uzņēmumā Broadcom Corporation akcionāri ieguva 32 % akciju, bet Avago Technologies — 68 %. 2016. gada 2. novembrī paziņots, ka Broadcom Limited par 5,5 miljardiem dolāru iegādāsies ASV uzņēmumu Brocade Communications Systems, kas nodarbojās ar tīklu iekārtu, mikroshēmu un programmatūras biznesu. Apvienošanās aizkavējās saistībā ar ASV Ārējo investīciju komitejas izmeklēšanu. Darījums pabeigts 2017. gada 17. novembrī. 4. decembrī Brocade piederošais Ruckus Wireless (piekļuves punktu un ICX maršrutētāju bizness) par 800 miljoniem USD tika pārdots ASV uzņēmumam Arris International. 2017. gada novembrī Broadcom Limited piedāvāja iegādāties ASV uzņēmumu Qualcomm, maksājot par katru akciju 70 USD, kā arī uzņēmumu pārreģistrēt no Singapūras uz ASV. Qualcomm padome pirkšanas piedāvājumu noraidīja. 2018. gada 5. februārī Broadcom atkārtoti izteica vēlmi iegādāties Qualcomm, piedāvājumu par akciju palielinot līdz 82 dolāriem. Qualcomm padome to noraidīja, pamatojot to, ka uzņēmuma vērtība ir novērtēta par zemu. 13. februārī ASV prezidents Donalds Tramps izdeva rīkojumu, aizliedzot pārņemšanas darījumu, jo šāds darījums «draud pasliktināt Savienoto Valstu nacionālo drošību». 14. martā Broadcom atcēla Qualcomm pirkšanas nodomu. 4. aprīlī uzņēmums tika reģistrēts ASV, Delavērā kā Broadcom Inc. 2018. gada 11. jūlijā tika panākta vienošanās par programmatūras uzņēmuma CA Technologies iegādi, par to samaksājot 18,9 miljardus ASV dolāru; 5. novembrī darījums tika pabeigts. 5. novembrī investīciju uzņēmumam Thoma Bravo par 950 miljoniem USD tika pārdots programmatūras drošības testēšanas nodrošinātājs Veracode. 2019. gada 8. augustā Broadcom paziņoja, ka par 10,7 miljardiem ASV dolāru iegādāsies Symantec Corporation (tagad Gen Digital) uzņēmumu drošības biznesu; darījums tika pabeigts 4. novembrī, Broadcom iegūstot arī Symantec zīmolu. 2020. gada 7. janvārī uzņēmums Accenture vienojās no Broadcom iegādāties Symantec kiberdrošības pakalpojumu nodaļu ar 300 darbiniekiem; darījums tika pabeigts 30. aprīlī. 2022. gada maijā Broadcom paziņoja par virtualizācijas un mākoņdatošanas programmatūras ražotāja VMware iegādi par 61 miljardiem ASV dolāru un Broadcom pārņemot VMware parādu 8 miljardu dolāru apmērā. 2022. gada novembrī Apvienotās Karalistes Konkurences un tirgus uzraudzības iestāde paziņoja, ka tā izmeklēs, vai Broadcom Inc. veiktā VMware Inc. iegāde "izraisītu būtisku konkurences samazināšanos kādā no Apvienotās Karalistes preču vai pakalpojumu tirgiem". Arī Eiropas Komisija paziņoja, ka tā izmeklē ierosināto iegādi, un tādēļ Broadcom un VMware pagarināja plānoto darījuma pabeigšanas datumu līdz 2023. gada 26. maijam. 2023. gada 19. maijā, kad gan Apvienotās Karalistes, gan ES regulatori vēl nebija pabeiguši izmeklēšanu, pabeigšanas datums tika oficiāli pagarināts līdz 2023. gada 26. augustam, bet vēlāk to pagarināja līdz pat 2023. gada 26. novembrim. Šī iegāde, kas bija viena no lielākajām tehnoloģiju nozarē, tika pakļauta globālai regulatoru kontrolei, tostarp arī Ķīnas, kas apstiprināja darījumu ar īpašiem nosacījumiem. Šie nosacījumi paredz, ka VMware serveru programmatūrai jābūt savietojamai ar vietējo aparatūru un nedrīkst ierobežot klientu iespējas izmantot Broadcom aparatūras produktus. Neraugoties uz bažām par pieaugošo spriedzi starp Ķīnu un ASV, Ķīnas apstiprinājums, kas bija pēdējais regulatīvais šķērslis, ļāva īstenot darījumu. 2023. gada 22. novembrī darījums par 69 miljardiem ASV dolāru tika pabeigts. Pēc darījuma pabeigšanas Broadcom Inc. izpilddirektors Hoks Tans paziņoja, ka uzņēmums pārcels savu galveno mītni no Sanhosē uz VMware pilsētiņu Palo Alto. Avago Technologies to Acquire Broadcom for $37 Billion May 28, 2015 Broadcom Raises Qualcomm Hostile Bid to About $121 Billion Ian King, bloomberg.com, 5 February 2018 Chipmaker Qualcomm spurns $130 billion Broadcom merger bid AFP-JIJI, Nov 14, 2017 Qualcomm Board of Directors Unanimously Rejects Revised Broadcom Proposal Qualcomm, February 8, 2018 Tramps bloķē Broadcom mēģinājumu pārņemt Qualcomm LETA-AFP, 2018. gada 13. marts Broadcom planning to complete deal for $69 billion acquisition of VMWare after regulators give OK Associated Press Finance, November 22, 2023 Broadcom vietne