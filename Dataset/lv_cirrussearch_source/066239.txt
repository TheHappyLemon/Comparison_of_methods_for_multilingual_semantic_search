Mortloka salas (angļu: Mortlock Islands) vai Nomoi salas (Nomoi) ir koraļļu atolu grupa Klusajā okeānā, Karolīnu salu arhipelāga centrālajā daļā. Ietilpst Mikronēzijas Federatīvo Valstu Čūkas pavalstī. Salu grupu veido trīs atoli — Satavana, Lukunora un Etala, bet dažkārt tiem pieskaita arī tālāk ziemeļos esošos Namolukas un Losapas atolus un Namas salu. Mortloka salas ir otra apdzīvotākā salu grupa Čūkas pavalstī, tās iedzīvotāji ir mikronēzieši, runā mortlokiešu un satavaliešu valodās, kas tuvas čūkiešu valodai. Pirmais no eiropiešiem salas 1528. gadā atklāja spāņu jūrasbraucējs Alvaro de Saavedra. 1795. gadā tās no jauna atklāja britu tirdzniecības kuģa Young William komanda kapteiņa Džeimsa Mortloka (James Mortlock) vadībā ceļā no Austrālijas uz Ķīnu; salas vēlāk tika nodēvētas kapteiņa Mortloka vārdā. Vikikrātuvē par šo tēmu ir pieejami multivides faili. Skatīt: Mortloka salas.