Bura ir audums vai plāksne, kas piestiprināta pie transportlīdzekļa un kas pārvērš vēja enerģiju kustībā. Ierasti buras izmanto peldošu transportlīdzekļu, pie kuriem tās stiprinās ar rangoutu un takelāžas palīdzību, kustības nodrošināšanai. Ir zināmi arī vairāki gadījumi, kad buras tiek izmantotas sauszemes transportam, piemēram, Ķīnā buras plaši izmantoja kā ratu pārvietošanas palīgaprīkojumu, tāpat buras izmanto ledus un riteņu kamanu kustības nodrošināšanai. Vienkāršākā bura ir vienkāršs auduma gabals (buru audekls). Liela izmēra buras tiek sašūtas kopā no vairākiem gabaliem. Burām pirms to izveides piešķir tādu formu, lai gatavai burai, kas uzstādīta tam paredzētajā vietā un vēja piepūsta, būtu laba plūdlīniju forma, kas šķērsgriezumā atgādina putna spārnu, un dotu pēc iespējas lielāku lietderīgo spēku. Mūsdienu buru izveidei izmanto sintētiskos audumus. Atsevišķos gadījumos (piemēram, vindsērfinga burām) izmanto nevis audumu, bet izturīgu plēvi. Pastāv arī daudz sarežģītākas un dārgākas buru ražošanas tehnoloģijas, kuru ražošanas procesā tās izgatavo no palielinātas izturības sintētiskajiem diegiem, kurus novieto starp divām plēves kārtām. Šīs buras ir paredzētas lielām slodzēm. Sastopamas arī buras, kuram nav tradicionālā konstrukcija, jo tās ir novietotas horizontāli kā spārns un izmanto vēja spēku tam pašam nolūkam kā bura. Šādas konstrukcijas tiek uzstādītas sporta laivām, lai uzstādītu ātruma rekordus uz ūdens. Burinieks Ledus kamanas Vindsērfings