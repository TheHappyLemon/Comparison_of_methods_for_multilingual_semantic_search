Patriks Stefans Kleiverts (nīderlandiešu: Patrick Stephan Kluivert; izruna (palīdzība·info); dzimis 1976. gada 1. jūlijā) ir bijušais Nīderlandes futbolists, šobrīd uzsācis trenera karjeru. Viņš spēlējis uzbrucēja pozīcijā AFC Ajax, AC Milan, FC Barcelona, Newcastle United F.C., Valencia CF, PSV Eindhoven un Lille OSC klubos. Kleiverts no 1994. līdz 2004. gadam spēlēja Nīderlandes izlasē. 2004. gadā Pelē viņu iekļāva savā FIFA 100 sarakstā kā vienu no 125 labākajiem futbolistiem futbola vēsturē. Kleiverts izlaida lielāko daļu 1996. gada Eiropas čempionāta ceļgala savainojuma dēļ. Pēdējā grupu turnīra spēlē viņš guva vārtus no Denisa Bergkampa piespēles pret Anglijas izlasi, kas ļāva Nīderlandei kvalificēties izslēgšanas kārtai, apsteidzot Skotijas izlasi pēc vārtu starpības. Nākamajā kārtā Nīderlande zaudēja Francijai pēcspēles 11 metru sitienu sērijā. 1998. gada Pasaules kausa finālturnīrā tiesnesis Pjerluidži Kollina noraidīja Kleivertu no laukuma spēlē pret Beļģiju, pēc tam, kad Kleiverts bija ar elkoni rupji nospēlējis pret Lorenco Staelensu. Viņš kompensēja savu nesavaldību ceturtdaļfināla spēlē pret Argentīnu, gūstot pirmos vārtus. Viņš demonstrēja lielisku sniegumu arī turpmākajās spēlēs, gūstot neizšķirta vārtus ar galvu pusfināla spēles pēdējās minūtēs pret Brazīliju. Komanda tomēr zaudēja pēcspēles 11 metru sitienu sērijā. 2000. gada Eiropas čempionātā Kleiverts aizvadīja labāko turnīru savā karjerā zvaigžņotajā Oranje komandā. Kleiverts guva hettriku ceturtdaļfināla spēlē ar 6-1 sagraujot Dienvidslāviju. Pusfinālā pret Itāliju Nīderlandes komanda atkal zaudēja 11 metru sitienu sērijā. Spēles laikā ne Kleiverts, ne viņa komandas biedri nespēja trāpīt vārtos, lai arī divreiz bija iespēja izpildīt 11 metru soda sitienu - Kleiverts bija viens no sitienu izpildītājiem, tomēr savu pēcspēles sitienu viņš iesita. Lai arī Nīderlandes komandai turnīrs beidzās bez gaidītajiem panākumiem, Kleiverts bija viens no spilgtākajiem spēlētājiem komandā, gūstot piecus vārtus piecās spēlēs un dalot Zelta futbolzābaku ar Savo Miloševiču. Kleiverts tika iekļauts sastāvā arī 2004. gada Eiropas čempionāta finālturnīram. Tomēr šajā turnīrā stūrgalvīgais treneris Diks Advokāts neizlaida Kleivertu laukumā ne reizi - Kleiverts turnīra beigās izrādījās vienīgais komandas pārstāvis, kurš čempionātā neaizvadīja ne spēli. Komandas galvenais treneris Marko van Bastens neiekļāva sastāvā Kleivertu uz 2006. gada Pasaules kausa finālturnīru. Kleiverts nepiedalījās arī nevienā no spēlēm kvalifikācijas turnīrā. Tas daļēji bija saistīts ar Kleiverta ilgstošajiem savainojumiem 2005./06. gada sezonas laikā. Kopā izlases rindās aizvadījis 79 spēles un guvis 40 vārtus. Kleiverts bija visvairāk vārtus guvušais Nīderlandes izlases futbolists, līdz 2013. gadā viņa rekordu pārspēja Robins van Persijs. 2008. gadā sāka strādāt AZ Alkmaar treneru korpusā. Vēlāk bija trenera asistents vairākos citos klubos, kā arī Nīderlandes izlasē. No 2015. līdz 2016. gadam bija Kirasao futbola izlases galvenais treneris, vadot komandu 2018. gada FIFA Pasaules kausa kvalifikācijas turnīrā. 2018. gada augustā kļuva par Kamerūnas izlases galvenā trenera Klarensa Zēdorfa asistentu. (Avots) Ajax Eredivisie: 1994–95, 1995–96 Johan Cruijff Schaal: 1994, 1995 UEFA Čempionu līga: 1994–95 UEFA Superkauss: 1995 Starpkontinentālais kauss: 1995 Barcelona Spānijas La Liga: 1998–99 PSV Eindhoven Eredivisie: 2006–07 Individuālie sasniegumi FIFA 100 «Patrick Kluivert - Latest News». Arhivēts no oriģināla, laiks: 2010. gada 23. novembrī. Skatīts: 2010. gada 23. novembrī. «BBC SPORT | Football | Fifa names greatest list». BBC News. 2004-03-04. Skatīts: 2010-09-21. «Dutch record breaker Van Persie hits treble in 8-1 win». reuters.com. 2013. gada 12. oktobris. Skatīts: 2018. gada 5. augustā. «Patrick Kluivert at national-football-teams.com». Arhivēts no oriģināla, laiks: 2011. gada 23. jūlijā. Skatīts: 2010. gada 23. novembrī. Vikikrātuvē par šo tēmu ir pieejami multivides faili. Skatīt: Patriks Kleiverts. Munzüger Sport profils (vāciski) WorldFootball profils (angliski) National-Football-Teams profils (angliski) Transfermarkt spēlētāja profils (angliski) Transfermarkt trenera profils (angliski) Eu-football.info profils (angliski) FBref spēlētāja profils (angliski)