Šis raksts ir par raķešu starta platformu. Par citām jēdziena Odyssey nozīmēm skatīt nozīmju atdalīšanas lapu. Odyssey jeb Odyssey Launch Platform (no angļu — 'Odiseja starta platforma') ir pašpiedziņas peldošā platforma, starta vieta, no kuras tiek palaista kosmiskā nesējraķete Zenit-3SL. Tā pieder starptautiskam konsorcijam Sea Launch. Tā ir bijusī naftas urbšanas platforma, kas Norvēģijā tika pārbūvēta raķešu palaišanai. Starti no platformas notiek uz ekvatora Klusajā okeānā, bet tās mājvieta ir ostā Longbīčā, Kalifornijā, ASV. Tā okeānā darbojas vienlaicīgi ar vadības kuģi Sea Launch Commander. 2016. gada 27. septembrī Krievijas aviācijas grupa S7 Group parakstīja līgumu par peldošās platformas Odyssey un tās infrastruktūras pirkšanu no konsorcija Sea Launch. Odyssey ir 133 m gara un 67 m plata, pārvietošanas stāvoklī ūdensizspaids ir 30 000 tonnas, bet pusiegremdētā (darba) stāvoklī — 50 600 tonnas. Platformā ir iekārtotas dzīvošanas, ēšanas medicīnas un atpūtas vietas 68 apkalpes locekļiem un starta sistēmu personālam. Kuģošanas laikā raķete tiek uzglabāta lielā angārā, kurā tiek uzturēta noteikta vide. Raķeti starta pozīcijā nogādā un paceļ vertikālā stāvoklī ar mobilu transportieri. Īpašās tvertnēs tiek uzglabāta raķešdegviela (petroleja un šķidrais skābeklis). Platformu 1982. gadā naftas ieguves uzņēmumam Ocean Drilling and Exploration Company uzbūvēja Japānas kompānija Sumitomo Heavy Industries. Sākotnēji tai tika dots nosaukums Ocean Ranger II, bet pēc Ocean Ranger nogrimšanas 1982. gada 15. februārī tā tika pārdēvēta par Ocean Odyssey. Ar to tika veikti urbumi Aļaskā un Ziemeļjūrā. 1988. gada 22. septembrī uz platformas notika naftas noplūde un ugunsgrēks, viens cilvēks gāja bojā. Pēc tam vairākus gadus tā atradās Dandī dokos Skotijā. Tad par to ieinteresējās Boeing, lai izmantotu kā raķešu palaišanas vietu. Tika nodibināts starptautisks konsorcijs Sea Launch, un platforma tika pārvesta uz Stavangeru Norvēģijā. No 1995 līdz 1997. gadam tā tika pārbūvēta uzņēmumā Kverner: platforma tika pagarināta, pievienots atbalsta kolonu pāris, bijušā urbšanas klāja vietā tika izbūvēta starta vieta, raķetes apkalpes angārs. 1997. gada maijā Odyssey tika nogādāta uz Krievijas ostu Viborgu, kur tai uzstādītas Krievijā izgatavotās starta iekārtas. Pirmais nesējraķetes Zenit-3SL izmēģinājuma lidojums notika 1999. gada 28. martā. Kopš tā laika veikti vairāk nekā 24 lidojumi. 2000. gada 12. martā raķetes vadības programmatūras dēļ notika nesējraķetes avārija. Nopietnākas incidents bija 2007. gada 30. janvārī, kad raķete uzsprāga tieši uz platformas, nopietni bojājot starta aprīkojumu, bet platforma daudz necieta, pašas spēkiem atgriezās ostā. Neviens cilvēks necieta. The Zenit rocket explodes on the launch pad in the Pacific Ocean russianspaceweb.com Vikikrātuvē par šo tēmu ir pieejami multivides faili. Skatīt: Odyssey. Sea Launch Boeing majas lapā