Neles Oyj (agrākais nosaukums Metso Oyj) ir Somijas uzņēmums, kas darbojas plūsmas kontroles biznesā. Tā galvenais birojs atrodas Vantā. Uzņēmums tika izveidots 1999. gadā, apvienojoties Somijas rūpniecisko iekārtu ražotājiem Valmet un Rauma. 2014. gadā papīrmasas, papīra un enerģijas iekārtu bizness tika atdalīts uzņēmumā Valmet. 2020. gadā tika atdalīts kalnrūpniecības, izrakteņu un atkritumu apstrādes iekārtu bizness, apvienojot to ar Metso Outotec. Neles ražo sūkņus un vārstus gāzes un naftas rūpniecībai, kā arī papīrmasas un papīra rūpniecībai. Neles Oyj akcijas tiek kotētas biržā Nasdaq Helsinki (kods NELES) un ietilpst OMX Helsinki 25 indeksā. 2020. gada 31. decembrī lielākie akciju turētāji bija: Valmet Oyj (29,54 %), Alfa Laval Ab (publ), (8,46 %), Ilmarinen pensiju fonds (2,72 %). 1998. gada 17. novembrī papīra un kartona iekārtu ražotājs Valmet un Rauma (šķiedru tehnoloģijas, akmens drupināšanas un plūsmas kontroles risinājumi) valdes piedāvāja apvienot abus uzņēmumus. Apvienošanās plānu 1999. gada 31. janvārī apstiprināja akcionāri. Uzņēmumi apvienojās 1999. gada 1. jūlijā ar nosaukumu Valmet-Rauma Oyj. Rauma priekštecis Rauma-Repola 1980. gados bija ieguvis ventiļu ražotāju Neles Oy, kas vēlāk kļuva par Neles Controls. 23. augustā Valmet-Rauma Oyj nosaukumu mainīja uz Metso Oyj. Vārds "metso" somu valodā ir mednis. Jaunā uzņēmuma akcijas sāka kotēt Helsinku un Ņujorkas fondu biržā. Rauma šķiedru tehnoloģiju un Valmet papīra un kartona iekārtu bizness tika apvienots segmentā Fiber and Paper Technology (tā veidoja 50 % pārdošanas apjoma). Valmet Automation un Rauma Neles Controls kļuva par Automation and Control Technology (17 %). Rauma un Valmet atlikušais bizness tika apvienots segmentā Machinery (33 %); šeit bija iekļauts Timberjack (meža mašīnas), Nordberg (akmens drupināšanas iekārtas) un Valmet Automotive. 1999. gada 1. oktobrī Valmet Fibertech (bijušais Sunds Defibrator) iegādājās Vācijas plākšņu iekārtu ražotāju Kvaerner Panel Systems GmbH. 12. oktobrī Nordberg iegādājās ASV drupinātāju un sietu ražotāju W.S. Tyler. 20. novembrī Nordberg pabeidza akmens drupināšanas iekārtu apkalpošanas un remonta nodaļas Helser Division iegādi no ASV uzņēmuma ANI Minerals Processing. 30. decembrī Metso no Somijas uzņēmuma Santasalo-JOT iegādājās rūpniecisko gultņu ražotāju Santasalo Oy. 1999. gads Metso pārdeva Oy Scan-Auto Ab 50 % kapitāldaļu Scania. 2000. gada martā ar V.I.B Systems tika panākta vienošanās kopuzņēmuma veidošanai, kas specializētos papīra mašīnu mitruma tehnoloģijās. Maijā par 172 miljoniem eiro tika iegādāts bankrotējušā ASV uzņēmuma Beloit papīra mašīnu bizness. Jūnijā Metso izteica piedāvājumu iegādāties Zviedrijas akmens apstrādes iekārtu ražotāju Svedala Industri AB (iegādes darījums tika pabeigts 2001. gada septembrī). Jūnijā no investīciju fonda SITRA tika nopirkta atlikusī trešdaļa Santasalo Powdermet Oy kapitāldaļu. Oktobrī tika iegādāts Industrial Control Services Group meitas uzņēmums Apvienotajā Karalistē MAX Control Systems. 2000. gada janvārī Itālijas uzņēmumam Beretta Holding tika pārdots Somijas ieroču un munīcijas ražotājs Sako; Zviedrijas uzņēmumam Saab Automobile tika pārdoti Oy Saab-Auto Ab 50 % kapitāldaļu. Aprīlī Metso 51 procenti Oy Valmet Fisher-Rosemount Ab kapitāldaļu tika pārdoti ASV uzņēmumam Rosemount Inc. Aprīlī meža mašīnu ražotājs Timberjack par 644 miljoniem EUR tika pārdots ASV uzņēmumam Deere & Company (John Deere). Lai izveidotu vienotu uzņēmuma tēlu, 2001. gada sākumā Metso ieviesa vienotus nosaukumus saviem biznesa segmentiem. Jaunie nosaukumi bija Metso Paper (agrākais Fiber and Paper Technology, Valmet), Metso Automation (agrākais Automation and Control technology, Neles Automation), Metso Minerals (agrākā akmens un minerālu pārstrādes grupa, Nordberg) un Metso Engineering (zobratu un komponentu grupa, Santasalo). Valmet Automotive, kas ražoja specializētās automašīnas, saglabāja savu esošo nosaukumu. 2001. gadā tika iegādāti uzņēmumi: Compusystems Oy (Somija), Pulpexpert Oy (Somija), Valvcon Corporation (ASV). Tika nopirktas Valmet-Raisio Oy atlikušās 49 % kapitāldaļas (tas kļuva par Metso PaperChem Oy). 2001. gadā Valmet Automotive Oy 10 % kapitāldaļu tika pārdoti Vācijas uzņēmumam ThyssenKrupp. 2002. gadā tika iegāts papīra iekārtu apkalpošanas uzņēmums Scandinavian Mill Service Oy. Tika pārdoti bijušā Svedala apakšuzņēmumi, kas bija ārpus Metso pamatdarbības: Hodge foundry (ASV) pārdots investoriem no ASV; sūkņu ražotājs Svedala Robot B.V. (Nīderlande) pārdots ITT Industries (ASV); Cedar Rapids inženieru darbnīca (ASV); Interconsult i Falkenberg AB (Zviedrija) pārdots Jyki Corporation (Somija). Uzņēmums Oy Rolac Ab tika pārdots Bilia AB (Zviedrija); Metso Works tika pārdots Hollming Oy (Somija). Skaidu plākšņu iekārtu ražotājs Metso Panelboard tika pārvietots no Metso Paper segmenta uz Metso Ventures. 2003. gadā hidraulikas transmisijas ražotājs Metso Hydraulics Oy tika pārdots uzņēmumam Sampo-Rosenlew; Ziemeļamerikas SCADA informācijas sistēmu risinājumu izstrādātājs Network Management Solutions tika pārdots Spānijas uzņēmumam Telvent. Elektronikas komponenšu ražotājs CPS Electronics Inc. tika pārdots Somijas uzņēmumam Scanfil. 2004. gada janvārī iepakojuma iekārtu nodaļa Converting tika pārdota Šveices uzņēmumam Bobst. Jūnijā Zviedrijas bruģēšanas un blietēšanas iekārtu ražotājs Dynapac tika pārdots Ziemeļvalstu investīciju uzņēmumam Altor. Gada beigās iežu urbšanas iekārtu uzņēmums Reedrill tika pārdots ASV uzņēmumam Terex. 2004. gada decembrī Metso no ThyssenKrupp atpirka tam agrāk pārdoto Valmet Automotive 10 % kapitāldaļu. 2005. gadā tika nopirkts ASV metāla smalcināšanas uzņēmums Texas Shredder, Inc. Papīra mašīnu un citu iekārtu piedziņas ražotājs Metso Drives tika pārdots Somijas investīciju uzņēmumam CapMan. 2006. gada augustā tika iegādāts Ķīnas uzņēmums Shanghai-Chenming Paper Machinery Co. Septembrī tika nopirkti Zviedrijas uzņēmumi Svensk Gruvteknik AB un Svensk Pappersteknik AB, kas nodarbojās ar kalnrūpniecības papīra rūpniecības iekārtu apkalpošanu. Decembrī tika pabeigts Zviedrijas uzņēmuma Aker Kvaerner papīrmasas un enerģētikas biznesa iegāde. Augustā meitas uzņēmums Zviedrijā Metso Powdermet AB (pulvera metalurģijas tehnoloģijas) tika pārdots Sandvik. 2007. gada februārī ar Japānas Mitsubishi Heavy Industries (MHI) tika panākta vienošanās par papīra mašīnu biznesa pirkšanu. Metso Paper iegādājās kopuzņēmuma Metso-SHI Co. atlikušos 35 % kapitāldaļu, kā arī ieguva Beloit papīra mašīnu intelektuālo īpašumu. Martā Metso iegādājās ASV uzņēmumu Bulk Equipment Systems and Technologies Inc., kas nodarbojās ar metāla pārstrādes iekārtām. Jūnijā tika iegādāts Francijas papīra mašīnu apkalpotājs Mecanique et Dépannage Industries s.a.r.l. Jūlijā Apvienotajā Karalistē tika nopirkts uzņēmums Bender Machine Services Ltd, kas bija specializējies cilindra drupināšanas un pārklājumu tehnoloģijās. Oktobrī Metso iegādājās ASV uzņēmumu Mueller Engineering Inc, kas nodarbojās ar augstsprieguma piedziņas sistēmām metāla pārstrādes iekārtām. Septembrī Metso Panelboard prešu un energostaciju bizness pārdots Vācijas uzņēmumam Siempelkamp Energy Systems GmbH. Meitas uzņēmuma Šveicē Metso Paper AG kapitāldaļu vairākums tika pārdots uzņēmumam Kari Nettamo. Liela daļa no Metso Paper kokšķiedru plašu iekārtu biznesa Somijā un Zviedrijā tika pārdota Vācijas uzņēmumam Dieffenbacher; darījums pabeigts 2008. gada 31. janvārī. 2008. gada maijā Metso no Zviedrijas rūpnieciskās pētniecības institūta STFI-Packforsk iegādājās pētniecības uzņēmumu LignoBoost AB. Maijā tika iegādāts Dānijas papīra un ķīmiskās rūpniecības mērīšanas sistēmu ražotājs Kemotron A/S. Jūnijā tika pabeigta Vācijas droseļvārstu ražotāja MAPAG Valves GmbH iegāde no Linde grupas. Augustā tika pabeigta Lachine kalnrūpniecības iekārtu rūpnīcas Kanādā iegāde no GE Energy. Septembrī Metso iegādājās Čehijas uzņēmumu PSP Slévárna a.s, kas bija gatavo mangāna nodiluma detaļu ražotājs. Septembrī no Somijas uzņēmuma Fastpap Oy Ab tika nopirkts papīra kvalitātes kontroles bizness. Septembrī Metso palielināja daļu Ķīnas uzņēmumā Valmet-Xi’an Paper Machinery Co. no 48,3 % līdz 75 %. Septembrī Metso un Wärtsilä (40 %) vienojās veidot kopuzņēmumu MW Power Oy, kas ražotu ar atjaunojamiem resursiem darbināmas siltuma un elektrostacijas; Metso tajā iekļautu Heat & Power nodaļu un iegūtu 60 % kapitāldaļu, Wärtsilä iekļautu Biopower nodaļu un iegūtu 40 % kapitāldaļu. Oktobrī tika iegādāts Austrālijas uzņēmums G & F Beltline Services Pty, kas veica konveijera lentu uzstādīšanu un apkalpošanu. 2008. gadā Metso iegādājās Norvēģijas ātrās žāvēšanas tehnoloģijas uzņēmumu Nilsen Engineering un Zviedrijas uzņēmumu Grabitech Solutions AB. Ar Indijas uzņēmumu EPT Engineering Services Pvt. tika izveidots kopuzņēmums Metso Power India Private Ltd, kurā Metso ieguva 51 % kapitāldaļu. 2008. gadā kompozītmateriālu mašīnu ražošanas bizness tika pārdots Somijas uzņēmumam xperion Oy. Zviedrijas uzņēmuma Metso Foundries Karstad AB 83 % kapitāldaļu tika pārdoti investoru grupai Primaca Group Oy. Papīra ritinātājruļļu ražošanas bizness tika pārdots Somijas uzņēmumam Finbow Oy. 2009. gada pirmajā pusē Metso atlaida vairāk nekā 700 darbinieku un slēdza vairākas mazas vienības, piemēram, Tamperē, Turku, Oulu un Hollolā. 2009. gada oktobrī tika panākta vienošanās ar Dansk Kapitalanlæg par Dānijas cieto atkritumu smalcināšanas iekārtu ražotāja M&J Industries A/S pirkšanu. Novembrī no ASV uzņēmuma American Pacific/Hoe Saw&Knife Company tika iegādāts papīra rūpniecības iekārtu pārklājuma un asmeņu bizness Novembrī Metso un tehnisko audumu ražotājs Tamfelt noslēdza līgumu par apvienošanos, un Metso izteica publisko akciju izpirkšanas piedāvājumu par visām Tamfelt akcijām. Maijā papīra rūpniecības gaisa sistēmu ražotājs Metso Paper Turku Works Oy tika pārdots Somijas uzņēmumam Stairon Oy. 2010. gadā tika nopirkts ASV uzņēmuma Wyesco of Louisiana L.L.C. papīrmasas rūpniecības iekārtu apkopes bizness. Somijā tika nopirkts Camoplast–Finntrack Oy gumijas lentes bizness un Viconsys papīra ruļļu pārbaudes mašīnu bizness. Flexowell konveijera lentu bizness Vācijā tika pārdots Vācijas uzņēmumam ContiTech Transportbandsysteme GmbH. 2010. gadā Valmet Automotive 34 % kapitāldaļu tika pārdoti investīciju uzņēmumiem Pontos Group un Finnish Industry Investment. Indijā, Alvarā tika atklāta ražotne Metso Park. Ķīnā, Šanhajā tika atklāta vārstu un procesu automatizācijas tehnoloģiju centrs. 2011. gada jūnijā no Šveices uzņēmuma Holzmag GmbH tika iegūtas tehnoloģijas cieto atkritumu smalcināšanai. Augustā tika iegādāts Copperstate Industrial Services kalnrūpniecības apkalpošanas bizness Arizonā Augustā tika panākta vienošanās ar Ķīnas uzņēmumu Guodian Nanjing Automation par kopuzņēmuma veidošanu automatizācijas sistēmu ražošanai un pēcpārdošanas apkalpošanai, kurā Metso piederētu 33 % kapitāldaļu. 2012. gada martā tika iegādāts Dienvidkorejas ventiļu ražotājs Valstone Control. Maijā no Wärtsilä tika iegūtas MW Power 40 % daļas, tam kļūstot par Metso 100 % īpašumu. Augustā no ASV uzņēmuma Jacobs Engineering Group tika iegūta dzelzs rūdas granulēšanas tehnoloģija. Novembrī Metso vienojās izveidot kopuzņēmumu (50 %) ar Ķīnas uzņēmumu LiuGong, lai attīstītu uz kāpurķēdēm uzmontētu drupināšanas un sijāšanas iekārtu biznesu Ķīnā. Novembrī tika noslēgts līgums par Ķīnas drupināšanas sijāšanas iekārtu ražotāja Shaorui Heavy Industries 75 procentu kapitāldaļu pirkšanu. 1. decembrī Metso Recycling nodaļa tika integrēta Mining and Construction. 2013. gada janvārī tika pabeigta ASV rūpniecisko procesu programmatūras uzņēmuma ExperTune Inc. iegāde. Augustā tika pabeigta JX mangāna tērauda lietuves iegāde Ķīnā, kas ražoja nodiluma detaļas kalnrūpniecības un celtniecības iekārtām. Novembrī tika iegādāts Spānijas smalcināšanas līdzekļu piegādātājs Santa Ana de Bolueta SA (Sabo). Janvārī remonta un apkalpošanas darbu uzņēmums Zviedrijā Metso Husum AB tika pārdots Pichano Holding AB. Decembrī Metso samazināja savu līdzdalību uzņēmumā Valmet Automotive līdz aptuveni 41 %. 2013. gada 1. oktobrī Metso ārkārtas pilnsapulcē tika pieņemts lēmums atdalīt papīrmasas, papīra un enerģijas biznesu atsevišķā uzņēmumā. Atdalīšana tika pabeigta 31. decembrī, Somijas Tirdzniecības reģistrā reģistrējot jauno uzņēmumu Valmet Oyj. Metso akcionāri saņēma vienu Valmet akciju par katru savu Metso akciju kā atpirkšanas atlīdzību. Metso palika kalnrūpniecības un būvniecības bizness un automatizācijas bizness. 2014. gadā tika atjaunota uzņēmuma stratēģija ar mērķi koncentrēties uz galvenajām klientu nozarēm un uzņēmumiem, kas piedāvā izaugsmes potenciālu. Dienvidkorejā tika atverts tehnoloģiju centrs, lai ražotu vārstus gāzes, naftas un enerģētikas nozarei. Decebrī tika panākta vienošanās ar uzņēmumu Tevo Oy pārdot lietuvi Tamperē; darījums pabeigts 2015. gada aprīlī. 2015. gada janvārī tika paziņots, ka procesu automatizācijas sistēmu (Process Automation Systems) bizness tiks pārdots Valmet; darījums pabeigts 1. aprīlī. Metso piederošie 41,3 % Valmet Automotive kapitāldaļu tika pārdoti investīciju uzņēmumiem Pontos Group un Finnish Industry Investment. 2017. gada novembrī tika paziņots, ka Metso iegādāsies Austrālijā bāzēto nodiluma oderējumu risinājumu nodrošinātāju WEARX. 2018. gada jūlijā Metso pabeidza Zviedrijas mobilo drupinātāju un sijātāju iekārtu piegādātāja AB P.J. Jonsson och Söner iegādi. Novembrī tika slēgts līgums par vārstu automatizācijas biznesa iegādi no Indijas uzņēmuma Rotex Manufacturers and Engineers Private Ltd. Decembrī tika pabeigta Apvienotās Karalistes sadedzināšanas risinājumu un tehnoloģiju sniedzēja Kiln Flame Systems Ltd. iegādi. 2019. gada 2. janvārī Metso paziņoja par vienošanos iegādāties Čīles kalnrūpniecības tehnoloģiju un apkopes nodrošinātāja HighService pakalpojumu biznesu; darījums pabeigts 6. maijā. Janvārī tika pabeigta drupināšanas līdzekļu biznesa pārdošana American Industrial Partners uzņēmumam Moly-Cop. 10. jūnijā tika paziņots, ka Metso iegādāsies Kanādas mobilo drupinātāju un sijātāju iekārtu ražotāju McCloskey. 2019. gada 4. jūlijā tika paziņots, ka Metso Minerals nodaļa (kalnrūpniecības, iežu drupināšanas, metāllūžņu sadalīšanas un cieto atkritumu smalcināšanas iekārtas) tiks apvienota ar Somijas uzņēmumu Outotec. 2020. gada 30. jūnijā tika reģistrēta Metso Minerals atdalīšana no Metso un apvienošana ar Outotec, kā arī Outotec Oyj nosaukuma maiņa uz Metso Outotec Oyj (kopš 2023. gada Metso Oyj) Metso Oyj tika pārdēvēts par Neles Oyj, turpinot plūsmas kontroles biznesu. 2020. gada 1. jūlijā Valmet iegādājās 14,9 % Neles akciju. 13. jūlijā Zviedrijas uzņēmums Alfa Laval izteica Neles divu miljardu dolāru vērtu pārņemšanas piedāvājumu, par vienu akciju piedāvājot 11,5 eiro. Valmet paziņoja, ka tas neatbalstīs Alfa Laval pārņemšanas piedāvājumu, un augustā palielināja savu dalību Neles līdz 24,7 %. 13. augustā Alfa Laval izsludināja publiskā pirkuma piedāvājumu par visām Neles akcijām. 29. septembrī Neles no Valmet saņēma apvienošanās piedāvājumu. 30. septembrī Valmet bija palielinājis savu dalību Neles līdz 29,54 %. 12. oktobrī Neles direktoru padome paziņoja, ka Valmet apvienošanās piedāvājums ir nepilnīgs, un atstāja spēkā Alfa Laval piedāvājumu. Novembra sākumā Alfa Laval atsauca nodomu iegādāties Neles, jo tikai aptuveni 33 % Neles akcionāru atbalstīja akciju atpirkšanas piedāvājumu, bet pēc noteikumiem līdz 30. oktobrim vajadzēja panākt vairāk nekā 50 % akciju īpašnieku piekrišanu. Shareholders Neles Wärtsilä sells its share in MW Power joint venture to Metso[novecojusi saite] Metso and Outotec to join together in ‘industry-shaping combination’ im-mining.com, Daniel Gleeson, 4th July 2019 Metso Corporation’s partial demerger has been registered – Metso Corporation and Outotec Oyj have completed the combination of Metso’s Minerals business and Outotec Metso Outotec Valmet has proposed a statutory merger between Valmet and Neles to the Board of Directors of Neles Valmet, September 29, 2020 Final result of Alfa Laval’s recommended public tender offer for all shares in Neles; Alfa Laval will not complete the tender offer Neles Corporation Stock Exchange Release 4 November 2020 Neles vietne Metso vecā vietne