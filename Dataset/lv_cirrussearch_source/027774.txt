"Putni, zvēri un radinieki" (angļu: Birds, Beasts, and Relatives) ir dabaspētnieka Džeralda Darela otrā autobiogrāfiskā grāmata no triloģijas, kura veltīta rakstnieka Korfu salā pavadītajam bērnības posmam no 1935—1939. gadam. Pirmo reizi izdota angliski 1969. gadā. Grāmata ieguva gandrīz tikpat lielu atzinību kā Darela slavenākais darbs "Mana ģimene un citi zvēri". Autors to veltīja savam draugam un dabaszinību skolotājam Teodoram Stefanidim "pateicībā par smiekliem un mācībām". Darels grāmatu sarakstīja, lai varētu finansēt dzīvnieku vākšanas ekspedīcijas. Latviski darbu 2001. gadā izdeva izdevniecība "Nordik". Darelu ģimene pārcēlās uz saulaino Korfu, kad Džerijam bija desmit gadi. Galvenie grāmatas personāži ir māte Luīza, vecākais brālis un rakstnieks Larijs, uz ieročiem "ķertais" vidējais brālis Leslijs, māsa Margo, suns Rodžers, ģimenes draugi ārsts un Džerija skolotājs Teodors Stefanidis un taksists Spiro, ekscentriskie vietējie grieķu zemnieki un zvejnieki. Stāsti piebārstīti jautrām anekdotēm un bagātīgiem, tēlainiem vietējās faunas un floras aprakstiem. Kā visās triloģijas grāmatās, Darels dzīvi un izteiksmīgi apraksta savus pārgājienus, lai iepazītu un kolekcionētu dzīvniekus vai to mazuļus. Grāmata iesākas ar stāstījumu par Džeralda un mātes braucienu uz Londonu, lai apmeklētu sasirgušo Margo. Džeralds šādi raksta par savām izjūtām pēc māte paziņojuma, ka viņi dodas atpakaļ uz Korfu: " Es vairs neklausījos. Visa mana būtne plūda pāri sajūsmā. Mēs dodamies atpakaļ uz Korfu. Mēs pametam putekļaino, bezdvēselisko, absurdo Londonu. Mēs atgriežamies pie apburošajām olīvu birzīm un zilās jūras, pie siltuma un mūsu draugu smiekliem, pie garajām, laimīgajām un vieglajām dienām." Katras grāmatas nodaļa ir pabeigts stāsts, un to izkārtošanā Darels nesekoja notikumu hronoloģiskai secībai. «Grāmatu katalogs». Nordik (latviski). Skatīts: 2015. gada 26. februārī.[novecojusi saite]