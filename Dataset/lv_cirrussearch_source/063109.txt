Tomass Franks (dāņu: Thomas Frank; dzimis 1973. gada 9. oktobrī Frederiksverkā) ir dāņu futbola treneris. Pašlaik ir Anglijas Premjerlīgas kluba Brentford galvenais treneris. Pats spēlējis futbolu tikai amatieru līmenī dzimtās pilsētas Frederiksverkas komandā. Tajā pašā klubā uzsāka trenera darbu, strādājot ar bērnu komandām. Vēlāk trenējis jauniešus Hvidovre IF, B93 un Lyngby klubos. 2008. gadā kļuva par Dānijas U-16 un U-17 izlašu galveno treneri. 2011. gadā ar U-17 izlasi iekļuva Eiropas čempionāta finālturnīrā un pirmoreiz izlases vēsturē kvalificējās FIFA U-17 Pasaules kausam. Tajā gan komanda nespēja izkļūt no grupas. No 2012. līdz 2013. gadam vadīja Dānijas U-19 izlasi. 2013. gada jūnijā tika apstiprināts par Dānijas Superlīgas kluba Brøndby galveno treneri. 2013.—2014. gada sezonā sasniedza 4. vietu Superlīgā, bet nākamajā sezonā ar komandu ierindojās 3. vietā. 2016. gada 9. martā atkāpās no amata. 2016. gada decembrī kļuva par Anglijas otrās spēcīgākās līgas Championship kluba Brentford trenera asistentu. 2018. gada 16. oktobrī, kad galvenais treneris Dīns Smits atstāja amatu, Franks tika iecelts viņa vietā. 2020. gadā aizveda Brentford līdz pārspēļu finālam par iekļūšanu Premjerlīgā, bet tajā piekāpās Fulham. Nākamajā gadā Franka vadītā Brentford uzvarēja pārspēlēs un iekļuva Premjerlīgā. Franks tika atzīts par 2020. gada Dānijas labāko treneri. Pirmo sezonu Premjerlīgā viņa vadītā komanda noslēdza 13. vietā. «Thomas Frank: Brentford appoint new head coach». bbc.com (angļu). 2018. gada 16. oktobris. Skatīts: 2022. gada 6. augustā. «Thomas Frank named 2020 Danish Coach of the Year». brentfordfc.com (angļu). 2021. gada 1. jūnijs. Skatīts: 2022. gada 6. augustā. WorldFootball profils (angliski) Soccerbase trenera profils (angliski) Transfermarkt trenera profils (angliski)