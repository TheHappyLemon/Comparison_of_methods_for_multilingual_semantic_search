Roberts Raimo (dzimis 1968. gada 10. aprīlī Rīgā) ir bijušais latviešu distanču slēpotājs un biatlonists. Pēc karjeras beigām darbojies kā sporta organizators un treneris, bijis uzņēmējs, ieguvis jurista izglītību un pievērsies politiskajai darbībai, ir pazīstams kā politisku protestu aktīvists. Šobrīd pārstāv paša izveidoto Boikota partiju. Dzimis 1968. gada 10. aprīlī Rīgā. Tēvs Jānis Raimo bija advokāts Madonā, māte Ruta Raimo — bērnu zobārsts Rīgā. R. Raimo 1986. gadā beidzis Madonas 1. vidusskolu un Madonas bērnu un jauniešu sporta skolu. No 1986. līdz 1988. gadam dienējis aktīvajā dienestā Padomju armijas Robežapsardzības karaspēkā Baltijas kara apgabalā. 1992. gadā absolvējis Latvijas Sporta pedagoģijas akadēmiju. R. Raimo ir bijis vairākkārtējs Latvijas čempions distanču slēpošanā, kā arī Latvijas izlases dalībnieks biatlonā. Pārstāvēja Latviju 1998. gada ziemas olimpiskajās spēlēs Nagano, kur ieņēma 83. vietu 10 km klasiskā stila distancē un 60. vietu 50 km brīvā stila slēpošanas maratonā. Pēc viņa un citu distanču slēpotāju dalības olimpiādē sabiedrībā raisījās diskusijas par "olimpisko tūristu" nepieciešamību. Pēc sporta karjeras beigām darbojies kā sporta organizators un treneris. Bijis Latvijas Slēpošanas federācijas valdes loceklis, valsts izlases galvenais treneris distanču slēpošanā. No 2001. līdz 2011. gadam strādājis Rīgas domē par sporta speciālistu, bet no 2011. līdz 2018. gadam — par Carnikavas novada pašvaldības iestādes "Carnikavas sporta centrs" vadītāju. 2016. gadā nesekmīgi kandidējis uz Latvijas Olimpiskās komitejas prezidenta amatu. 2003. gadā absolvējis Latvijas Universitātes Juridisko fakultāti. Pievērsies politiskajai darbībai, ir pazīstams kā skandalozs politiskais aktīvists, regulārs dažādu protesta akciju rīkotājs un dalībnieks. 2013. gada pašvaldību vēlēšanās ievēlēts Carnikavas novada domē no Latvijas Zemnieku savienības saraksta, bija deputāts līdz 2017. gadam, no 2015. gada arī domes priekšsēdētājs Daigas Jurēvicas vietnieks. Latvijas Zaļās partijas biedrs no 2016. gada. Kandidēja 13. Saeimas vēlēšanās no Zaļo un Zemnieku savienības, taču netika ievēlēts. Bijis Latvijas Zaļās partijas Rīgas nodaļas vadītājs, taču 2018. gadā partiju pameta. R. Raimo ir nodarbojies arī ar uzņēmējdarbību. 2016. gadā viņam pasludināta fiziskas personas maksātnespēja. 2021. gadā augustā R. Raimo dibināja jaunu politisku partiju — Boikota partiju un kļuva par tās valdes priekšsēdētāju. Pēdējo gadu laikā regulāri piedalījies protesta pasākumos pret Covid-19 ierobežojumiem, darbojies arī Valentīna Jeremejeva izveidotajā, bet vēlāk aizliegtajā Tautas varas frontē. "Boikota partijas" valdes priekšsēdētājs būs Roberts Raimo NRA Apriņķis. Bijušais Carnikavas novada domes deputāts nav pakļāvies policijas prasībām Olympedia profils (angliski) LOK profils Latvijas vieglatlēta(-es) profils FIS profils (distanču slēpošana) (angliski)