Rietummindoro (filipīniešu: Kanlurang Mindoro, spāņu: Occidental Mindoro) ir viena no Filipīnu provincēm valsts vidusdaļā, Mimaropas reģionā. Aizņem Mindoro salas rietumu daļu, kā arī vairākas salas, lielākās no kurām ir Lubangas salas ziemeļrietumos un Ilina dienvidrietumos. Austrumos robežojas ar Austrummindoro provinci; ziemeļos krastus apskalo Verdes salas šaurums un Kalavites šaurums, rietumos — Dienvidķīnas jūra un Mindoro šaurums, bet dienvidos — Sulu jūra. Administratīvi dalās 11 municipalitātēs un sīkāk 164 barangajās. Provinces centrs ir Mamburao ziemeļdaļā, bet lielākā pilsēta — Sanhosē dienvidos. Apdzīvo galvenokārt tagali un mangiani. Mindoro sala kā atsevišķa administratīva vienība izveidota 1902. gada jūnijā kā Marindukes apakšprovince, bet jau tā paša gada novembrī — kā patstāvīga province ar centru Kalapanā. 1950. gada 13. jūnijā sadalīta mūsdienu Austrummindoro un Rietummindoro provincēs. Vikikrātuvē par šo tēmu ir pieejami multivides faili. Skatīt: Rietummindoro.