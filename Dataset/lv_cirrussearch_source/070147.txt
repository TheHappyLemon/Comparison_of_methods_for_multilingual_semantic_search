Dienvidilokosa (filipīniešu: Lalawigan ng Ilocos Sur, angļu: Province of Ilocos Sur, iloku: Probinsia ti Ilocos Sur) ir viena no Filipīnu provincēm valsts ziemeļdaļā, Ilokosas reģionā. Administratīvi dalās 2 pilsētās un 32 municipalitātēs un sīkāk 768 barangajās. Provinces centrs ir Vigana, bet lielākā pilsēta — Kandonas. Lielākā daļa iedzīvotāju ir iloki. Provincē atrodas divas UNESCO Pasaules mantojuma vietas — Viganas mantojuma pilsēta un Santamarijas baroka baznīca. Province izvietojusies Lusonas salas ziemeļrietumos pie Dienvidķīnas jūras. Ziemeļos robežojas ar Ziemeļilokosu, austrumos — ar Abru un Kalnu provinci, bet dienvidos — ar Bengetu un Launionu. Rietumos provinces krastus apskalo Dienvidķīnas jūra. Reljefā dominē piekrastes zemiene rietumos un Centrālās Kordiljeras priekškalnes austrumos. Augstākais kalns ir Kamingingels (2371 m vjl). Kad spāņu kolonizatori 1572. gadā ieradās Lusonas ziemeļrietumos, tur jau pastāvēja plaukstošas pilsētas, kas bija zināmas japāņu, ķīniešu un malajiešu tirgotājiem. 1574. gadā tika dibināta Fernandina (Fernandina; mūsdienās — Vigana), kas kļuva par Ilokosa (Ylokos) pārvaldes centru. Ilokosas teritorija apvēra mūsdienu Ziemeļilokosas, Dienvidilokosas, Abras un daļēji Launionas un Kalnu provinces teritorijas. 1818. gadā Ilokosa tika sadalīta Ziemeļilokosā un Dienvidilokosā. 1850. gadā trīs dienvidu municipalitātes tika nodalītas jaundibinātajai Launionas provincei, bet 1917. gadā no Dienvidilokosas tika nodalīta Abras province. 1920. gadā Dienvidilokosai tika pievienota daļa likvidētās Amburajanas komandansijas. Vikikrātuvē par šo tēmu ir pieejami multivides faili. Skatīt: Dienvidilokosa.