Mihaels Greiss (vācu: Michael Greis; dzimis 1976. gada 18. augustā Fisenē, Vācijā) ir vācu bijušais biatlonists, trīskārtējs olimpiskais čempions, trīskārtējs pasaules čempions, 2006.—2007. gada sezonas Pasaules kausa kopvērtējuma uzvarētājs. Ar biatlonu sāka nodarboties 1989. gadā. Pasaules kausa sacensībās debitēja 2001. gada 28. februārī 20 km individuālajā distancē. Piedalījies trijās ziemas olimpiskajās spēlēs (2002, 2006, 2010). Lielākos panākumus guva 2006. gadā Turīnā, kad izcīnīja trīs zelta medaļas: 20 km individuālajā distancē, stafetē un 15 km distancē ar kopēju startu, kas pirmo reizi tika iekļauta olimpisko spēļu programmā. Sekmīgi startējis arī pasaules čempionātos, izcīnot trīs zelta, trīs sudraba un sešas bronzas medaļas. Pirmo Pasaules čempionāta medaļu ieguva 2004. gadā Oberhofā, kad Vācijas komandas sastāvā kopā ar Franku Luku, Riko Grosu un Svenu Fišeru uzvarēja stafetē. 2007. gadā Antholcā izcīnīja savu vienīgo individuālo zeltu pasaules čempionātos, uzvarot masu startā. 2008. gada Pasaules čempionātā ieguva zelta medaļu jauktajā stafetē. 2006.—2007. gada Pasaules kausa sezonā kļuva par kopvērtējuma uzvarētāju, izcīnot lielo kristāla globusu. 2006. gadā tika atzīts par Vācijas gada sportistu. 2012. gada 5. decembrī paziņoja par biatlonista karjeras beigām. Pēc sportista karjeras beigām Greiss studēja starptautisko vadību Ansbahas Lietišķo zinātņu universitātē. Viņš strādāja arī par TV kanāla Eurosport ekspertu. 2016. gadā sāka strādāt par treneri nacionālajā biatlona apmācības centrā Lencerheidē, Šveicē, kur viņš trenēja jaunos biatlonistus. 2018. gada aprīlī kļuva par ASV vīriešu biatlona izlases galveno treneri. Pēc vienas sezonas šajā amatā 2019. gada maijā viņš tika iecelts par Polijas sieviešu biatlona izlases galveno treneri. «German Biathletes awarded». eurosport.com (angļu). 2006. gada 18. decembris. Skatīts: 2023. gada 10. martā. «Germany's Michael Greis Retires from Biathlon». biathlonworld.com. 2012. gada 5. decembris. Arhivēts no oriģināla, laiks: 2015. gada 3. jūnijs. Skatīts: 2015. gada 3. jūnijs. «US Biathlon Announces New Coaches And Athlete Development Staff». teamusa.org (angļu). 2018. gada 1. maijs. Skatīts: 2023. gada 10. martā. «German coach for Polish women’s biathlon team». thenews.pl (angļu). 2019. gada 17. maijs. Skatīts: 2023. gada 10. martā. Vikikrātuvē par šo tēmu ir pieejami multivides faili. Skatīt: Mihaels Greiss. Olympedia profils (angliski) Munzüger Sport profils (vāciski) IBU profils (angliski) biathlon.com.ua profils (ukrainiski) FIS profils (distanču slēpošana) (angliski) Mihaela Greisa blogs (vāciski)