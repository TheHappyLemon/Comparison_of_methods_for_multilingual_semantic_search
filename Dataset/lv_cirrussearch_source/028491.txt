Datorikā kursors ir indikators, ko izmanto, lai norādītu uz pozīciju monitorā vai citā displejā, kas atbilst ievadei no tastatūras vai rādītājierīces. Par kursoru tiek saukti dažādi atšķirīgi grafiskie elementi; tas var būt mirgojošs teksta kursors vai arī peles rādītājs, kam parasti ir bultiņas forma. Kursora nosaukums radies no latīņu vārda ar nozīmi "skrējējs". Par kursoru sauc arī caurspīdīgo pārvietojamo daļu logaritmiskajam lineālam, kurā iegravēta skala. Termins pārgājis uz datoriku, izmantojot analoģiju. Vairumā komandrindas saskarņu vai teksta redaktoros teksta kursors ir pasvītrojuma simbols, pildīts taisnstūris vai vertikāla līnija, kas var būt nemainīga vai mirgot, norādot, kur tiks ievietots ievadītais teksts. Teksta režīma displejos starp rakstzīmēm nebija iespējams attēlot vertikālu līniju, lai norādītu, kur jaunais teksts tiks ievietots, tāpēc tika izmatots pasvītrojuma simbols vai pildītais taisnstūris. Gadījumos, kad tika izmantots pildītais taisnstūris, to parasti attēloja invertējot rakstzīmes pikseļus, izmantojot Būla algebras XOR funkciju. Mūsdienu teksta redaktoros un tekstprocesoros parasti tiek izmantots vertikālās līnijas simbols. Teksta kursora mirgošana parasti tiek pārtraukta tā pārvietošanas brīdī, citādi tas varētu mainīt pozīciju brīdī, kad tas nav redzams, padarot grūtāku sekošanu tā atrašanās vietai. Daļa saskarņu izmanto pasvītrojuma simbolu vai šauru vertikālu līniju, lai norādītu, ka lietotājs ir ievietošanas režīmā, kur teksts tiek ievietots pa vidu esošajam tekstam, un lielāku taisnstūri, lai norādītu, ka lietotājs ir pārrakstīšanas režīmā, kur ievadītais teksts pārrakstīs esošo tekstu. Šādi taisnstūra kursors var tikt uztverts kā iezīmēts teksts vienas rakstzīmes izmērā un rakstīšana aizvietos tekstu kursorā ar jaunu. Sistēmās, kas atbalsta divvirzienu tekstu, tiek izmantota vertikālas līnijas teksta kursors ar nelielu piedēkli uz labo vai kreiso pusi, kas norāda teksta virzienu. Dažos gadījumos kursors var sadalīties divās daļās, katra norādot, kur tiks izvietots katrs no teksta virziena veidiem. Peles rādītājs attēlo rādītājierīces, parasti peles vai skārienpaliktņa kustību. Kursora izmantošanas ideja kā marķieris vai ievietošanas punkts jauniem datiem vai transformācijām kā rotācija, var tikt paplašināts līdz 3D modelēšanas vidēm. Piemēram, Blender izmanto 3D kursoru, lai noteiktu kur notiks nākamās darbības. U.S. Patent #4197590 ATSUI Programming Guide: Caret Handling Arhivēts 2010. gada 26. decembrī, Wayback Machine vietnē., page 32. Vikikrātuvē par šo tēmu ir pieejami multivides faili. Skatīt: Kursors.