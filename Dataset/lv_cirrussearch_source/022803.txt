Gabriels Lipmans (Gabriel Lippmann, 1845. gada 16. augusts — 1921. gada 13. jūlijs) bija Luksemburgā dzimis franču fiziķis un izgudrotājs. 1908. gadā saņēmis Nobela prēmiju fizikā par krāsainu fotoattēlu iegūšanas metodi, kas balstīta uz interferences parādību. Dzimis Bonevuā (Bonnevoie), Holerihas (Hollerich) komūnā (mūsdienās Luksemburgas pilsētas rajons), Luksemburgā. Viņa tēvam tur bija ģimenes uzņēmums, cimdu ražotne. 1848. gadā ģimene pārcēlās uz Parīzi. 1868. gadā Lipmans uzsāka studijas École Normale Supérieure. Plānotās skolotāja studijas viņš nepabeidza, bet tā vietā pievērsās fizikai. 1873. gadā viņu nosūtīja uz Heidelbergas universitāti studēt zinātnes mācīšanas metodes, un viņš specializējās elektrības jomā. 1875. gadā Parīzē, Sorbonā aizstāvēja doktora disertāciju par elektrokapilaritāti. 1878. gadā sāka strādāt Sorbonas Zinātnes fakultātē. 1886. gadā tika nozīmēts par Pētījumu laboratorijas direktoru. Šo laboratoriju, kas drīz tika pievienota Sorbonai, viņš vadīja līdz pat savai nāvei. Lipmans devis ieguldījumu dažādās fizikas nozarēs, īpaši elektrības, termodinamikas, optikas un fotoķīmijas jomās. 1886. gadā Lipmans sāka attīstīt krāsu attēlošanas metodi fotogrāfijā, balstoties uz interferences parādību, un tikai 1891. gadā tika panākts teorijas praktisks apstiprinājums, iegūstot fotogrāfijā krāsas. Pilnīgi pētījumi tika publicēti 1894. gadā. Par šo metodi Lipmans 1908. gadā saņēma Nobela prēmiju fizikā. Lipmans mira 1921. gada 13. jūlijā, atrazdamies uz okeāna lainera SS France atpakaļceļā no Kanādas uz Franciju. «The Nobel Prize in Physics 1908». Nobel Foundation. "Gabriel Lippman, Scientist, Dies at Sea", The New York Times, 14 July 1921. Vikikrātuvē par šo tēmu ir pieejami multivides faili. Skatīt: Gabriels Lipmans. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Gabriela Lipmana biogrāfija Nobela prēmijas oficiālajā mājaslapā (angliski)