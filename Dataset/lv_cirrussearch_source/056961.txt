Aleksandrs Bortņikovs (krievu: Алекса́ндр Васи́льевич Бо́ртников; dzimis 1951. gada 15. novembrī Permā) ir Krievijas valsts un drošības dienestu darbinieks, armijas ģenerālis. No 2008. gada maija ieņem Krievijas federālā drošības dienesta direktora amatu. Ir Krievijas Federācijas Drošības padomes pastāvīgais loceklis. Bijis PSRS VDK darbinieks (1975—1991). Dzimis 1951. gada 15. novembrī Permā, kas tolaik bija pārdēvēta par Molotovu. 1973. gadā pabeidza Ļeņingradas dzelzceļa transporta inženieru institūtu, iegūtajā specialitātē strādājis Ļeņingradas apgabala Gatčinas pilsētā. 1975. gadā Bortņikovs pabeidza VDK augstāko skolu un sāka dienestu PSRS Valsts drošības komitejā. Darbojās VDK Ļeņingradas apgabala pārvaldes pretizlūkošanas struktūrās, bet pēc PSRS sabrukuma bija vadošos amatos Krievijas Federālā drošības dienesta Sanktpēterburgas un Ļeņingradas apgabala pārvaldē. 2003. gada jūnijā nozīmēts par šīs pārvaldes priekšnieku. 2004. gada martā Aleksandru Bortņikovu paaugstināja par Federālā drošības dienesta direktora vietnieku — FDD Ekonomiskās drošības departamenta direktoru. 2008. gada 12. maijā viņu iecēla par FDD direktoru, bet no 25. maija viņš ir arī Krievijas Federācijas Drošības padomes pastāvīgais loceklis. 2006. gadā Bortņikovam tika piešķirta armijas ģenerāļa dienesta pakāpe. Aleksandrs Bortņikovs ir precējies, dēls Deniss strādā vadošā amatā ES un ASV sankcijām pakļautajā VTB bankā. 2014. gadā pret Bortņikovu tika vērstas Eiropas Savienības sankcijas par viņa lomu Krievijas agresijā pret Ukrainu, kā arī 2020. gadā — saistībā ar Krievijas opozicionāra Alekseja Navaļnija saindēšanu ar Novičok grupas kaujas vielu. «ES sankcijas Ukrainas dēļ vērš pret Putina 'čekas' kolēģiem un separātistu organizācijām». Delfi. 2014. gada 26. jūlijā. Skatīts: 2021. gada 19. aprīlī. «Navaļnija saindēšana: ES vērš sankcijas pret FDD direktoru un Putina administrācijas ierēdni». Delfi. 2020. gada 15. oktobrī. Skatīts: 2021. gada 19. aprīlī. Vikikrātuvē par šo tēmu ir pieejami multivides faili. Skatīt: Aleksandrs Bortņikovs. Biogrāfija RIA Novosti mājaslapā (krieviski) Biogrāfija FSB mājaslapā (krieviski)