Lodes grūšana ir vieglatlētikas mešanas disciplīna, kurā dalībniekiem pēc iespējas tālāk jāaizgrūž 7,257 kg (sievietēm — 4 kg) smaga lode. Lodes grūdējiem ir jābūt apveltītiem ar lielu spēku un labu koordināciju, bieži tie ir arī smagākie vieglatlētikas sacensību dalībnieki. Lodes grūšana ir olimpisko spēļu programmā kopš 1896. gada vīriešiem un 1948. gada sievietēm. Tā ir viena no vīriešu desmitcīņas un sieviešu septiņcīņas disciplīnām. Pasaules rekords lodes grūšanā vīriešiem vairāk nekā 30 gadus bija 23,12 m, ko Rendijs Bārnss no ASV uzstādīja 1990. gada 20. maijā Losandželosā. 2021. gada 18. jūnijā Jūdžīnā rekordu laboja cits ASV sportists Raiens Krauzers (23,37 m). 2023. gada 27. maijā R. Krauzers sasniedza jaunu pasaules rekordu, aizgrūzdams lodi 23,56 m. Pasaules rekords lodes grūšanā sievietēm ir 22,63 m un pieder Natālijai Lisovskai no PSRS, uzstādīts Maskavā 1987. gada 7. jūnijā. Latvijas rekords lodes grūšanā vīriešiem ir 21,74 m un to 1984. gada 14. jūlijā Rīgā uzstādīja Jānis Bojārs. Latvijas rekords lodes grūšanā sievietēm ir 18,75 un tas pieder Skaidrītei Baikovai, tāpat uzstādīts Rīgā, 1984. gada 2. aprīlī. Vikikrātuvē par šo tēmu ir pieejami multivides faili. Skatīt: Lodes grūšana. Encyclopædia Britannica raksts (angliski)