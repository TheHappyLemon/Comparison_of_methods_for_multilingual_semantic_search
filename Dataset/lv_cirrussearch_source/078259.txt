Eiripīds jeb Euripīds (grieķu: Εὐριπίδης; dzimis ap 480. gadu p.m.ē., miris 406. gadā p.m.ē.) bija sengrieķu dramaturgs, viens no trim izcilākajiem sengrieķu traģēdiju autoriem (līdzās Aishilam un Sofoklam). Tiek uzskatīts, ka Eiripīds dzimis 23. septembrī 480. gadā p.m.ē. - dienā, kad notika Salaminas kauja pret persiešiem (tajā piedalījās Aishils). Domājams, viņa ģimene bijusi materiāli augsti nodrošināta un ļoti ietekmīga. Diemžēl par Eiripīda dzīvi ir salīdzinoši maz ziņu. Sākot ar 455. gadu p.m.ē. Eiripīds regulāri piedalījās ikgadējās Atēnu traģēdiju sacensībās, pirmo uzvaru viņš izcīnīja 441. gadā p.m.ē. Pavisam Eiripīds šajās sacensībās uzvarējis 4 reizes; vislielāko atzinību viņš ieguva tikai pēc nāves. Viņš nomira 406. gadā p.m.ē. Maķedonijā, kur bija ieradies pirms diviem gadiem pēc tās valdnieka uzaicinājuma. Eiripīds uzrakstījis apmēram 90 lugas, no kurām saglabājušās 16 traģēdijas un viena satīru drāma. Vēl dažām lugām saglabājušies fragmenti. Eiripīds uzskatāms par modernāko un ietekmīgako no sengrieķu dramaturgiem. Eiripīda traģēdijas: "Alkestīda" (438.g. p.m.ē.); "Mēdeja" (431.g. p.m.ē.); "Heraklīdi" (ap 430.g. p.m.ē.); "Hipolits" (428.g. p.m.ē.); "Andromahe" (ap 425.g. p.m.ē.); "Hekabe" (ap 424.g. p.m.ē.); "Lūdzējas" (ap 423.g. p.m.ē.); "Elektra" (ap 420.g. p.m.ē.); "Hērakls" (ap 416.g. p.m.ē.); "Trojietes" (415.g. p.m.ē.); "Ifigēnija Tauridā" (ap 414.g. p.m.ē.); "Ions" (ap 413.g. p.m.ē.); "Helēna" (412.g. p.m.ē.); "Feniķietes" (ap 410.g. p.m.ē.); "Orests" (408.g. p.m.ē.); "Bakhantes" (405.g. p.m.ē., izrādīta pēc Eiripīda nāves); "Ifigēnija Aulidā" (405.g. p.m.ē., izrādīta pēc Eiripīda nāves). Eiripīda satīru drāma: "Kiklopi" (izrādīšanas gads nav zināms). 2005. gada jūnijā Oksfordas Universitātes klasiķi iesaistījas kopējā projektā ar Brigamas Jangas universitāti. Viņi, izmantojot multispektrālo attēlveidošanas tehnoloģiju, noskaidroja agrāk nezināmu Eiripīda darbu. Neliela daļa no šī darba tika atjaunota, izmantojot infrasarkano tehnoloģiju. Iepriekš nezināmais Eiripīda darbs tika atrasts Oksirinkhosā. (angliski) POxy: Oxyrhynchus Online Vikikrātuvē par šo tēmu ir pieejami multivides faili. Skatīt: Eiripīds. Latvijas Nacionālās enciklopēdijas šķirklis Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Pasaules vēstures enciklopēdijas raksts (angliski) Enciklopēdijas Krugosvet raksts (krieviski) Eiripīda darbi gutenberg.org