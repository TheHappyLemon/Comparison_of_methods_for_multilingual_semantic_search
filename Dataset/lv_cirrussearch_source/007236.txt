AS "Amber Latvijas balzams" (agrāk "Latvijas balzams") ir uzņēmums Latvijā, lielākais alkoholisko dzērienu ražotājs Baltijā. Tā senākā ražotne sāka darbu 1900. gadā, bet mūsdienu formā kā akciju sabiedrība tā dibināta 1997. gadā. Uzņēmuma akcijas tiek kotētas biržas Nasdaq Riga Otrajā sarakstā. Tā lielākais akcionārs (2022. gadā) ir SIA Amber Beverage Group (89,99 %), kas pieder S.P.I. Group grupas uzņēmumam Amber Beverage Group Holding S.ar.l. Luksemburgā. Par "Amber Latvijas balzama" pirmsākumu uzskata 1900. gadu, kad darbu sāka "Rīgas valsts degvīna noliktava Nr. 1". 1940. gadā padomju vara rūpnīcu nacionalizēja un pārdēvēja par "Rīgas spirta un degvīna rūpnīcu". 1948. gadā Latvijas balzams sāka ražot degvīnu Stoličnaja. 1949. gadā rūpnīca sāka liķieru ražošanu, no tiem pirmais un slavenākais bija "Allažu ķimelis". 1950. gadā izdevās atjaunot kara laikā zaudēto "Melnā balzama" recepti, un tika uzsākta tā ražošana. 1952. gadā tika sākta dzirkstošā vīna "Rīgas šampanietis" ražošana pēc unikālas patentētas tehnoloģijas. 1960. gadā uzsāka produkcijas eksportu ārpus PSRS. 1970. gada rūpnīcu pārdēvēja par "Latvijas balzamu". 1995. gadā sāka brendija "Merkurs" ražošanu. 1996. gadā Privatizācijas aģentūra uzņēmumu nodeva privatizācijai. 1997. gadā "Latvijas balzams" kļuva par publisku akciju sabiedrību. 1998. gadā tika sākta uzņēmuma akciju kotēšana Rīgas fondu biržā. 2000. gadā uzņēmums pilnībā tika privatizēts. 49,95 % akciju piederēja AS New Technology and Development Corporation (bijusī Ave Lat grupa) meitas uzņēmumam NTBDC LB, 2000. gadā "Latvijas balzams" iegādājās uzņēmumu AS "Rīgas vīni". 2001. gadā "Latvijas balzams" uzsāka sidru ražošanu (Lucky Dog). 2003. gada martā S.P.I. Group Nīderlandē reģistrētais meitas uzņēmums SPI Distilleries B.V. no NTBDC LB nopirka "Latvijas balzams" akcijas. Pēc tam, kad SPI Distilleries B.V. arī no citiem īpašniekiem iegādājās akcijas, tam piederēja 87,98 % kapitāldaļu. Septembrī alkohola mazumtirgotāju SIA Bravo pārdeva uzņēmumam ONETANGO Ltd. Lietuvā tika dibināts meitas uzņēmums UAB Baltijos alkoholiniai produktai, kas nodarbojās ar konsultāciju un mārketinga pakalpojumu sniegšanu "Latvijas balzams" Lietuvas tirgū. "Latvijas balzams" sāka degvīnu Stolichanaya un Moskovskaya pildīšana pasaules tirgiem. 2005. gadā Viļņā atvēra pirmo "Latvijas balzama" veikalu. Līdz 2008. gadam pieauga eksports, bet saimnieciskās krīzes laikā 2009. gadā samazinājās eksports un apgrozījums. 2007. gadā uzņēmumā tika uzstādīta Latvijā pirmā ražošanas līnija dzērienu pildīšanai skārdenēs. 2012. gadā 89,53 % akciju piederēja S.P.I. Regional Business Unit B.V. 2012. gadā atkal sāka pieaugt apgrozījums. 2014. gada 23. oktobrī noliktavu kompleksā Dreiliņos Balt Cargo Solutions atklāja SPI Group loģistikas centru Amber Logistics, kurā izvietojās "Latvijas balzama" vietējā tirgus preču noliktava, kā arī dzērienu izplatītāja SPI Distribution Latvia vairumtirdzniecības preču noliktava un birojs. 24. oktobrī SPI Group dibināja meitas uzņēmumu SIA Amber Beverage Group, kurā apvienoja SPI Group Baltijas uzņēmumus. 3. novembrī S.P.I. Regional Business Unit B.V. piederošie 89,53 % AS "Latvijas balzams" akciju pārgāja SIA Amber Beverage Group īpašumā. 2015. gada 3. jūlijā SPI Distribution Latvia pārdēvēja par SIA Amber Distribution Latvia. 2019. gada 1. augustā alkoholisko dzērienu tirdzniecības tīklu "Latvijas balzams veikali" apvienoja ar Amber Distribution Latvia. 2021. gada jūnijā "Latvijas balzams" par 2,136 miljoniem eiro pārdeva trīs vēsturiskas ēkas Daugavgrīvas ielā un Raņķa dambī (blakus augstceltņu kompleksam Z-Towers) Z-Towers attīstītāja AS Towers Construction Management īpašniekam Luksemburgā reģistrētam uzņēmumam SPI RE Holdings. 2021. gada 30. septembrī "Latvijas balzams" akcionāri nolēma mainīt uzņēmuma nosaukumu uz Amber Latvijas balzams, pārdēvēšana stājās spēkā 2022. gada 29. aprīlī. Uzņēmumam pieder divas ražotnes Rīgā: dzirkstošo vīnu un vieglo alkoholisko dzērienu ražotne un stipro alkoholisko dzērienu ražotne. "Latvijas balzams" nodrošina vairāk nekā 600 darba vietas un ir viens no lielākajiem nodokļu maksātājiem Latvijā. AS "Latvijas balzams" ar vairāk nekā 100 produktu nosaukumiem ir pārstāvēts gandrīz visos stipro un vieglo alkoholisko dzērienu segmentos. Vairākos no tiem uzņēmums ir izteikts tirgus līderis Latvijā, pazīstamākie zīmoli ir "Rīgas Melnais balzams" un "Rīgas šampanietis". "Latvijas balzams" ieguvis simtiem apbalvojumu dažādos starptautiskos un pašmāju konkursos un iegūti kvalitātes sertifikāti. "Latvijas balzams" ir viens no Latvijas vadošajiem eksportētājiem — tā produkcija pieejama vairāk nekā 30 pasaules valstīs. 2013. gadā eksports bija 66 % no visas uzņēmumā ražotās produkcijas. [1] NASDAQ OMX Baltic Amber Latvijas balzams, AS Lursoft Vēsture Rīgas Melnais Balzams Vēsture Bijusī Ave Lat Grupa sāk likvidāciju BNS, 22. decembris 2000 Latvijas balzams pelna katru gadu Arhivēts 2016. gada 10. martā, Wayback Machine vietnē. Dienas Bizness, 2001. gada 2. aprīlis A/S Latvijas balzams 2003. gada konsolidētais pārskats AS "Latvijas balzams" 2012. gada konsolidētais pārskats AS "Latvijas balzams" 2013. gada konsolidētais pārskats "SPI Group" alkoholisko dzērienu loģistikas centrā "Amber Logistics" iegulda 500 000 eiro Nozare.lv, 23.10.2014. "Latvijas balzams" pievienots "SPI Group" jaunizveidotam holdingam "Amber Beverage Group" Nozare.lv, 17.10.2014. Latvijas balzams par 2,136 miljoniem eiro pārdevis trīs īpašumus pie Z-Towers LETA, 07.06.2021 Uzņēmuma vietne