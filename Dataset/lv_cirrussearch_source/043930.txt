Takelāža (vācu: Takelage) — kuģu (parasti buru kuģu) trošu, virvju, ķēžu, bloku un citu ierīču kopums. Takelāžu izmanto rangouta (virsklāja konstrukciju, piemēram, mastu) nostiprināšanai, buru pacelšanai, nolaišanai un vadīšanai; dažādu kravu celšanai un citiem nolūkiem. Par takelāžu sauc arī celtniecības un citos montāžas darbos izmantojamās celšanas ierīču troses, tauvas un ķēdes. Aeronautikā ar takelāžu saprot piederumus, kas saista gaisa kuģa aerostata daļu ar gondolu. Par stāvošo takelāžu sauc saites, kuras paredzētas rangouta daļu stiprināšanai un noturēšanai. Tās izgatavo no tērauda troses. Pie stāvošās takelāžas pieskaita sekojošas saistes: vaterštaga - saite, kura notur bušpritu tā apakšā un atrodas kuģa diametrālajā plaknē; vaterbakštagas - saites, kuras notur bušpritu no sāniem labajā un kreisajā bortā; štagas - saites kuģa diametrālajā plaknē, kuras notur vertikālo rangoutu - mastus vai stengas. Uz štagas bieži paceļ stakseli vai klīveru. Štaga var tikt novilkta arī starp mastiem; vantis - saites, kuras notur mastus vai stengas no bortiem; bakštagas - saites, kuras novilktas tāpat kā vantis no mastiem uz bortiem, bet nostiprinātas tuvāk kuģa pakaļgalam. Par skrejošo takelāžu sauc pārvietojamas saites, kuras paredzētas buru, rāju, gafeļu pacelšanai un nolaišanai, kā arī buru pagriešanai. Skrejošo takelāžu bieži izgatavo no augu trosēm. Pie skrejošās takelāžas pieskaita sekojošas saites: falles - saites, kuras paredzētas buru, rāju, reiku vai stengas gala, ja tas balstās mastā un slīd pa to, pacelšanai un nolaišanai; škoti - saites ar kurām notiek tiešā buru vadība. Škotu stiprina pie buras apakšējā, aizmugurējā stūra vai bomja; brasi - saites ar kuriām pagriež rājas vai pievelk augšējo, aizmugurējo buras stūri; topenantes - saites, kuras notur bomi horizontāli, lai novērstu pārmērīgu buras auduma izstiepšanu. Topenantes novelk no bomja uz masta galu un tām ir talrepi, lai šīs saites varētu secīgi pievilk vai atlaist; galsi - saites, kuras kalpo buru priekšējo, apakšējo stūru pievilkšanai un stiprināšanai. Сачковский Г. С., Теория и практика управления шлюпкой. izdevniecība Морской транспорт. 1957. 20. - 21. lpp. Buru kuģu takelāža. (angliski) Video par takelāžu. (angliski)