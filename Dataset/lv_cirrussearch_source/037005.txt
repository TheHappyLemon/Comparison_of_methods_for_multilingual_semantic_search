2017. gada Abu Dhabi Tour bija šosejas riteņbraukšanas daudzdienu sacensības, kuras notika no 23. līdz 26. februārim. Tā bija trešā reize, kad notika Abu Dhabi Tour un tās bija trešās sacensības 2017. gada UCI World Tour kalendārā un pirmā reize, kad tās iekļautas UCI World Tour kalendārā. Trešā posma finišs Jebel Hafeet kalnā izrādījās izšķirošs kopvērtējuma noteikšanai, bet sprinta posmos uzvarēja Marks Kevendišs (Team Dimension Data), Marsels Kitels (Quick-Step Floors) un Keilebs Jūans (Orica–Scott). 2013. gada pasaules čempions Rui Košta, pārstāvot UAE Team Emirates komandu, veica izšķirošo izrāvienu kopā ar Katusha–Alpecin pārstāvi Iļnuru Zakarinu, ar ko divatā ieradās finišā, kur sprintā pārāks bija Košta, iegūstot arī bonusa sekundes, kas kopvērtējumā nodrošināja četru sekunžu pārsvaru. Pjedestālu noslēdza Team Sunweb braucējs Toms Dimulēns, kurš kāpumā mēģināja duetu noķert, bet atpalika desmit sekundes. Ar finišā iegūto pirmo, otro un trešo vietu sprinta posmos Kevendišs pārliecinoši uzvarēja punktu klasifikācijā. No citām klasifikācijām jauno braucēju klasifikācijā uzvarēja Kitela komandas biedrs Žiljēns Alafilips, kurš pēdējā dienā pakāpās četras vietas, izmantojot triju sekunžu bonusu par uzvaru vienā no starpfinišiem Jasmarinas trasē, paceļoties no devītās uz piekto vietu absolūtajā kopvērtējumā. Pēdējā dienā savas pozīcijas uzlaboja arī Bora–Hansgrohe pārstāvis Patriks Konrāds, kurš uzvarēja starpfinišu klasifikācijā, uzvarot divos sprintos un vienā piekāpjoties Alafilipam. Ar astoņām bonusa sekundēm viņš kopvērtējumā pacēlās no 24. uz desmito vietu. Komandu klasifikācijā uzvarēja Koštas UAE Team Emirates. Tā kā sacensības bija jaunums UCI World Tour kalendārā, tika ielūgtas visas UCI WorldTeam komandas, bet dalība nebija obligāta. Sacensībās piedalījās sešpadsmit no astoņpadsmit WorldTeam komandām; visas izņemot Cannondale–Drapac un FDJ. Piedalījās arī četras UCI profesionālās kontinentālās komandas. «UCI expands WorldTour to 37 events». Cycling News. Skatīts: 2016. gada 2. oktobris. «The UCI reveals expanded UCI WorldTour calendar for 2017». UCI. Skatīts: 2016. gada 2. oktobris. Jon Turner. «UAE Team Emirates captain Rui Costa takes Abu Dhabi Tour General Classification title». The National (Abu Dhabi Media), 2017. gada 26. februāris. Skatīts: 2017. gada 26. februāris.[novecojusi saite] «Abu Dhabi Tour announces route, teams for 2017 race». VeloNews (Competitor Group, Inc.). 2017. gada 24. janvāris. Skatīts: 2017. gada 22. februāris. ProCyclingStats profils Oficiālā tīmekļa vietne ProCyclingStats profils