Arvīds Reķis (dzimis 1979. gada 1. janvārī Jūrmalā) ir bijušais latviešu hokejists, aizsargs, Latvijas hokeja izlases dalībnieks. Karjeras laikā aizvadījis 12 sezonas Vācijas hokeja līgā, četras sezonas spēlējis arī KHL kluba Rīgas "Dinamo" sastāvā. Izlases rindās devies laukumā 120 spēlēs, piedaloties septiņos pasaules čempionātos un trīs olimpisko spēļu turnīros. Savu profesionālā spēlētāja karjeru sāka 1996. gadā, kad kopā ar vairākiem spēlētājiem (tostarp Valēriju Fiļimonovu un Raiti Ivanānu) devās uz Ziemeļameriku un pievienojās OHL līgas klubam Erijas "Otters", kuras sastāvā aizvadīja četras sezonas. 1998.—99. gada sezonā, spēlējot Erijas klubā, pamanījās palīdzēt pašmāju HK Liepājas Metalurgam, tās sastāvā piedaloties vairākās Austrumeiropas hokeja līgas spēlēs. Toties 1999.—2000. gada sezonas otrajā pusē viņš no "Otters" pārcēlās uz CHL klubu Indianapolisas "Ice", bet nākamajā sezonā spēlēja jau ECHL klubā Peorijas "Riverman", kuras sastāvā aizvadīja trīs sezonas. 2001.—02. gada sezonas vidū paspēja 18 mačus aizvadīt arī AHL līgas klubā Vorčesteras "IceCats". Pēc 2002.—03. gada sezonas Reķis atgriezās Eiropā un pievienojās Vācijas hokeja līgas vienībai Augsburgas "Panther". Tās rindās viņš aizvadīja piecas sezonas, līdz 2008. gadā noslēdza līgumu ar citu līgas klubu — Volfsburgas "Grizzly Adams". 2010. gada pavasarī Reķis noslēdza līgumu ar Rīgas "Dinamo". "Dinamo" rindās hokejists aizvadīja nākamos četrus gadus, taču 2014. gada vasarā atgriezās Augsburgas "Panther" rindās. 2019. gada aprīļa nogalē "Panther" paziņoja, ka Reķis ir noslēdzis profesionāļa karjeru. Latvijas hokeja izlases sastāvā debitēja 1997. gadā un kopumā pieaugušo izlasē devies laukumā 120 spēlēs, tajās atzīmējoties ar 21 rezultativitātes punktu. Izlases sastāvā spēlējis septiņos pasaules čempionātos un trīs olimpisko spēļu turnīros. Junioru vecumā spēlējis 1995. gada Eiropas U-20 junioru čempionātā C divīzijā, bet nākamo reizi Latvijas izlases sastāvā bija 1999. gada Pasaules U-20 čempionāta B divīzijā, kur atzīmējās ar diviem gūtiem vārtiem un divām rezultatīvām piespēlēm. Vikikrātuvē par šo tēmu ir pieejami multivides faili. Skatīt: Arvīds Reķis. Olympedia profils (angliski) LOK profils Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski) Rīgas "Dinamo" profils Arhivēts 2010. gada 20. septembrī, Wayback Machine vietnē. Latvijas Hokeja federācijas profils