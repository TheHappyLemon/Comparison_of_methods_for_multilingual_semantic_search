Čārlzs Roberts Redfords (angļu: Charles Robert Redford; dzimis 1936. gada 18. augustā Santamonikā, Kalifornijā, ASV) ir amerikāņu aktieris, režisors, producents, dabas aktīvists un filantrops. Redfords saņēmis divus Oskarus — kā labākais režisors par filmu "Parastie cilvēki" (Ordinary People, 1980), un 2002. gadā Kinoakadēmijas goda balvu par ieguldījumu filmu industrijā un Sandensas kinofestivāla izveidošanu. Redfords vairākkārt bijis nominēts Amerikas Kinoakadēmijas balvai dažādās kategorijās — kā labākais aktieris galvenajā lomā filmā "Dzelonis" (1973), kā režisors un viens no producentiem par filmu "Savādā spēle" (1994). Saņēmis BAFTA kino balvu kā labākais aktieris par lomu atveidošanu trijās 1969. gada filmās — "Bačs Kesidijs un Sandenss Kids", Tell Them Willie Boy Is Here, Downhill Racer. Par filmas "Parastie cilvēki" režiju ieguvis arī Zelta globusa balvu. Šai balvai Redfords bijis nominēts vēl par filmām A River Runs Through It (1992), "Savādā spēle" (1994), "Zirgu vārdotājs" (1996), kā arī viņš saņēmis nomināciju kā aktieris par atveidoto lomu filmā "Viss zudis" (2013). Roberts Redfords ir dzimis Santamonikā (Kalifornija, ASV). Māte Marta Harta dzimusi Teksasā, bet tēvs Čārlzs Roberts Redfords seniors bija pienvedējs un grāmatvedis Rodailendā. Robertam ir pusbrālis Viljams no tēva otrās laulības. Vēlāk Redfordu ģimene pārcēlās un Losandželosas piepilsētu Van Nuys. Tur viņš pabeidza vidusskolu. Studējis Kolorādo Universitātē, no kuras pēc gada tika atskaitīts. Pēc tam ceļoja pa Eiropu, pabija Spānijā, Francijā un Itālijā. Vēlāk studēja glezniecību Pratt institūtā Bruklinā, Ņujorkā, bet pēc tam mācījās Amerikāņu Teātra mākslas akadēmijā Ņujorkā. Redfords uzsāka aktiera karjeru 1959. gadā. Viņš piedalījās teātra izrādēs un televīzijas programmās. Vēlāk sāka filmētes TV seriālos, tai skaitā TV seriālā "Krēslas zona", sērijā Nothing in the Dark (1962). Pirmā loma uz lielā ekrāna bija filmā War Hunt (1962). Šajā filmā piedalījās arī Sidnijs Polaks, ar kuru Redfordam turpmākajā karjerā izveidojās laba sadarbība. Par lomu filmā Inside Daisy Clover (1965) Redfords saņēma savu pirmo Zelta globusa balvu kā visdaudzsološākais jaunpienācējs aktieris. Par lomu filmā "Bačs Kesidijs un Sandenss Kids" (1969) Redfords ieguva BAFTA kino balvu, kā arī kinozvaigznes slavu. Pirmo Amerikas Kinoakadēmijas balvas nomināciju Redfords ieguva kā labākais aktieris galvenajā lomā filmā "Dzelonis" (1973). Pēc tam Redfords filmējās Sidnija Polaka režisētajās filmās The Way We Were (1973), "Trīs dienas Kondora dzīvē" (1975), "Prom no Āfrikas" (Out of Africa, 1985), "Havana" (1990). Redfords atveidojis lomas arī tādās pazīstamās filmās, kā "Lielais Getsbijs" (The Great Gatsby, 1974), "Visi prezidenta vīri" (1976), "Nepiedienīgs piedāvājums" (Indecent Proposal, 1993), "Zirgu vārdotājs" (1996), "Spiegu spēle" (Spy Game, 2001), "Dzīvības cena" (The Clearing, 2004), "Viss zudis" (2013), "Kapteinis Amerika: Ziemas kareivis" (2014). Redfords ir darbojies arī kā producents (40 filmas) un režisors (10 filmas). Šajā jomā labākos panākumus guvis ar filmu "Parastie cilvēki" (Ordinary People, 1980), par kuru saņēmis Amerikas Kinoakadēmijas balvu kā labākais režisors, kā arī Zelta globusa balvu. Redfords bijis nominēts arī divām Amerikas Kinoakadēmijas balvām, gan kā režisors, gan kā viens no producentiem par filmu "Savādā spēle" (1994). Sundance Institute «“Bobby” Redford: The Sundance Kid in 1940». Arhivēts no oriģināla, laiks: 2013. gada 9. jūlijā. Skatīts: 2014. gada 26. augustā. «Robert Redford: The Biography». Arhivēts no oriģināla, laiks: 2014. gada 3. novembrī. Skatīts: 2014. gada 26. augustā. IMDb profils (angliski) Internet Broadway Database profils (angliski) AllMovie profils (angliski) Box Office Mojo profils (angliski)