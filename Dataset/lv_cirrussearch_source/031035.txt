Volfgangs Uncikers (vācu: Wolfgang Unzicker; 1925. gada 26. jūnijs, Pirmazensa — 2006. gada 20. aprīlis, Albufeira) bija Vācijas starptautiskais lielmeistars šahā (1954). Pēc profesijas — advokāts. Šahu iemācījis spēlēt tēvs, taču jaunā šahista gaitu izaugsmi pārtraucis Otrais pasaules karš. Uncikers ticis iesaukts darba dienestā un sākuma militārajā apmācībā, tomēr vēlāk sirds mazspējas dēļ atvaļināts no dienesta. 1948. gadā iestājies Minhenes universitātē, kur beidzis juridisko fakultāti. Studiju gados guvis arī savus pirmos panākumus šaha turnīros. Sešas reizes uzvarējis Rietumvācijas šaha čempionātos (1948, 1950, 1952, 1959, 1963, 1965), bet 1953. gadā uzvarējis apvienotajā Austrumvācijas un Rietumvācijas šaha čempionātā. FIDE Uncikeram 1950. gadā kā vienam no pirmajiem piešķīra starptautiskā meistara (IM) nosaukumu, bet 1954. gadā - starptautiskā lielmeistara (GM) nosaukumu. Sekmīgi piedalījies starptautiskajos šaha turnīros, no kuriem īpaši jāatzīmē 1965. gadā M.Čigorina piemiņas turnīrā Sočos dalīta pirmā vieta ar Borisu Spaski. Piedalījies arī Pasaules šaha čempiona izcīņas ciklu starpzonu turnīros. Veiksmīgākais bijis 1952. gada starpzonu turnīrs Stokholmā, kur Uncikers ierindojies 9. vietā, tikai nedaudz atpaliekot no nākamā pretendentu turnīra dalībniekiem. 1955. gadā Gēteborgā starpzonu turnīrā palicis 16. vietā. Vācijas Federatīvās Republikas izlases sastāvā sekmīgi piedalījies šaha komandu sacensībās, daudzus gadus būdams šīs komandas līderis: Pasaules šaha olimpiādēs piedalījies 13 reizes (1950, 1954-1964, 1968-1970, 1974-1978, 1982). Komandu kopvērtējumā izcīnījis 2 bronzas (1950, 1964) medaļas, bet individuālā vērtējumā zelta (1950) medaļu; Eiropas komandu šaha čempionātos piedalījies 5 reizes (1957-1965, 1973-1977). Individuālā vērtējumā izcīnījis sudraba (1961) medaļu. Nekad nav bijis profesionāls šahists. Strādājis par advokātu, pēc tam par valdības ierēdni Bavārijā. 1971. gadā iecelts par tiesnesi, bet vēlāk par galveno tiesnesi Minhenes administratīvajā tiesā. Lai piedalītos šaha turnīros, darbā ņēmis brīvdienas. Šī iemesla dēļ bijušais Pasaules čempions šahā Anatolijs Karpovs savulaik nosaucis Uncikeru par "Pasaules amatieru šaha čempionu". «Memorial M.Chigorin Sochi 26.8-26.9.1965». Arhivēts no oriģināla, laiks: 14.04.2016. Skatīts: 03.11.2015. 1952 Saltsjobaden Interzonal Tournament Gothenburg Interzonal (1955) Wolfgang Unzicker, German Chess Master, Dies at 80 Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) Šahista profils olimpbase.org mājaslapā (Pasaules šaha olimpiāde) (angliski) Šahista profils olimpbase.org mājaslapā (Eiropas komandu šaha čempionāts) (angliski)