Demokrātiskā partija "Saimnieks" bija politiskā partija Latvijā, kas radās 1995. gada pavasarī, apvienojoties Demokrātiskajai partijai un partijai "Saimnieks". Bija pārstāvēta 6. Saeimā, iegūstot Ziedoņa Čevera vadībā pirmo vietu 6. Saeimas vēlēšanās ar 18 mandātiem parlamentā. 6. Saeimas priekšsēdētāji bija DPS pārstāvji — Ilga Kreituse un Alfreds Čepānis. Iekļuva arī Rīgas domē 1997. gada vēlēšanās. Partijas ārlietas vadīja Normunds Grostiņš. Partija piedalījās Andra Šķēles pirmajās divās valdībās, kā arī Guntara Krasta vadītajā Ministru kabinetā. Pēc neveiksmes 7. Saeimas vēlēšanās pārtapa par Latvijas Demokrātisko partiju, kuras vadību uzņēmās Andris Ameriks. Ar LDP nosaukumu partija iekļuva Rīgas domē 2001. gada vēlēšanās. Vēlāk A. Ameriks pārgāja uz Latvijas Pirmo partiju, un 2005. gada martā LDP tika likvidēta. Mednis I. Partiju laiki Latvijā (1988-2002). — R.: Drukātava, 2007. ISBN 978-9984-798-20-2 — 262.—270. lpp.