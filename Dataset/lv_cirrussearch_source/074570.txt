Roalds Engelbregts Gravnings Amundsens (norvēģu: Roald Engelbregt Gravning Amundsen, izrunā: [ˈɾuːɑl ˈɑmʉnsən]; dzimis 1872. gada 16. jūlijā, miris, iespējams 1928. gada 18. jūnijā) bija norvēģu polārpētnieks, kas pasaules ievērību ir guvis kā pirmais, kas sasniedza Dienvidpolu, pirmais, kas veicis Ziemeļrietumu jūrasceļu starp Atlantijas okeānu un Kluso okeānu, un kā viens no pirmajiem, kas ar lidaparātu pārlidoja pāri Arktikai. Viņš ir viens no visu laiku ievērojamākiem polārpētniekiem. Roalds Amundsens ir dzimis 1872. gada 16. jūlijā Norvēģijas pilsētiņā Borgē netālu no Oslo. Viņš īslaicīgi studēja medicīnu, bet tad aizrāvās ar kuģniecību. 1897. gadā, 25 gadu vecumā, viņš kā pirmais kapteiņa palīgs piedalījās beļģu ekspedīcijā ar kuģi Belgica uz Antarktīdu, kad tur valdīja ziema. Tā bija pirmā šāda veida ekspedīcija vēsturē. Laikā no 1903. līdz 1906. gadam viņš vadīja ekspedīciju ar kuģi Gjøa, kas kļuva par pirmo, kura veica Ziemeļrietumu jūrasceļu starp Atlantijas okeānu un Kluso okeānu. 1909. gadā viņš sāka plānot ekspedīciju uz Dienvidpolu. Ekspedīcija notika laikā no 1910. līdz 1912. gadam, kļūstot par pirmo, kas sasniegusi Dienvidpolu. R. Amundsena kuģis Fram Antarktīdas piekrasti sasniedza 1911. gada janvārī un, sacenšoties ar britu Robertu Skotu, ekspedīcijas dalībnieki sasniedza Dienvidpolu 14. decembrī, apsteidzot R. Skotu par 35 dienām. 1918. gadā ar kuģi Maud R. Amundsens kuģoja Ziemeļaustrumu jūrasceļu Eirāzijas ziemeļos. R. Amundsens bija arī pirmais cilvēks, kas sasniedza abus zemes ģeogrāfiskos polus — gan Dienvidpolu, gan Ziemeļpolu. 1926. gadā kopā ar Umberto Nobili un Linkolnu Elsvērtu viņš pārlidoja pāri Ziemeļpolam ar dirižabli Norge. R. Amundsens 1928. gadā ar savu hidroplānu Latham 47 devās Barenca jūrā meklēt Umberto Nobiles vadīto gaisa kuģi Italia, kas bija iekļuvis vētrā un avarējis, bet tas viņam neizdevās, un pats R. Amundsens pazuda bez pēdām. Viņa mirstīgās atliekas nav atrastas. Pēc norvēģu īpašvārdu atveidošanas noteikumiem šo polārpētnieku sauc par Rūallu Amunsenu, bet "Roalds Amundsens" latviešu valodā ir atzīts par eksonīmu Vikikrātuvē par šo tēmu ir pieejami multivides faili. Skatīt: Roalds Amundsens. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)