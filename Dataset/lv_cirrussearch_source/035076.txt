Rūdolfs Ābels (krievu: Рудольф Абель), īstajā vārdā Viljams Fišers (angļu: William August Fisher, krievu: Вильям "Вилли" Генрихович Фишер, dzimis 1903. gada 11. jūlijā, miris 1971. gada 15. novembrī), bija padomju izlūkdienesta pulkvedis. Kad viņu, turot aizdomās par sazvērestību, 1957. gadā arestēja ASV FIB aģenti, Fišers kā savu "īsto" vārdu nosauca 1955. gadā mirušā drauga VDK pulkvežleitnanta Rūdolfa Ābela vārdu (dzimis 1900. gadā Rīgā), zinot, ka šis vārds parādīsies amerikāņu laikrakstos un piesaistīs VDK uzmanību. Lieta ieguva plašu ievērību un Fišers kļuva atpazīstams ar vārdu Rūdolfs Ābels. Krievijas Ārējās izlūkošanas dienests tikai 1990. gadu sākumā oficiāli atklāja Ābela īsto vārdu. Viljams Fišers piedzima 1903. gadā Lielbritānijā. Viņš bija otrais bērns no Krievijas emigrējušā marksistu ģimenē, kas 1901. gadā bija izsūtīta par revolucionāru darbību. Tēvs bija cēlies no Krievijas vāciešiem, māte bija no Jaroslavas (mūsdienu Polijā). Vecāki dēlam vārdu deva par godu Viljamam Šekspīram. 1920. gadā Fišeru ģimene pārcēlās atpakaļ uz Krieviju un pieņēma padomju pilsonību. Viljams Fišers strādāja par tulku Komunistiskās internacionāles izpildkomitejā. 1925. gadā viņu iesauca militārajā dienestā. 1927. gadā Fišers apprecējās ar arfisti Jeļenu Ļebedevu. Viņas māsa strādāja VDK Ārzemju nodaļā par tulku un rekomendēja darbam Fišeru. Sākumā viņš padomju izlūkdienestā strādāja par tulku, bet pēc tam — par radistu. 1930. gadā Fišers saņēma atļauju pārcelties atpakaļ un Lielbritāniju. Tur viņš veica padomju izlūkdienesta uzdevumus, bija radists padomju rezidentiem Norvēģijā (1930—1935) un Lielbritānijā (1935—1937). Tika atsaukts no Lielbritānijas pēc padomju spiega Aleksandra Orlova pārbēgšanas. 1938. gada beigās Fišers tika atlaists no PSRS Iekšlietu Tautas komisariāta sakarā ar Berijas neuzticēšanos darbiniekiem, kas strādājuši ārvalstīs. Vairākkārt centies atjaunoties darbā. 1941. gadā atsāka darbu PSRS Iekšlietu Tautas komisariātā. Pēc apmācības viņš Otrā pasaules kara laikā piedalījās izlūkošanas operācijās pret vāciešiem, gatavoja radistus partizānu vienībām. Šajā laikā viņš iepazinās un strādāja kopā ar Rūdolfu Ābelu, kura vārdu un biogrāfiju vēlāk izmantoja (1957. gadā pēc aresta ASV). Pēc kara Fišeru nosūtīja uz Amerikas Savienotajām Valstīm, kur viņš nelegālā izlūka statusā darbojās Ņujorkā bāzētā padomju spiegu tīklā. Uzdevums bija vākt informāciju par amerikāņu kodolobjektiem. 1948. gadā Fišers ieradās ASV ar svešu pasi. Sāka dzīvot Ņujorkā, saucoties par mākslinieku Emīlu Robertu Goldfusu, uzturēja fotostudiju Bruklinā. Patiesībā Fišers vadīja padomju aģentu tīklu, viņa segvārds bija "Marks". 1957. gadā ASV Federālā tieslietu sistēma Ņujorkā apsūdzēja Fišeru trijos ar sazvērestību saistītos pantos kā padomju spiegu un piesprieda viņam 30 gadu cietumsodu. Pēc četriem gadiem cietumā viņu apmainīja pret Padomju Savienībā sagūstīto amerikāņu U-2 pilotu Frensisu Geriju Pauersu. Atgriezies Padomju Savienībā, Fišers līdz pat savai nāvei 1971. gadā piedalījās jauno izlūkdienesta darbinieku sagatavošanā, lasīja uz savu pieredzi balstītas lekcijas. Fišers kļuva pazīstams padomju kinoskatītājiem kā filmas konsultants, uzstājoties ar priekšvārdu divu sēriju filmai "Klusā sezona" (Мёртвый сезон, 1968), balstītu uz epizodēm no padomju izlūka Konona Molodija dzīves, kurā galveno lomu attēloja lietuviešu aktieris Donats Baņonis. Fišers nomira no plaušu vēža. Viņa pelni apglabāti Maskavā, Donskojas klostera kapsētā, uz kapakmens norādot gan īsto vārdu Fišers, gan pieņemto vārdu Ābels. Par nopelniem Padomju Savienības drošības stiprināšanā Fišers saņēmis vairākus apbalvojumus. Starp tiem ir trīs Sarkanā Karoga ordeņi, Ļeņina ordenis, Darba Sarkanā Karoga ordenis, Tēvijas Kara ordenis un Sarkanās Zvaigznes ordenis. Ābela arests un apmaiņa pret amerikāņu pilotu Frensisu Geriju attēlota Stīvena Spīlberga 2015. gadā uzņemtajā filmā "Spiegu tilts". Fišeru/Ābelu atveido Marks Railenss. Par šo lomu viņš ieguva Amerikas Kinoakadēmijas balvu nominācijā "Labākais aktieris otrā plāna lomā", kā arī BAFTA kino balvu kā labākais otrā plāna aktieris. «КТО ВЫ,РУДОЛЬФ АБЕЛЬ?». whoiswho.ru. Giles Whittell. A True Story of the Cold War: Bridge of Spies (angļu). New York : Broadway Books, 2010. 109. lpp. ISBN 978-0-7679-3107-6. «АБЕЛЬ Рудольф Иванович». http://moscow-tombs.ru. Catherine Gee. «Mark Rylance wins Best Supporting Actor in the most high profile British win of Oscars 2016». Telegraph.co.uk, 2016. gada 29. februāris. Arhivēts no oriģināla, laiks: 2016. gada 21. augustā. Skatīts: 2016. gada 17. maijs. «BAFTA Film Award Nominations and Winners 2016». BBC One. 2016. gada 10. februāris. Skatīts: 2016. gada 17. maijs. Vikikrātuvē par šo tēmu ir pieejami multivides faili. Skatīt: Rūdolfs Ābels. Encyclopædia Britannica raksts (angliski) Krievijas Lielās enciklopēdijas raksts (krieviski) Capture Of Soviet Spy Col. Rudolph Abel Internet Archive Абель Рудольф Иванович Служба внешней разведки Российской Федерации FBI: Rudolph Ivanovich Abel (Hollow Nickel Case)