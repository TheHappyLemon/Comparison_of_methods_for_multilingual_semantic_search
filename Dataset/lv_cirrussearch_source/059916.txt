Daiomīda (angļu: Diomede) vai Inalika (iņupiatu: Iŋaliq) ir pilsēta ASV Aļaskas pavalstī Nomas cenza apgabalā. Izvietojusies Mazās Diomida salas rietumu krastā Beringa šaurumā. 95 % iedzīvotāju ir eskimosu tauta iņupiati. Kā sezonāla (pavasara) medību apmetne apdzīvota jau vismaz 3000 gadus. Pirmais no eiropiešiem salu un tajā esošo ciematu apmeklēja Semjons Dežņovs 1648. gadā. 1867. gadā ciemats kopā ar pārējo Aļasku nonāca ASV īpašumā. 20. gadsimta pirmajā pusē uz Mazo Diomida salu pārcēlās daļa PSRS sastāvā nonākušās Ratmanova salas iedzīvotāju, kas lielākoties bija saistīti ar Mazās Diomida salas iedzīvotājiem ar radniecības saitēm. 1970. gadā ciematam tika piešķirts atsevišķas pilsētas statuss, iekļaujot tajā visu salu. Daļa iedzīvotāju pieprasa apdzīvotās vietas pārvietošanu — tā izvietojusies uz stāvas akmeņainas nogāzes mūžīgajā sasalumā — ciematā nav iespējams ne ierīkot kanalizāciju un ūdensvadu, ne ierīkot lidlauku. Daiomīdā ir skola, slimnīca, bibliotēka, veikals, veļas mazgātava un heliports. Elektroapgādi nodrošina vietējā dīzeļelektrostacija. Kewrak. Inc. Diomede