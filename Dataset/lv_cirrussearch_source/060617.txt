Arctic Monkeys ir britu rokgrupa, kura sāka muzicēt 2002. gadā. Tā pašlaik sastāv no četriem cilvēkiem: Aleksa Tērnera (balss, ģitāra), Džeimija Kuka (ģitāra), Meta Heldersa (bungas) un Nika O'Mollija (basģitāra). Iepriekš tajā ir darbojušies Endijs Nikolsons un Glins Džonss. 2001. gadā, pēc došanās uz Libertines koncertu, kaimiņi Alekss Tērners un Džeimijs Kuks palūdza uz Ziemassvētkiem kā dāvanas saņemt kādu mūzikas instrumentu un abi saņēma ģitāras. Pēc iemācīšanās spēlēt, viņi, kopā ar klasesbiedriem Metu Heldersu un Endiju Nikolsonu izveidoja grupu. Tā kā Nikolsons jau spēlēja basģitāru, Heldersam atlika bungas. Kad grupas pirmais vokālists, Glins Džonss, pameta grupu, par vadošo dziedātāju kļuva Tērners. Viņu pirmais koncerts notika 2003. gada 13. jūnijā. Pēc dažiem koncertiem viņi sāka veidot demo ierakstus un ierakstīja tos kompaktdiskos. Tā kā viņiem bija ierobežots daudzums disku, viņi ierakstus pārlika atpakaļ datorā un fani tos izplatīja. Grupas panākumiem palīdzēja popularitāte interneta vietnē MySpace. Grupa ilgu laiku iztika bez ierakstu kompānijas, tomēr 2005. gada vidū parakstīja līgumu ar Domino Records. Grupa izdeva savu pirmo singlu, I Bet You Look Good on the Dancefloor, 2005. gada 17. oktobrī. Dziesma ieguva pirmo vietu Lielbritānijas pārdotāko singlu topā. Viņu pirmais albums, Whatever People Say I Am, That's What I'm Not, tika izdots 2006. gada 23. janvārī, par nedēļu agrāk, nekā sākotnēji plānots. Tas kļuva par visātrāk pārdoto albumu Lielbritānijas vēsturē — pirmajā nedēļā tika pārdotas 363 735 kopijas. Pirmajā dienā tika pārdotas vairāk kopijas (118 501) nekā visiem pārējiem Top 20 māksliniekiem kopā. ASV albums bija veiksmīgs, tomēr ne tik ļoti kā Lielbritānijā. Endijs Nikolsons nepiedalījās grupas Ziemeļamerikas turnejā un pēc turnejas beigām paziņoja par aiziešanu no grupas. Viņa vietu ieņēma Niks O'Mollijs. Pirmais singls pēc Nikolsona aiziešanas bija Leave Before the Lights Come On. Lai gan tas sasniedza 4. vietu Lielbritānijā, tā bija pirmā reize, kad grupas singls neieguva 1. vietu. Grupas otrais albums, Favourite Worst Nightmare, tika laists klajā 2007. gada 23. aprīlī. Grupa tobrīd ieguva daudz balvu, gan labākā jaunā mākslinieka, gan gada albuma par Whatever People Say I Am, That's What I'm Not. 2008. gada BRIT Awards viņi ieguva balvu gan par labāko britu grupu, gan par labāko britu albumu. 29. aprīlī grupa sasniedza 1. vietu pārdotāko albumu sarakstā un 12 dziesmas no šī albuma iekļuva 200 pārdotāko singlu topā. 2007. gada decembrī grupa pabeidza Favourite Worst Nightmare turneju un sāka strādāt pie tolaik vēl nenosaukta trešā albuma. Mets Helderss 2008. gada novembra sākumā medijiem ziņoja, ka albums tikšot pabeigts decembrī un grupa dosies to izdarīt uz kādu britu ierakstu studiju. Pirmoreiz materiālu no jaunā albuma grupa spēlēja 2009. gada janvārī. Sesijās grupa ierakstīja 24 dziesmas, tomēr albumā iekļāva 10. Pirmais singls, Crying Lightning, tika izdots 2009. gada 12. jūlijā. Albums ar nosaukumu Humbug tika izdots 19. augusts. 1. Whatever People Say I Am, That's What I'm Not (2006. gada 23. janvāris) 2. Favourite Worst Nightmare (2007. gada 23. aprīlis) 3. Humbug (2009. gada 19. augusts) 4. Suck It and See (2011. gada 6. jūnijs) 5. AM (2013. gada 9. septembris) Oficiālā mājaslapa (angliski) Domino Records grupas lapa (angliski)