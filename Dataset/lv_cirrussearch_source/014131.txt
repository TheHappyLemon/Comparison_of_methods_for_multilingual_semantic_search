Imants Bodnieks (dzimis 1941. gada 20. maijā Rīgā) ir bijušais latviešu treka riteņbraucējs un treneris. Imanta tēvs ir mākslinieks Džems Bodnieks, Otrā pasaules kara laikā devušies bēgļu gaitās, tomēr tika vien līdz Polijai. Izglītību ieguvis Rīgas 45. vidusskolā (pabeidzis 1961. gadā). Sākumā nodarbojies ar vieglatlētiku, šķēpa mešanu (pie trenera Imanta Gaiļa). Trenējies pie Pētera Stroda. Piedalījies trijās olimpiskajās spēlēs (1960, 1964, 1968). 1960. gadā Romā izcīnīja dalītu 9.—12. vietu sprintā (pirmoreiz sacensībās ārzemēs viņš piedalījās tā paša gada 30. jūlijā). 1964. gadā Tokijā startēja tandēmā ar Viktoru Logunovu 2 km sprinta distancē un izcīnīja sudraba medaļu (finālbraucienos uzvarēja pirmajā, taču abos pārējos zaudēja). Pēc četriem gadiem Mehiko I. Bodnieks tandēma sprintā izcīnīja dalītu 5.—8. vietu kopā ar Igoru Celovaļņikovu. I. Bodnieka lielākais sasniegums Pasaules čempionātos bijusi 4. vieta (1961. un 1966. gads — hīts). Vairākas reizes izcīnījis PSRS (11 reizes) un Latvijas PSR čempiontitulus. Astoņas reizes uzstādījis Latvijas rekordus, 1964. gadā I. Bodnieks uzstādīja pasaules rekordu 500 m sprintā ar startu gaitā (29,4 s). 1960. gados kļuvis par PSRS Nopelniem bagāto sporta meistaru. Pēc sportista karjeras beigām pievērsies trenera darbam. Dzīvo Lielvārdē, precējies ar Marutu Bodnieci. Latvijas enciklopēdija. 1. sējums. Rīga : Valērija Belokoņa izdevniecība. 2002. 723. lpp. ISBN 9984-9482-1-8. Dmitry Kolyako. «Flegmatiski reaktīvais Imants Bodnieks no Ūnijas ielas». Sporta-Klubi.lv. Skatīts: 2018-04-12.[novecojusi saite] «LOK profils». Olimpiade.lv. Arhivēts no oriģināla, laiks: 2012. gada 6. jūnijā. Skatīts: 2012. gada 6. jūnijā. Ivars Ošiņš. Latvijas olimpiskais zelts, sudrabs, bronza. Lauku avīze, 2008. 118.—121. lpp. ISBN 978-9984-827-07-0. Olympedia profils (angliski) LOK profils Cycling Archives profils (angliski)