Rodrigs Gabriels “Rods” Žilbērs (franču: Rodrigue Gabriel Gilbert ; dzimis 1941. gada 1. jūlijā, miris 2021. gada 19. augustā) bija kanādiešu hokejists, labās malas uzbrucējs. Visu savu profesionāļa karjeru aizvadīja Nacionālās hokeja līgas kluba Ņujorkas "Rangers" sastāvā, 1982. gadā tika uzņemts Hokeja slavas zālē. Savu debijas spēli Ņujorkas "Rangers" sastāvā Žilbērs aizvadīja 1960.—61. gada sezonā. Nostiprināties komandas pamatsastāvā uzbrucējam izdevās divus gadus vēlāk, taču jau 1963.—64. gada sezonā Žilbērs bija otrs komandas rezultatīvākais spēlētājs. Sešdesmito gadu beigās un septiņdesmito gadu sākumā Žilbērs ilgstoši spēlēja vienā maiņā kopā ar Žanu Ratellu un Viku Hadfildu. Profesionāļa karjeru Žilbērs beidza 1977.—78. gada sezonā. Kopā savas NHL karjeras laikā Žilbērs laukumā devās 1065 spēlēs, atzīmējoties ar 1021 (406+615) rezultativitātes punktiem. Kanādas hokeja izlases sastāvā spēlējis 1972. gada supersērijā, kā arī 1977. gada Pasaules čempionātā. Eliteprospects profils (angliski) Internet Hockey Database profils (angliski) Hockey-Reference profils (angliski)