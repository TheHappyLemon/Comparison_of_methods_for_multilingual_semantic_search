Uldis Pīlēns (dzimis 1956. gada 2. oktobrī Liepājā) ir Latvijas arhitekts, uzņēmējs un politiķis. Viņš ir politiskās apvienības "Apvienotais saraksts" izveides iniciators un vadītājs. Dzimis 1956. gada 2. oktobrī Liepājā. Mācījās Liepājas 5. vidusskolā, 1974. gadā sāka studijas Rīgas Politehniskā institūta Arhitektūras fakultātē, kuras turpināja Veimāras Arhitektūras un būvniecības augstskolā (1976—1980) tālaika Vācijas Demokrātiskajā Republikā. Pēc atgriešanās Latvijā Uldis Pīlēns strādāja Latvijas PSR Zinātniski tehniskās informācijas un tehniski ekonomisko pētījumu institūtā par dizaina centra vadītāju (1981—1983), bija Latvijas PSR Valsts plāna komitejas tehniskās estētikas problēmu padomes biroja loceklis. 1983. gadā viņu uzņēma PSRS Mākslinieku savienības jauno mākslinieku apvienībā. No 1983. līdz 1988. gadam U. Pīlēns bija Liepājas pilsētas galvenais arhitekts. Latvijas neatkarības atgūšanas laikā 1990. gadā viņš nodibināja arhitektūras kooperatīvu "V-10", bet 1991. gadā SIA "Arhitekta U. Pīlēna birojs" (UPB). Bija kluba "V-10" prezidents (1995—2006). 1997. gadā U. Pīlēns kļuva par AS UPB valdes priekšsēdētāju, Liepājas Speciālās ekonomiskās zonas valdes priekšsēdētāju un Liepājas pilsētas domes priekšsēdētāja ārštata padomnieku. 1999.—2000. gadā viņš bija Latvenergo pilnvarnieks un priekšsēdētāja vietnieks. 2001. gadā U. Pīlēns atstāja Liepājas SEZ valdes locekļa amatu un turpināja darbību privātajā biznesā. Bija AS "UPB" valdes priekšsēdētājs (1997—2015), tad padomes priekšsēdētājs, "UPB holdings" dibinātājs un ilggadējs vadītājs, līdztekus arī AS "MBD" padomes priekšsēdētājs (2001—2018), SIA "AILE R" valdes loceklis (2003—2005), AS "MB Betons" padomes priekšsēdētājs (2007—2015), tad padomes priekšsēdētāja vietnieks, AS Ola Foundation padomes priekšsēdētājs. No 2017. līdz 2020. gadam bija SIA "Integrālās izglītības institūts" valdes loceklis. Piedalījās Tautas partijas Liepājas reģiona nodaļas dibināšanā, bija Tautas partijas valdes loceklis (1998—2008), Liepājas domes deputāts (2005—2009). 2022. gada maijā U. Pīlēns paziņoja par vēlēšanu apvienības "Latvijas apvienotais saraksts" izveidi, bet jūlijā par biedrības "Apvienotais Latvijas saraksts" izveidi. 14. Saeimas vēlēšanās nekandidēja, bet bija "Apvienotā saraksta" virzītais Ministru prezidenta amata kandidāts. 2023. gada 11. aprīlī Uldis Pīlēns paziņoja, ka kandidēs uz Latvijas Valsts prezidenta amatu. Vēlēšanās 31. maijā viņš piekāpās "Jaunās Vienotības" pārstāvim Edgaram Rinkēvičam. Mans uzņēmēja kods. Rīga: Apgāds Zvaigzne ABC, 2018 puaro.lv Jaunā amatā Komunists (Liepāja) 1983.10.05 BNS. «Tautas partija mainījusi "Latvenergo" valsts pilnvarnieku». delfi.lv (latviešu), 2000-12-13. Skatīts: 2022-12-15. «Uzņēmējs Pīlēns būs «Apvienotā saraksta» premjera amata kandidāts, bet Saeimas vēlēšanās nekandidēs». www.lsm.lv (latviešu). Skatīts: 2022-11-02. Uzņēmējs Pīlēns kandidēs uz Valsts prezidenta amatu lsm.lv 2023. gada 11. aprīlī