Starptautiskā statistiskā slimību un veselības problēmu klasifikācija (angļu: International Statistical Classification of Diseases and Related Health Problems) ir dokuments, kas tiek izmantots kā vadošais statistikas un klasifikācijas pamats veselības aizsardzībā. Apmēram desmit gados reizi Pasaules Veselības organizācijas (PVO) vadībā tas tiek pārskatīts. Starptautiskā slimību klasifikācija (SSK) ir normatīvs dokuments, kas nodrošina metodisko pieeju un materiālu starptautisku standartizāciju. Pašreiz darbojas Starptautiskās slimību klasifikācijas desmitā redakcija (SSK-10, angļu: ICD-10). Latvijā SSK-10 lietošana visās ārstniecības iestādēs tika uzsākta ar 1996. gada 1. janvāri. SSK mērķis ir izveidot apstākļus mirstības un saslimstības datu sistematizētai reģistrācijai, analīzei, interpretācijai un salīdzināšanai, kas iegūti dažādās valstīs vai reģionos dažādos laikos. SSK tiek izmantots, lai pārveidotu mutiski formulētas slimību diagnozes u.c. ar veselību saistītas problēmas burtu-skaitļu kodos, kas nodrošina datu parocīgu glabāšanu, atrašanu un analīzi. SSK ir kļuvusi par starptautisku standartizētu diagnostisko klasifikāciju visiem epidemioloģiskiem mērķiem un daudziem mērķiem, kas saistīti ar veselības aizsardzības pārvaldi. Tie iekļauj kopējās situācijas analīzi saistītu ar iedzīvotāju grupu veselību, kā arī ar slimību u.c. ar veselību saistītu problēmu uzskaiti, to mijiedarbībā ar dažādiem faktoriem. Uz Pasaules Veselības organizācijas publikācijām attiecas Vispārējās autortiesību konvencijas 2. protokola nolikumi. Pieteikumus atļaujai publicēt vai tulkot PVO publikācijas ir jāsūta uz Pasaules Veselības organizācijas publikāciju nodaļu, Ženēvā, Šveicē. Regulāru SSK pārskatīšanu, sākot ar sesto redakciju 1948. gadā, koordinē Pasaules Veselības organizācija. Klasifikācijas pielietojamības paplašināšanās rezultātā tās lietotājiem radās dabiska vēlme piedalīties šajā pārskatīšanas procesā. Desmitā redakcija ir milzīgas starptautiskas darbošanās, sadarbības un kompromisu rezultāts. Starptautiskā statistiskā slimību un veselības problēmu klasifikācija. 10 redakcija, 5, izdevums.[novecojusi saite] (latviski)