MediaTek ir Ķīnas Republikas (Taivānas) elektronikas komponenšu uzņēmums, pasaulē piektais lielākais pusvadītāju bezfabrikas uzņēmums. Tas ir dibināts 1997. gadā, atdaloties no United Microelectronics Corporation. Uzņēmuma galvenais birojs atrodas Sjiņdžu. MediaTek ir tirgus līderis vienkristālshēmu (SoC) izstrādē mobilajām ierīcēm, mājas izklaides, savienojamības un lietu interneta produktiem. 2020. gadā uzņēmums kļuva par lielāko viedtālruņu mikroshēmojumu piegādātāju. Tas izstrādā un piedāvā arī mikroprocesorus, iegultos procesorus, tīkla karšus un citas mikroshēmas. Uzņēmuma struktūrvienības ir Taivānā, Ķīnā, Dānijā, Apvienotajos Arābu Emirātos, Indijā, Japānā, Dienvidkorejā, Singapūrā, Apvienotajā Karalistē, ASV, Ķīnā un Zviedrijā. Uzņēmumam ir ciešas saites ar Taivānas līgumražotāju TSMC, kas izgatavo MediaTek izstrādātās mikroshēmas. MediaTek akcijas tiek kotētas Taivānas Fondu biržā (kods 2454). Lielākie akcionāri (2023. gada novembrī): The Vanguard Group (3,68 %), Ming Chieh Tsai (2,60 %), Chui Hsing Lee (2,53 %). Sākotnēji MediaTek bija Taivānas uzņēmuma United Microelectronics Corporation (UMC) struktūrvienība, kas izstrādāja mikroshēmojumus mājas izklaides ierīcēm. 1997. gada 28. maijā struktūrvienību atdalīja atsevišķā uzņēmumā. 1998. gadā MediaTek izstrādāja 48x kompaktdiska (CD-ROM) mikroshēmojumu. 1999. gadā tika izlaists 12x DVD-ROM mikroshēmojums, bet 2000. gadā — 12x CD-R/RW mikroshēmojums. 2001. gada 23. jūlijā MediaTek akcijas sāka kotēt Taivānas Fondu biržā. 2002. gadā tika izstrādāts 48x CD-RW mikroshēmojums un High-Speed Combi mikroshēmojums. 2003. gadā MediaTek izstrādāja DVD-Dual mikroshēmojuma platformu. 2004. gadā MediaTek izveidoja nodaļu, kas izstrādā mikroshēmas mobilajiem tālruņiem, un drīz vien tā kļuva par uzņēmuma galveno darbības virzienu. 2005. gadā uzņēmums izstrādāja HDTV un Super-Multi vienkristālshēmas. 2005. gadā MediaTek iegādājās uzņēmumu Inprocomm, kas projektēja bezvadu 802.11a, b, a/g mikroshēmas. 2006. gadā tika izstrādāta ciparu televīzijas mikroshēma un Blu-ray platforma. 2007. gada 10. septembrī MediaTek paziņoja, ka par 350 miljoniem ASV dolāru iegādāsies Analog Devices mobilo radio un bāzes joslas mikroshēmu nodaļas; darījums tika pabeigts 2008. gada 11. janvārī. 2007. gadā MediaTek no BenQ iegādājās Taivānas bezfabrikas mikroshēmu uzņēmuma Airoha Technology 42 % kapitāldaļu; tas izstrādāja bezvadu sakaru mikroshēmas. 2007. gada tika izlaista mikroshēma MT6253 mobilajiem telefoniem ar GSM / GPRS atbalstu. 2011. gadā MediaTek sāka piedāvāt MT6573 bezvadu sakaru un multimediju platformu 3G viedtālruņiem. 5. maijā MediaTek iegādājās ASV uzņēmumu Ralink Technology, iegūstot produktus un zināšanas par Wi-Fi tehnoloģiju mobilajiem un nemobilajiem lietojumiem, kā arī par vadu DSL un Ethernet savienojumiem. 2012. gada 11. aprīlī tika iegādāts Zviedrijas uzņēmums Coresonic, pasaules mēroga ciparu signālu apstrādes produktu ražotājs. 2012. gada 22. jūnijā MediaTek paziņoja, ka iegādāsies konkurējošo Taivānas mikroshēmojumu izstrādātāju MStar Semiconductor, kas ieņēma spēcīgu tirgus daļu ciparu televīzijas mikroshēmojumu jomā. Sākotnējā darījuma posmā MediaTek ieguva 48 % akciju, ar iespēju vēlāk iegādāties atlikušo daļu. Turpmākā MediaTek un MStar apvienošanās tika aizkavēta pretmonopola apsvērumu dēļ Ķīnā un Dienvidkorejā, tomēr darījumu pabeidza 2014. gada 1. februārī. 2015. gada 7. septembrī MediaTek paziņoja, ka iegādāsies Taivānas analogo integrālshēmu un enerģijas pārvaldības integrālshēmu bezfabrikas uzņēmumu Richtek Technology; darījums tika pabeigts 2016. gada otrajā ceturksnī. 2017. gadā pilnībā tika iegādāts uzņēmums Airoha Technology. 2020. gadā MediaTek pirmo reizi apsteidza Qualcomm kā pasaulē lielākais viedtālruņu mikroshēmu ražotājs, jo tajā gadā tika piegādāti 351,8 miljoni mikroshēmu (daļa pasaules tirgū bija 27,2 %, pret 17,2 % 2019. gadā); tas tika skaidrots ar tās koncentrēšanos uz lētākiem viedtālruņiem. 2021. gadā MediaTek apvienoja meitas uzņēmumus Airoha un Econet, tādējādi apvienojot bezvadu un vadu sakaru mikroshēmu biznesu uzņēmumā Airoha. 2023. gada 19. oktobrī meitas uzņēmuma Airoha Technology akcijas sāka kotēt Taivānas Fondu biržā; MediaTek saglabājot tajā aptuveni 76 % daļu. MEDIATEK INC. marketscreener.com Report: Qualcomm no longer world's biggest smartphone chipset vendor Andy Walker, androidauthority.com, 2021-03-29 MediaTek