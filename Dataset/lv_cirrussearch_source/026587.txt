Kaķu nams ir ēka Rīgā, Latvijā. Atrodas Meistaru ielā 10, pie Līvu laukuma pretī Lielās ģildes ēkai. Ēka celta jūgendstilā 1909. gadā kā dzīvojamā un biroju ēka pēc arhitekta Frīdriha Šefela projekta. Ēkas simetrisko fasādi rotā dekoratīvi tornīši, ieejas portālu apvij ziedu raksts un virs durvīm novietots spārnots maskarons. Fasādi vainago debesīs skatoša ērgļa cilnis, uz stūru tornīšu smailēm atrodas pa kūkumu uzmetušam kaķim. Kaķus un ērgli no ēkas pēc kara esot licis novākt Latvijas PSR funkcionārs Kirhenšteins, bet 1980. gados poļu restauratori kaķus atjaunoja. 21. gadsimtā atjaunoja arī ērgli. Mūsdienās ēkā atrodas restorāns un biroji. 2024. gada 30. janvārī ēka, īpaši tās otrais stāvs, cieta ugunsgrēkā. Ēkas celtnieks — bagāts latviešu tirgotājs — bijis apvainojies, jo netika uzņemts Lielajā ģildē. Tāpēc uz ēkas tika uzlikti divi kaķi, kuru astes pavērstas pret Lielās ģildes ēku. Kaķi tika pavērsti uz otru pusi pēc izraisītā skandāla un tam sekojošās tiesas prāvas. Pēc citas versijas kaķi pavērsti pret Rīgas domi (kas tobrīd atradusies tajā pašā virzienā, kur Lielā ģilde), jo ēkas īpašniekam bija strīds ar domi. Pēc būvkalēju meistara P. Laumaņa stāstītā viņu esot nolīguši uz jumta uzlikt kaķus par 25 rubļiem gabalā. Par kaķu kalēju uzskatīts Mazās Ģildes kalējs A. Bormanis. Lielā Ģilde ar kaķiem nav bijusi apmierināta, jo kaķi saslējuši astes kā uz pašu nelabo, un iesūdzējusi namīpašnieku tiesā. Prāvu pārtraucis tikai Pirmā pasaules kara sākums 1914. gadā. Fasādes ērglis Durvju portāls Viens no kaķu torņiem Skats no Līvu laukuma «Kaķu nams». Citariga.lv. Arhivēts no oriģināla, laiks: 2014. gada 28. decembrī. Skatīts: 2014. gada 10. decembrī. Olʹga Filʹ. Rīga tête-à-tête. Rīga, 2017. ISBN 978-9934-8690-1-3. OCLC 1289263842. «Kaķu nams | LiveRiga». www.liveriga.com (latviešu). Skatīts: 2023-02-27. «FOTO & VIDEO: Kaķu nams kopumā dedzis 262 kvadrātmetru platībā». Jauns.lv (latviešu). Skatīts: 2024-01-30. «Kaķu nams». Vietas.lv. Skatīts: 2014. gada 10. decembrī. vietas.lv Vikikrātuvē par šo tēmu ir pieejami multivides faili. Skatīt: Kaķu nams.