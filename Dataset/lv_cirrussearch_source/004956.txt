Progress M-08M (Прогресс М-08М) bija Krievijas automātisks kravas kosmosa kuģis kravu nogādāšanai uz Starptautisko kosmisko staciju (SKS). To palaida 2010. gada 27. oktobrī. Kopējā kravas masa starta brīdī bija 2572 kg. Īpašajās tvertnēs ietilpa degviela pašam kuģim (870 kg) un stacijas dzinējsistēmai (250 kg), skābeklis (50 kg), ūdens (272 kg). Hermētiskajā kravas telpā (pavisam 1130 kg) atradās iekārtas stacijas apkalpošanai un zinātniskajiem pētījumiem, pārtikas preces, apģērbs, higiēnas, medicīnas preces, tai skaitā 324 kg amerikāņu segmentam. Progress M-08M startēja no Baikonuras kosmodroma 27.10.2010. 15:11:50 UTC ar nesējraķeti Sojuz-U. Saslēgšanās ar SKS notika 30. oktobrī 16:35:40 UTC. Sākotnēji tuvošanās tika veikta automātiskā režīmā. Noslēdzošajā etapā, 10 m no stacijas, radās tehniskas problēmas. Tālāku transportkuģa vadību pārņēma Aleksandrs Kaleri, kurš manuālā režīmā veica Progress M-08M saslēgšanos pie Pirs moduļa. Speciāli izveidota komisija nāca pie slēdziena, ka problēma radusies Kurs sistēmas traucējumu dēļ. Secināts, ka pie moduļa Pirs augstfrekvences antenas nav bijušas pareizi pieslēgtas. Tās bez problēmām pielietotas agrāk, bet šoreiz pirmoreiz tika izmantota sistēma ar četriem saslēgšanās portiem. 2011. gada 24. janvārī 00:42:43 UTC Progress M-08M atvienojās no stacijas. 05:16:44 UTC tika iedarbināts kuģa galvenais dzinējs bremzēšanas manevra veikšanai, kas ilga 155 sekundes. Pēc tam transportkuģis nogāja no orbītas un sadega. Aptuveni 06:07:03 kosmiskā aparāta nesadegušās daļas iekrita Klusā okeāna dienvidu daļā vietā ar koordinātām 51° 18' dienvidu platuma 135° 54' rietumu garuma. Atšķirībā no citiem pēdejiem Progress, ar šo kosmosa kuģi netika veikti zinātniskie eksperimenti, un tas beidza darbību tajā pašā dienā, kad atvienojās no SKS. Прогресс М-08М Центр Управления космическими полетам (krieviski) ПЕРЕЧЕНЬ ГРУЗОВ, ДОСТАВЛЯЕМЫХ КОРАБЛЁМ "ПРОГРЕСС М-08М" Arhivēts 2010. gada 4. novembrī, Wayback Machine vietnē. (krieviski) Корабль "Прогресс М-08М" пристыковался к МКС в ручном режиме РИА Новости, 2010-10-30 13.11.2010. РКК "Энергия" им. С.П. Королёва - ЦУП-М, г. Королёв Московской области Arhivēts 21.11.2010, Wayback Machine vietnē. (krieviski) "Прогресс М-08М" затоплен в Тихом океане Lenta.ru, 2011-01-24 Progress M-08M lapa SKS Lidojumu vadības centrā Arhivēts 2010. gada 4. novembrī, Wayback Machine vietnē. (krieviski)