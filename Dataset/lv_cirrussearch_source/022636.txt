Viktors Ans (krievu: Виктор Ан; dzimis Ans Hjonsu (korejiešu: 안현수, An Hyeonsu) 1985. gada 23. novembrī Seulā) ir korejiešu šorttrekists, kas pašlaik sacensībās pārstāv Krieviju, līdz 2011. gada beigām pārstāvējis Dienvidkoreju. Viņš ir seškārtējs olimpiskais čempions. Pirmās medaļas Pasaules čempionātā ieguvis 2002. gadā 16 gadu vecumā. Piedalījies trijās ziemas olimpiskajās spēlēs (2002, 2006, 2014). Savās pirmajās Olimpiskajās spēlēs 2002. gadā Soltleiksitijā izcīnīja 4. vietu 1000 m distancē un 13. vietu 1500 m distancē. 2006. gada ziemas olimpiskajās spēlēs Turīnā Ans Hjonsu izcīnīja trīs zelta medaļas (1000 m, 1500 m, 5000 m stafete) un vienu bronzu (500 m), tādējādi kļūstot par spēļu veiksmīgāko sportistu. 2006. gadā sākās konflikts starp slidotāju un Dienvidkorejas šorttreka izlases galvenmo treneri. Taču sportists turpināja pārstāvēt Korejas izlasi līdz 2008. gadam, kad guva smagu ceļgala traumu. Lai arī sportists pāc traumas izārstēšanas gatavojās 2010. gada Olimpiskajām spēlēm Vankūverā, tomēr viņš nespēja kvalificēties startam Korejas Republikas izlasē, ieņemot 7. vietu atlases sacensībās. No 2011. gada jūnija Ans sāka trenēties kopā ar Krievijas šorttreka izlasi un 26. decembrī viņam tika piešķirta Krievijas pilsonība. Pieņemot Krievijas pilsonību, pieņēmis krievu vārdu Viktors par godu Viktoram Cojam un vārda līdzībai ar vārdu "uzvara" (no latīņu: victoria). 2012. gadā atgriezās starptautisko sacensību apritē. 2014. gada Soču ziemas olimpiskajās spēlēs, jau pārstāvot Krieviju, izcīnīja zelta medaļas 500 m, 1000 m distancē un 5000 m stafetē, kā arī bronzu 1500 m distancē. Arī šajās Olimpiskajās spēlēs viņš bija medaļām bagātākais sportists, tāpat Ans kļuva par pirmo sportistu ziemas olimpisko spēļu vēsturē, kas izcīnījis zelta medaļu divu dažādu valstu sastāvā, vēl viņš kļuva par medaļām bagātāko šorttrekistu Olimpisko spēļu vēsturē. Ans ir pirmais, kas uzvarējis visās četrās šorttreka distancēs Olimpiskajās spēlēs. Ar panākumiem startējis Pasaules čempionātā, kur, pārstāvot Dienvidkoreju, izcīnījis 18 zelta, 8 sudraba un 3 bronzas medaļas, bet, pārstāvot Krieviju, — 2 sudraba medaļas. «Victor AN». Sochi2014.com. Arhivēts no oriģināla, laiks: 2014. gada 11. februārī. Skatīts: 2014. gada 11. februārī. «Ahn wins 1st Olympic short track gold for Russia». Washingtonpost.com. Arhivēts no oriģināla, laiks: 2014. gada 18. februārī. Skatīts: 2014. gada 24. februārī. «Sochi Winter Olympics: Russia’s Victor Ahn claims sixth short track skating gold medal». Smh.com.au. Skatīts: 2014. gada 24. februārī. «Viktor Ahn sets new short track records». Sochi2014.com. Arhivēts no oriģināla, laiks: 2014. gada 23. februārī. Skatīts: 2014. gada 24. februārī. Vikikrātuvē par šo tēmu ir pieejami multivides faili. Skatīt: Viktors Ans. Olympedia profils (angliski) ShorttrackOnLine profils (angliski)