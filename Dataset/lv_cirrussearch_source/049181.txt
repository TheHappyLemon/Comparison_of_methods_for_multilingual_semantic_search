Krūšu kauls (sternum) ir iegarens, plakans kauls, kas atrodas gandrīz vertikāli krūškurvja priekšējā virsmā. Tas ar skrimšļiem pievienojas ribu kauliem, piešķirot krūškurvim formu un palīdz pasargāt plaušas, sirdi un lielos asinsvadus no traumām un ievainojumiem. Krūšu kauls izveidojas septiņu ribu pāru skrimšļu priekšējo galu saplūšanas rezultātā. Šim kaulam izšķir trīs daļas: rokturi (manubrium sterni) ķermeni (corpus sterni) šķēpveida izaugumu (processus xiphoideus) Kaula daļas savā starpā savienojas ar skrimšļa plātnītēm (synchondrosis sternalis superior et inferior). Vecumā šie skrimšļa savienojumi pārkaulojas un izveido kaulu saaugumu. Krūšu kaula platākā daļa ir rokturis, kura augšējā malā ir jūga ierobs (incisura jugularis), bet abpus tam atrodas atslēgas kaula ierobi (incisura clavicularis dexter et sinister). Roktura sānu malās ir pirmās ribas ierobs (incisura costalis prima), ar kuru saaug pirmās ribas skrimslis, veidojot pirmās ribas sinhondrozi (synchondrosis costae primae). Otrās ribas ierobs atrodas uz robežas starp krūšu kaula rokturi un ķermeni. Uz krūšu kaula ķermeņa sānu malām ir 5 pāri ribu ierobu. Šķēpveida izaugums pēc formas ir ļoti daudzveidīgs. Tas var atgādināt gan mēli, gan zobenu. Tas var būt paplašināts, izliekts, sadalīts, nereti tajā ir atvere. Pie tā piestiprināts vēdera taisnais muskulis.