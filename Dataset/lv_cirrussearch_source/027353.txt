Linkolna jūra (angļu: Lincoln Sea, dāņu: Lincoln Havet) ir Ziemeļu Ledus okeānam piederīga malas jūra ziemeļos no Grenlandes un Elsmīra salas. Nosaukta ASV kara sekretāra Roberta Linkolna (ASV prezidenta Abrahama Linkolna dēls) vārdā; nosaukumu piešķīra Adolfusa Grīlija 1881.—1884. gadu arktiskā ekspedīcija. Ziemeļu robeža tiek vilkta no Morisa Džesepa raga Grenlandes ziemeļos līdz Kolumbijas ragam Elsmīra salas ziemeļos. Dienvidos apskalo Grenlandes un Elsmīra salas krastus; trīs šaurumu sistēma starp tām (Robsona šaurums, Kenedija šaurums un Smita šaurums), kopā saukts Nersa šaurums, Linkolna jūru savieno ar Bafina jūru. Jūras krasti klinšaini, stāvi, ar izteiktiem fjordiem, pa kuriem jūrā noplūst ledāji. Straumes plūst austrumu virzienā. Plūdmaiņu augstums ap 0,8 m. Jūru visu gadu klāj daudzgadīga dreifējoša ledus sega. Ledus sega šeit ir visbiezākā visā Ziemeļu Ledus okeānā — tās biezums ir līdz 15 metriem, līdz ar to Linkolna jūra uzskatāma par planētas aukstāko jūru. Elsmīra salas līča piekrastē atrodas Alerta — vistālāk ziemeļos novietotā pastāvīgā cilvēku apmetne. «Limits of Oceans and Seas, 3rd edition». International Hydrographic Organization. 1953. Arhivēts no oriģināla, laiks: 2011. gada 8. oktobrī. Skatīts: 2010. gada 6. februāris. Vikikrātuvē par šo tēmu ir pieejami multivides faili. Skatīt: Linkolna jūra.