Džeroms Artūrs Lī Adekunle Tigs Juniors Elviss Iginla (Jarome Arthur-Leigh Adekunle Tig Junior Elvis Iginla; dzimis 1977. gada 1. jūlijā) ir bijušais kanādiešu hokejists, uzbrucējs, Kanādas hokeja izlases dalībnieks. Karjeras laikā aizvadījis 1554 spēles Nacionālajā hokeja līgā, guvis 1300 punktus. Karjeras lielāko daļu aizvadījis Kalgari "Flames" sastāvā, ilgstoši esot arī tās kapteinis. 2002. gadā Iginla bija rezultatīvākais NHL spēlētājs, trīs reizes iekļauts līgas simboliskajā izlasē. Kanādas izlases sastāvā kļuvis par divkārtēju olimpisko čempionu. 2020. gadā uzņemts Hokeja slavas zālē. NHL karjeru sāka 1995. gadā, kad pievienojās Kalgari "Flames" komandai. Vistuvāk Stenlija kausa izcīnīšanai viņš bija 2003.—04. sezonā, kad tikai pēdējā, septītāja, finālsērijas mačā "Flames" piekāpās Tampabejas "Lightning" vienībai. Spēlējis septiņās (2002, 2003, 2004, 2008, 2009, 2011, 2012) NHL visu zvaigžņu spēlēs, 2002. gadā ieguvis Arta Rosa, Lestera Pīrsona un Morisa Rišāra balvu. Morisa Rišāra balvu viņš ieguva arī 2004. gadā, kad tai pievienoja arī Kinga Klensija balvu, kuru piešķir labākajiem komandas līderiem. Kopš 2003. gada viņš ir "Flames" komandas kapteinis. 2013. gada martā, pēc 15 "Flames" sastāvā aizvadītām sezonām, Iginla tika aizmainīts uz Pitsburgas "Penguins" vienību, taču vasarā noslēdza viena gada līgumu ar Bostonas "Bruins" vienību. 2014. gada jūlijā panāca trīs gadu vienošanos ar Kolorādo "Avalanche". Ar 59 rezultativitātes punktiem 2014.—15. gada sezonā Iginla dalīja "Avalanche" rezultatīvākā spēlētāja godu ar Gābrielu Landeskogu. 2017. gada 1. martā tika aizmainīts uz Losandželosas "Kings". 2018. gada vasarā Iginla paziņoja par karjeras beigšanu. Kanādas hokeja izlases sastāvā piedalījies 1996. gada Pasaules čempionātā junioriem, 1997. gada Pasaules čempionātā, 2002., 2006. un 2010. gada Olimpiskajās spēlēs, kā arī 2004. gada Pasaules kausa izcīņā. Visos turnīros, izņemot 2006. gada Olimpiskās spēles, Iginla kopā ar pārējo izlasi izcīnījis zelta medaļas. Olympedia profils (angliski) Eliteprospects profils (angliski) Internet Hockey Database profils (angliski) Hockey-Reference profils (angliski)