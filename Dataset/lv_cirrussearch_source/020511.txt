Ūle Einars Bjērndalens (norvēģu: Ole Einar Bjørndalen; dzimis 1974. gada 27. janvārī Drammenā, Norvēģijā) ir bijušais norvēģu biatlonists, kas startējis arī augstākā līmeņa distanču slēpošanas sacensībās. Ū. E. Bjērndalens Pasaules kausa izcīņas posmos piedalījās 25 sezonas (1992—2018), ir piedalījies olimpiskajās spēlēs no 1994. gada Lillehammeres līdz 2014. gada Sočiem. Ū. E. Bjērndalens ir visu laiku medaļām bagātākais biatlonists — viņš ir izcīnījis 8 olimpisko spēļu un 20 pasaules čempionāta zelta medaļas. 4 no savām olimpiskajām zelta medaļām viņš izcīnīja savās sekmīgākajās olimpiskajās spēlēs 2002. gadā Soltleiksitijā. Viņš ir medaļām bagātākais sportists ziemas olimpisko spēļu vēsturē (kopā 13 medaļas). Uzvarējis vairāk nekā 90 Pasaules kausa posmos un kļuvis par pirmo biatlonistu, kas uzvarējis Pasaules kausa posmā distanču slēpošanā. Pasaules kausa kopvērtējumā Ū. E. Bjerndālens ir uzvarējis sešas reizes. Bērnībā Ū. E. Bjērndalens nodarbojies ar dažādiem sporta veidiem, līdz vecākā brāļa Dāga iespaidā pievērsies biatlonam. Viņa vecākais brālis Dāgs Bjērndalens arī ir bijis profesionāls biatlonists, kas pārstāvējis Norvēģijas izlasi un izcīnījis medaļu olimpiskajās spēlēs. 1992. gadā izcīnīja pirmo medaļu Pasaules junioru čempionātā. Nākamajā gadā debitēja Pasaules kausa izcīņā un gadu vēlāk pirmo reizi iekļuva trijniekā. Izcīnot zelta medaļu stafetē un sudraba medaļu 20 km distancē savās piektajās olimpiskajās spēlēs 2010. gadā Vankūverā, Ū. E. Bjērndalens kļuva par otro medaļām bagātāko sportistu ziemas olimpisko spēļu vēsturē. Uzvarot jau pirmajā distancē — sprintā — 2014. gada Olimpiskajās spēlēs Sočos viņš ar iegūtām 12 olimpisko spēļu medaļām ar savu tautieti distanču slēpotāju Bjērnu Dēli dalīja pirmo vietu pēc medaļu skaita ziemas olimpiskajās spēlēs. Pēc uzvaras jauktajā stafetē ar Norvēģijas komandu viņš apsteidza B. Dēli medaļu skaita ziņā. 2006. gadā Ū. E. Bjērndalens apprecējās ar bijušo Itālijas biatlonisti Natalī Santēru-Bjērndalenu (savas profesionālās karjeras pēdējā sezonā viņa pārstāvēja Beļģiju). 2012. gadā tika paziņots par laulības šķiršanu. 2016. gadā apprecējies ar baltkrievu biatlonisti Darju Domračevu. «World Cup Biathlon Victories: How Many for Ole?». IBU. 2015. gada 3. decembrī. Arhivēts no oriģināla, laiks: 2015. gada 8. decembrī. Skatīts: 2015. gada 3. decembrī. Oficiālā tīmekļa vietne (angliski) Olympedia profils (angliski) Munzüger Sport profils (vāciski) IBU profils (angliski) biathlon.com.ua profils (ukrainiski) FIS profils (distanču slēpošana) (angliski) Olimpiskās kustības profils (angliski)