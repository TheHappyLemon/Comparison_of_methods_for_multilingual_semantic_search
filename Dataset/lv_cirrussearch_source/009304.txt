Melnā driģene (latīņu: Hyoscyamus niger) ir viengadīgs vai daudzgadīgs nakteņu dzimtas lakstaugs. Tā sākotnējais izplatības areāls bija Eirāzijā, tomēr mūsdienās augs ir izplatīts visā pasaulē. Ziemeļeiropā un Latvijā reti. Melnās driģenes stublājs ir stāvs, tā garums var sasniegt metru. Lapas pie stublāja izkārtotas pamīšus, ap 10 centimetriem garas. Augs zied no jūnija līdz oktobrim. Ziedu ir daudz, to vainagi var sasniegt gandrīz 4 centimetru garumu. Augs visbiežāk ir sastopams dažādās sētmalēs un nezālienēs. Melno driģeni izmanto kā ārstniecības augu, kas lielā daudzumā var būt ļoti indīgs. Augu lieto ne tikai tradicionālajā medicīnā. Mūsdienās vairākās Eiropas valstīs un Indijā melno driģeni audzē un izmanto farmakoloģiskos preperātos. Visas auga daļas satur alkaloīdus un glikozīdus, tai skaitā sēklas. Auga galvenie psihoaktīvie alkaloīdi ir hiosciamīns un skopolamīns. Kopējais alkaloīdu daudzums svārstās no 0,03% līdz 0,28%. Melno driģeni izmanto gan ārēji, gan mazos daudzumos iekšķīgi pie dažādām slimībām, tai skaitā reimatismu, zobu sāpēm, astmu, klepu un nervu sistēmas traucējumiem. Tas ir spazmolītisks un sāpes mazinošs līdzeklis. Dažkārt driģeni izmanto arī kā vīraku, alus un vīna piedevu. Lielā daudzumā rada intoksikāciju ar halucinācijām, sausumu mutē, pietvīkušu ādu, nemieru, vājumu un paplašinātām acu zīlītēm. Pārdozēšanas gadījumā var iestāties samaņas zudums, delīrijs, krampji un nāve. A. J. Carter (1996-12-21). "Narcosis and nightshade". British Medical Journal 313 (7072): 1630–1632. PMC 2359130. PMID 8991015. Atjaunots: 2011. gada 14. augustā. (angliski) Schultes, Richard Evans; Smith, Elmer W. (1976). A Golden Guide to Hallucinogenic Plants. Golden Press. Atjaunināts: 2011. gada 14. augustā (angliski) Melnā driģene - Hyoscyamus niger L. Arhivēts 2012. gada 12. janvārī, Wayback Machine vietnē., liis.lv. Atjaunots: 2011. gada 14. augustā. Informācija par augu internetenciklopēdijā Latvijas daba