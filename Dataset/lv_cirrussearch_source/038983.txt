2017. gada Francijas atklātais čempionāts tenisā bija 2017. gada otrais Grand Slam turnīrs, kas no 2017. gada 28. maija līdz 2017. gada 11. jūnijam notika Francijas galvaspilsētā Parīzē. Tas norisinājās uz māla seguma kortiem ārpus telpām. Šis bija 116. Francijas atklātais čempionāta turnīrs. No Latvijas turnīrā piedalījās 4 sportisti - Aļona Ostapenko, Anastasija Sevastova, Ernests Gulbis un Daniela Vismane junioru sacensībās. Junioru sacensību meiteņu vienspēlēs D. Vismane sasniedza 2. kārtu, dubultspēlēs pretiniecēm piekāpās 1. kārtā. Ernests Gulbis, kurš spēlēja ar aizsargāto rangu, piedzīvoja zaudējumu 1. kārtā pret Marinu Čiliču. Anastasija Sevastova turnīra pirmajā kārtā uzvarēja Anniku Beku, otrajā kārtā pieveica Eižēniju Bušāru un pirmo reizi sasniedza French Open 3. kārtu, kurā piekāpās Horvātijas sportistei Petrai Martičai. Sieviešu dubultspēlēs Sevastova kopā ar Mendiju Minellu zaudēja 1. kārtā. Aļona Ostapenko sieviešu dubultspēlēs kopā ar Rakelu Atavo un jauktajās dubultspēlēs pārī ar Bruno Soarešu pretiniekiem piekāpās jau 1. kārtā. Vienspēlēs A. Ostapenko izcīnīja sensacionālu uzvaru turnīrā. Viņa kļuva par pirmo Latvijas tenisisti, kas uzvarējusi vai sasniegusi kāda no Grand Slam turnīru fināliem vienspēlēs, tāpat viņa ir rangā viszemāk esošā tenisiste, kas sasniegusi Francijas atklātā čempionāta finālu. Turnīra finālā A. Ostapenko uzvarēja rumānieti Simonu Halepu, kļūstot par pirmo neizsēto tenisisti kopš 1933. gada, kas izcīnījusi uzvaru Francijas čempionātā. Uzvara Francijā bija viņas pirmā uzvara WTA tūrē; viņa kļuva par pirmo sievieti kopš 1979. gada, kas pirmo WTA uzvaru gūst Grand Slam turnīrā. Pēc uzvaras turnīrā viņa sasniedza 12. vietu vienspēļu rangā. «ON A DAY OF FIRSTS, UNSEEDED OSTAPENKO REACHES FRENCH OPEN FINAL». Arhivēts no oriģināla, laiks: 2017. gada 14. oktobrī. Skatīts: 2018. gada 21. janvārī. «Jelena Ostapenko storms back to stun Simona Halep for improbable French Open title». The Washington Post. Skatīts: 2017. gada 11. jūnijā.