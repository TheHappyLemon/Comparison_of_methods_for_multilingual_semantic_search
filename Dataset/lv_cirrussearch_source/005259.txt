Elvis Mihaiļenko (dzimis 1976. gada 13. septembrī Jūrmalā) ir profesionāls bokseris no Latvijas, pirmais Latvijas čempions profesionālajā boksā (izcīnīja titulu 2004. gada 16. septembrī Ķīpsalā, Rīgā). Pirmais no Latvijas bokseriem, kurš izcīnījis kādu no prestižākajiem tituliem profesionālajā boksā: 2002. gada 3. oktobrī Madridē WBA Intercontinental, 12 raundos pēc punktiem pieveicot Spāniju pārstāvošo Rumānijas čigānu, Alehandro Lakatosu (Alejandro Lakatos). Šī uzvara ierindoja Elvi Eiropas un pasaules reitingu spēcīgāko pussmagsvaru desmitniekā. Kā arī divkārtējais Eiropas Savienības (EBU-EU) čempions, 2004. gada 11. jūnijā Kopenhāgenā atņēma titulu Zviedrijas bokserim Džovanni Alvarezam (Giovanni Alvarez), bet 2005. gada 12. martā aizstāvēja to pret Vācijas sportistu Kaju Kurcavu (Kai Kurzawa), Cvikavā, Vācijā. Cīnījās pussmagajā svara kategorijā līdz 79,4 kg. Ringā aizvadīja 20 cīņas, kurās guva 18 uzvaras, 1 zaudējumu, 1 neizšķirtu. Profesionālo karjeru aizvadīja Londonā (Peacock Promotion) un Hamburgā (Universum-Box Promotion). Aizvadījis kopējas treniņnometnes ar izciliem bokseriem. Vairākkārt aizvadījis treniņcīņas ar tādiem slaveniem pasaules čempioniem kā velsieti Džo Kalzagi (Joe Calzaghe), dāni Mikelu Kesleru (Mikkel Kessler), ungāru Žoltu Erdei (Zsolt Erdei), horvātu Stipi Drevsu (Stipe Drews), angli Deividu Heju (David Haye). Amatieros izcīnīja Latvijas čempiona nosaukumu 1997. gadā pussmagajā svarā (81 kg), kā arī kļuva par Eiropas kikboksa čempionu 1998. gadā un divkārtējo Latvijas čempionu (1998., 1999.). Viņa treneris, starptautiskās klases sporta meistars, 1965. gada Eiropas čempions, Andrejs Dolgovs. Pārstāvēja Rīgas Tehniskās universitātes boksa klubu un Budo cīņu centru. Pieturējās pie agresīvas uzbrūkošas taktikas, piespiežot pretiniekus atkāpties, vai cīnīties tūvcīņā, ļoti bieži un aktīvi izdarīja sitienus ar priekšējo kreiso roku. 2008. gadā pievērsās sportistu menedžmentam un cīņu šovu rīkošanai, dibināja biedrību Fighter Elvis Promotion. Ir absolvējis Ekonomikas un Kultūras Augstskolu (EKA), pēc izglītības angļu valodas tulks. Pašreiz ir treneris, kā arī komentē boksa pārraides Viasat Sport Baltic kanālā. EBU-EU (European Union) (2004—2005) Latvijas čempions (2004) WBA Intercontinental (2002) WBF European (2001) Elvis Mihaiļenko — Eiropas boksa zvaigzne Iespējams nav pareizi atveidots šī sportista vārds. Skatīt spāņu īpašvārdu atveidošanu Zaldāts kļūst par komandieri BoxRec profils (angliski) Agrākā vietne Personiskais kanāls YouTube