Pīrss Brendans Brosnans (angļu: Pierce Brendan Brosnan; dzimis 1953. gada 16. maijā Drohedā, Īrijā) ir īru aktieris ar ASV un Īrijas valstu pilsonību. Viņš ir pazīstams pēc galvenajām lomām filmās par Džeimsu Bondu. Brosnans piedzima 1953. gadā Īrijā namdara Tomasa Brosnana ģimenē. Tēvs ģimeni drīz pameta. Kad Pīrsam Brosnanam bija četri gadi, viņa māte pārcēlās uz Londonu, lai strādātu par medmāsu. Viņš palika Īrijā, dzīvoja pie mātes vecākiem, bet pēc viņu nāves — pie citiem radiem. Vēlāk tika nosūtīts dzīvot pansijā. 1964. gadā Brosnans pārcēlās dzīvot uz Londonu pie mātes un viņas vīra. Mācījās skolā Londonas dienvidrietumos. 16 gadu vecumā nolēma kļūt par gleznotāju, iestājās Svētā Mārtina mākslas koledžā Londonā. Viņš izmēģināja arī "uguns rijēju" profesiju. Bet vēlāk trīs gadus mācījās Teātra mākslas centrā Londonā un atrada savu aicinājumu aktiera profesijā. Aktiera karjeru Brosnans uzsāka 1977. gadā kā teātra aktieris. Vēlāk sāka filmēties kinofilmās un televīzijā. Kļuva pazīstams ar lomu TV seriālā "Remingtons Stīls" (Remington Steele, 1982—1987). Attēlojis galveno lomu TV miniseriālā "80 dienās apkārt zemeslodei" (Around the World in 80 Days, 1989) pēc Žila Verna romāna motīviem. Attēlojis lomas tādās filmās kā "Ceturtais protokols" (1987), "Mūžīgā aukle" (1993). Filmējies četrās Džeimsa Bonda filmās laika posmā no 1995. līdz 2002. gadam — "Zeltacs" (1995), "Rītdiena nemirst" (1997), "Ar pasauli nepietiek" (1999), "Mirsti citu dienu" (2002). Brosnans ir piedalījies tādās veiksmīgās filmās kā "Marss uzbrūk!" (1996), "Dantes smaile" (1997), "Tomasa Krauna afēra" (1999), "Matadors" (2005), "Mamma Mia!" (2008) un "Rēgu rakstnieks" (2010). Brosnans divas reizes nominēts Zelta globusa balvai — kā labākais aktieris otrā plāna lomā TV miniseriālā Nancy Astor (1982) un par galveno lomu filmā "Matadors" (2005). 1997. gadā Brosnanam piešķirta zvaigzne Holivudas Slavas alejā. Brosnans kopā ar amerikāņu kinoproducenti Bo St.Klēru 1996. gadā Losandželosā nodibināja producēšanas kompāniju Irish Dream Time. Brosnans producējis vairāk nekā 10 filmas. Brosnans piedalās sabiedriskajās aktivitātēs, kā arī vides aizsardzības kustībā. Kopš 2001. gada viņš ir UNICEF sūtnis no Īrijas. Piedalās labdarības darbā. «Pierce Brosnan: questions from the floor». The Guardian. «Brosnan. Pierce Brosnan.». cigaraficionado.com. «Beau St. Clair, Pierce Brosnan’s Producing Partner, Dies at 63». hollywoodreporter.com. Vikikrātuvē par šo tēmu ir pieejami multivides faili. Skatīt: Pīrss Brosnans. Encyclopædia Britannica raksts (angliski) Brockhaus Enzyklopädie raksts (vāciski) IMDb profils (angliski) AllMovie profils (angliski) Box Office Mojo profils (angliski)