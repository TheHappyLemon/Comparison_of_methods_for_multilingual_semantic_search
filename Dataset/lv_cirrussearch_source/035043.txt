Frenks Bormans (Frank Borman; dzimis 1928. gada 14. martā, miris 2023. gada 7. novembrī) bija ASV Gaisa spēku lidotājs, pulkvedis, Nacionālās aeronautikas un kosmosa administrācijas (NASA) astronauts. Viņš veica pirmo lidojumu apkārt Mēnesim. Frenks Bormans piedzima 1928. gada 14. martā Geri pilsētā Indiānā. Viņš bija vienīgais bērns vācu izcelsmes Edvina un Marjorī Bormanu ģimenē. Biežas slimošanas dēļ ģimene pārcēlās uz piemērotāku klimatu Tūsonā Arizonā. 1946. gadā Frenks Tūsonā pabeidza vidusskolu. 1950. gadā Frenks Bormans ieguva bakalaura grādu ASV Militārajā akadēmijā Vestpointā. Viņš iestājās ASV Gaisa spēkos un kļuva par iznīcinātāja pilotu. No 1951. līdz 1953. gadam Bormans dienēja 44. iznīcinātāju bumbvedēju eskadriļā Filipīnās. Pēc tam līdz 1956. gadam viņš dienēja ASV kā pilots un lidojuma instruktors. 1957. gadā Kalifornijas Tehnoloģiju institūtā Bormans ieguva maģistra grādu aeronautikas inženierijā. Līdz 1960. gadam viņš Vestpointā bija termodinamikas un šķidrumu mehānikas profesora asistents. 1960. gadā Bormans kļuva par izmēģinātājpilotu ASV Gaisa spēku Aerokosmisko pētījumu pilotu skolā. 1962. gada septembrī Frenku Bormanu uzņēma otrajā NASA astronautu grupā. 1963. gadā viņš sāka gatavoties lidojumam Gemini programmā. Kad 1964. gada sākumā Alanam Šepardam diagnosticēja iekšējās auss iekaisumu, Bormanu iecēla Gemini 4 dublieru apkalpē. Bormans savu pirmo kosmisko lidojumu veica 1965. gada decembrī kā Gemini 7 komandējošais pilots kopā ar Džeimsu Lovelu. Viņi uzstādīja kosmiskā lidojuma ilguma rekordu (gandrīz 14 diennaktis) un veica pasaulē pirmās kosmisko aparātu tuvošanās operācijas (ar kosmosa kuģi Gemini 6A). 1968. gada decembrī Frenks Bormans veica otru lidojumu kosmosa kuģī Apollo 8. Pirmoreiz vēsturē kosmosa kuģis sasniedza Mēness orbītu. Tika veikti 20 apriņķojumi ar Mēnesi. 1969. gadā Bormans kļuva par lidsabiedrības Eastern Air Lines īpašo konsultantu. 1970. gadā viņš atstāja NASA, atvaļinājās no Gaisa spēkiem pulkveža pakāpē un kļuva par Eastern Air Lines vecāko viceprezidentu operāciju grupā. 1975. gadā Bormans kļuva par lidsabiedrības izpilddirektoru un 1976. gadā — par padomes priekšsēdētāju. 1986. gadā viņš atstāja Eastern Air Lines un kļuva par Texas Air Corp. direktoru. 1988. gadā Bormans kļuva par Aerospatiale General Aviation mārketinga konsultantu un Patlex Corp. izpilddirektoru. Vikikrātuvē par šo tēmu ir pieejami multivides faili. Skatīt: Frenks Bormans. Johnson Space Center biography (angliski) Фрэнк Фредерик Борман (krieviski)