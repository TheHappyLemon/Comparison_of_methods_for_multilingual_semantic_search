Torkvato Taso (itāļu: Torquato Tasso; dzimis 1544. gada 11. martā, miris 1595. gada 25. aprīlī) bija manierisma laika itāļu dzejnieks. Poēmas "Atbrīvotā Jeruzaleme" autors. Viens no populārākajiem dzejniekiem Eiropā līdz 19. gadsimta sākumam. Dzimis Sorento, dižciltīgā ģimenē. Bērnībā un jaunībā kopā ar tēvu dzīvojis Salerno, Neapolē, Romā, Urbīno, Venēcijā. Studējis Padujā un Boloņā. 1565. gadā ieradās Ferrārā, kur tika pieņemts vietējā hercoga galmā. 1570. gadā kopā ar hercoga brāli kardinālu Luidži d'Esti pabija Parīzē. 1575. gadā pabeidza poēmas "Atbrīvotā Jeruzaleme" pirmo versiju. Kaut arī hercogs, sajūsmināts par poēmu, aicināja to publicēt, Taso vēl un vēl centās to pilnveidot, tāpēc poēma tika publicēta tikai 1581. gadā. No 70. gadu vidus Torkvato Taso parādījās psihiskas saslimšanas - vajāšanas mānijas pazīmes. No 1579. gada līdz 1586. gadam bija ieslodzīts Ferrāras Sv. Annas trakonamā. Tā arī neatlabdams, vēlāk dzīvoja dažādās Itālijas pilsētās. 1595. gadā Romas pāvests uzaicināja Taso uz Romu, lai kronētu kā dzejnieku karali. Nenodzīvojis līdz kronēšanas ceremonijai, Taso Romā mira. Vikikrātuvē par šo tēmu ir pieejami multivides faili. Skatīt: Torkvato Taso.