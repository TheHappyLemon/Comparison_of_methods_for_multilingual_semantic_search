Niklass Krūnvals (zviedru: Niklas Kronwall; dzimis 1981. gada 12. janvārī) ir bijušais zviedru hokejists, aizsargs, Zviedrijas hokeja izlases dalībnieks. Spēlējis Nacionālās hokeja līgas kluba Detroitas "Red Wings" rindās, pildot arī tās kapteiņa palīga funkcija. 2008. gadā kopā ar klubu izcīnot Stenlija kausu, Krūnvals kļuva par divdesmito neformālā Trīs zeltu kluba biedru. 2019. gada 3. septembrī paziņoja par hokejista karjeras beigām. Savu profesionālā spēlētāja karjeru Krūnvals uzsāka Zviedrijas Elitsērijas kluba Jūrgordenas IF rindās, kas 1999.—2000. sezonā izcīnīja Zviedrijas čempiones titulu. Pēc debijas sezonas noslēguma, 2000. gada NHL draftā Krūnvalu ar kopējo 29. numuru izvēlējās Detroitas "Red Wings" vienība. Niklass gan turpināja spēlēt Jūrgordenas IF vienībā, arī nākamajā sezonā kopā ar klubu izcīnot līgas čempiona titulu. Uz Ziemeļameriku Krūnvals pārcēlās vien pēc 2002.—03. sezonas beigām, savā pirmajā NHL sezonā Detroitas kluba rindās aizvadot 20 spēles. 2004.—05. sezonas NHL lokauta laikā Krūnvals palika Ziemeļamerikā, spēlējot "Red Wings" Amerikas hokeja līgas fārmklubā, pēc sezonas beigām tiekot atzīts par līgas labāko aizsargu. Lielāko daļu 2005.—06. sezonas Niklass izlaida ceļa traumas dēļ. 2007.—08. sezonā Krūnvals "Red Wings" rindās izcīnīja Stenlija kausu. Gūstot 15 rezultativitātes punktus, Krūnvals bija Stenlija kausa izcīņas rezultatīvākais aizsargs. Nākamajā sezonā Krūnvals kopā ar klubu sasniedza Stenlija kausa finālu, kurā gan sīvā cīņā piekāpās Pitsburgas "Penguins" vienībai. Zviedrijas izlases rindās spēlējis 2006., 2010. un 2014. gada Olimpiskajās spēlēs, 2006. gadā kļūstot par Olimpisko čempionu, bet 2014. gadā izcīnot sudrabu. Ceļa traumas dēļ 2006. gada spēlēm Niklass tika pieteikts vien kā rezervists, taču aizvadīja divas spēles Matīasa Ēlunda turnīra gaitā gūtās traumas dēļ. Piedalījies arī trijos Pasaules čempionātos. 2003. gadā kopā ar izlasi Krūnvals izcīnīja sudraba medaļas, bet 2006. gadā, tiekot atzīts par turnīra vērtīgāko spēlētāju, kļuva par Pasaules čempionu. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)