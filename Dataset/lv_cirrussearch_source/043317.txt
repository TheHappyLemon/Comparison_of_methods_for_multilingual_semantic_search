Mets Niskanens (angļu: Matt Niskanen; dzimis 1986. gada 6. decembrī) ir bijušais amerikāņu hokejists, aizsargs. Karjeras laikā aizvadījis 949 spēles dažādos Nacionālās hokeja līgas klubos. 2018. gadā kopā ar Vašingtonas "Capitals" izcīnījis Stenlija kausu. Profesionāļa karjeru Niskanens sāka 2006.—07. gada sezonas otrajā pusē, kad aizvadīja 13 spēles Amerikas hokeja līgas vienības Aiovas "Stars" rindās. 2007.—08. gada sezonā aizsargs debitēja NHL kluba Dalasas "Stars" rindās, jau pirmajā sezonā nostiprinoties komandas sastāvā. "Stars" rindās Niskanens aizvadīja trīsarpus sezonas, līdz 2011. gada februārī tika aizmainīts uz Pitsburgas "Penguins". 2013.—14. gada sezonā "Penguins" sastāvā atzīmējās ar 46 rezultativitātes punktiem, kas ir līdz šim rezultatīvākā sezona Niskanena NHL karjerā. 2014. gada 1. jūlijā aizsargs noslēdza vairāk kā 40 miljonus ASV dolārus vērtu septiņu gadu līgumu ar Vašingtonas "Capitals". 2018. gadā kopā ar "Capitals" izcīnīja Stenlija kausu. 2019. gada vasarā Niskanens tika aizmainīts uz Filadelfijas "Flyers", tās rindās aizvadot nākamo sezonu. 2020. gada oktobra sākumā paziņoja par karjeras beigšanu. ASV hokeja izlases rindās spēlējis 2009. gada Pasaules čempionātā, kā arī 2016. gada Pasaules kausa izcīņā. Eliteprospects profils (angliski) Internet Hockey Database profils (angliski) Hockey-Reference profils (angliski)