"Ķīniešu kvartāls" (angļu: Chinatown) ir 1974. gada ASV neo-noir mistērijas filma, kuras režisors ir Romans Polaņskis. Filmā galvenās lomas atveido Džeks Nikolsons, Feja Danaveja, Džons Hilermens, Perijs Lopess, Bērts Jangs un Džons Hjūstons. Filmu iedvesmoja Kalifornijas ūdens kari, strīdi par ūdens tiesībām Kalifornijas dienvidos 20. gadsimta sākumā. "Ķīniešu kvartāls" ir Polaņska pēdējā filma ASV. Filma ir par Losandželosas privātdetektīvu Džeiku Gitisu, kuru noalgo kāda sieviete, lai tas izsekotu viņas vīru Malreja kungu. Drīz pie Džeka ierodas īstā Malreja kundze, kura viņam draud ar tiesu darbiem, ja iesāktā lieta netiks atcelta. Gitiss izmeklēšanu turpina, un tās laikā viņš atklāj ar ūdens tiesībām, zemes līgumiem un korumpētību saistītu sazvērestību. 1991. gadā filma iekļauta ASV Kongresa bibliotēkas Nacionālajā kino reģistrā kā "kulturāli, vēsturiski vai estētiski nozīmīga filma". "Ķīniešu kvartāls" bieži tiek minēta kā viena no visu laiku labākajām filmām. 47. Kinoakadēmijas balvas ceremonijā filma nominēta 11 Oskariem, tomēr tā saņēma vienīgi labākā oriģinālscenārija balvu. Zelta globusa balvas ceremonijā filma ieguva labākās drāmas, labākā režisora, labākā aktiera un labākā scenārija balvu. 2008. gadā Amerikas Kinoinstitūts 10 labāko mistikas filmu sarakstā "Ķīniešu kvartālu" ierindoja 2. vietā. 1990. gadā filmai iznāca turpinājums "Divi Džeiki" (The Two Jakes), kurā galveno lomu atkal atveidoja Nikolsons. Uzmanību! Turpmākajā tekstā var tikt atklātas nozīmīgas detaļas par filmas saturu! 1937. gadā sieviete, kura sevi sauc par Evelīnu Malreju, nolīgst privātdetektīvu Džeiku Gitisu, lai izsekotu viņas vīru Holisu, kuru viņa tur aizdomās par neuzticību. Holiss Malrejs ir Losandželosas ūdens un elektroenerģijas departamenta galvenais inženieris, un Gitiss dzird, ka viņš drošības dēļ publiski atsakās būvēt jaunu aizsprostu. Vēlāk Gitiss uzņem bildes ar Malreju un jaunu sievieti, attēli nonāk avīzē. Atgriežoties birojā, Gitiss satiek īsto Evelīnu Malreju, kura draud viņu iesūdzēt tiesā. Gitiss secina, ka viltus Evelīna izmantoja viņu, lai diskreditētu Malreju. Viņš dodas uz ūdenskrātuvi, lai meklētu pavedienus, bet tā vietā atrod savu veco policijas kolēģi, leitnantu Lū Eskobaru. Rezervuārā atrod Malreja līķi, kas šķietami ir negadījums. Tagad, strādājot Evelīnas labā, Gitiss izmeklē Malreja nāvi kā slepkavību. Viņš atklāj, ka, lai gan šķiet, ka ir sausums, katru nakti no rezervuāra izplūst milzīgs daudzums ūdens. Gitisu brīdina ūdens departamenta drošības priekšnieks Klods Malvihils. Birojā Gitiss saņem zvanu no Idas Sešonsas, kas sevi identificē kā viltus Evelīnu. Viņa atsakās izpaust vīrieša vārdu, kas viņu nolīga, bet liek Gitisam pārbaudīt šīs dienas nekrologu. Gitiss uzzina, ka Malrejs kādreiz bija Evelīnas bagātā tēva Noa Krosa biznesa partneris. Pusdienu laikā Krosa klubā, Kross piedāvā dubultot Gitisa honorāru, ja viņš meklēs Malreja pazudušo mīļāko. Pētot dokumentus, Gitiss atklāj, ka liela daļa zemes Ziemeļrietumu ielejā ir mainījušas īpašniekus. Viņš apmeklē apelsīnu birzi ielejā, bet viņam uzbrūk dusmīgi zemes īpašnieki, kuri uzskata, ka viņš ir ūdens departamenta aģents, kas, viņuprāt, sabotē ūdens piegādi, lai viņus izspiestu. Gitiss secina, ka ūdens departaments izžāvē zemi, lai to varētu lēti nopirkt, un ka Malreju noslepkavoja, jo viņš šo plānu atklāja. Viņš arī atklāj, ka daļu no ielejā esošajiem īpašumiem šķietami iegādājās nesen miris pansionāta iemītnieks. Gitiss un Evelīna pansionātā apstiprina aizdomas, ka arī citus darījumus ar nekustamo īpašumu slepus slēdza citu iedzīvotāju vārdā. Viņu viesošanos pārtrauc direktors, kas sazvana Malvihilu. Pēc aizbēgšanas no Malvihila un viņa slepkavām, Gitiss un Evelīna paslēpjas Evelīnas mājā, kur pavada kopā nakti. Naktī Evelīna saņem telefona zvanu un viņai pēkšņi jādodas prom. Viņa brīdina Gitisu, ka viņas tēvs ir bīstams. Gitiss seko Evelīnai uz māju, kur redz Evelīnu komā ar Malreja mīļāko. Gitiss uzzin, ka viņa ir Evelīnas māsa Ketrīna. Nākamajā dienā anonīms zvans aizved Gitisu uz Idas Sešonsas dzīvokli, kur viņš atrod viņas līķi. Eskobars Gitisam izstāsta, ka Malreja plaušās atrasts sālsūdens, kas nozīmē, ka viņš nenoslīka rezervuārā. Eskobars tur aizdomās Evelīnu un liek Gitisam viņu atvest. Malreja savrupmājā Gitiss konstatē, ka Evelīna ir pazudusi. Viņš arī atklāj, ka dārza dīķī ir sālsūdens, un tajā pamana brilles. Viņš iztaujā Evelīnu par Ketrīnu, ko Evelīna tagad sauc par savu meitu. Gitiss atkārtoti iepļaukā Evelīnu, līdz viņa atklāj, ka Ketrīna ir gan viņas māsa, gan meita. Viņas tēvs viņu izvaroja, kad viņai bija 15 gadi, kā rezultātā viņa aizbēga uz Meksiku. Viņa arī saka, ka brilles nepiederēja Malrejam, jo viņš tādas nenēsāja. Gitiss organizē sievietēm bēgšanu atpakaļ uz Meksiku un sarunā tikšanos viņas sulaiņa mājā Ķīniešu kvartālā. Viņš izsauc arī Krosu uz Malreju māju. Kross atzīst savu nodomu iekļaut Ziemeļrietumu ieleju Losandželosas pilsētā, pēc tam to apūdeņot un attīstīt. Gitiss pārliecinās, ka viņa atrastās brilles pieder Krosam, un apsūdz viņu Malreja slepkavībā. Kross draudot ar ieroci liek Malvihilam atņemt Gitisam brilles. Pēc tam Gitiss ir spiests vest viņus uz Ķīniešu kvartālu, kur gaida Evelīna. Policija aiztur Gitisu. Kad Kross tuvojas Ketrīnai, identificējot sevi kā viņas vectēvu, Evelīna iešauj viņa rokā un kopā ar Ketrīnu sāk braukt prom. Policija atklāj uguni, nogalinot Evelīnu. Kross satver histērisko Ketrīnu un aizved viņu prom, bet Eskobars pavēl atbrīvot Gitisu. Viens no Gitisa kolēģiem pavada viņu prom no notikuma vietas, sakot: "Aizmirsti, Džeik, šis ir ķīniešu kvartāls." Filma Ziemeļamerikā kopumā nopelnīja 29 miljonus ASV dolāru. Tīmekļa vietnē Rotten Tomatoes filmai ir 99% vērtējums. Kritiķi īpaši izcēla Roberta Tauna scenāriju, kā arī Nikolsona un Danavejas aktierspēli. Filmu dēvē par klasiku un vienu no nozīmīgākajām neo-noir žanra filmām. «Chinatown (1974)». Box Office Mojo. Skatīts: 2021. gada 24. septembris. Dave Kehr. «U.S. FILM REGISTRY ADDS 25 `SIGNIFICANT` MOVIES». chicagotribune.com (en-US). Skatīts: 2021-09-24. «Chinatown: the best film of all time». the Guardian (angļu). 2010-10-22. Skatīts: 2021-09-24. «100 Greatest Films». www.filmsite.org. Skatīts: 2021-09-24. «Greatest film ever: Chinatown wins by a nose». The Sydney Morning Herald (angļu). 2010-10-23. Skatīts: 2021-09-24. «Chinatown (1974)». Rotten Tomatoes. Skatīts: 07.12.2022. Roger Ebert. «Chinatown movie review & film summary (1974) | Roger Ebert». https://www.rogerebert.com/ (angļu). Skatīts: 2022-12-07. «Roman Polanski's 'Chinatown', the best neo-noir film of all time». faroutmagazine.co.uk (en-US). 2020-07-20. Skatīts: 2022-12-07. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)