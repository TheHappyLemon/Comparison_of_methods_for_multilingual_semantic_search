Personības kults ir indivīda (parasti valstsvīra) cildināšana ar propagandas palīdzību kultūras darbos, valsts dokumentos un likumos. Autokrātijas pamats. Padomju laikā ap Vladimira Ļeņina vārdu valdīja plašs kults. Viņa vārds un idejas PSRS tika cildinātas tāpat kā Oktobra revolūcija. 1924. gada 26. janvārī pēc Ļeņina nāves bijušo galvaspilsētu Petrogradu pārdēvēja par Ļeņingradu. Ļeņina vārdā tika nosauktas pilsētas, ciemati un apdzīvoto vietu svarīgākās ielas. Katrā pilsētā atradās Ļeņina piemineklis. Ļeņina citāti tika izmantoti, lai pierādītu apgalvojumus publicistikā un humanitāro zinātņu darbos. Par "vectētiņu Ļeņinu" ir uzrakstīti daudzi stāsti bērniem. Fašistiskās Itālijas Benito Musolīni kults daudzējādā ziņā bija spēks, kas režīmā saliedēja partiju un dažādas Itālijas sabiedrības sociālās šķiras. Valsts propagandas galvenais sauklis un vadmotīvs bija "Musolīni vienmēr ir taisnība". Viņam veltītas nebeidzamas publikācijas plašsaziņas līdzekļos, daudzas filmas, dziesmas, gleznas, pieminekļi un citi mākslas darbi. Musolīni galvenokārt tika attēlots kā karavadonis, pārcilvēks un vienlaikus kā vienkāršs cilvēks no tautas. Viņa misija tika pasniegta kā Senās Romas un Romas impērijas atdzimšana. Ņemot vērā valsts noslēgtību, Turkmenistānā ir izveidojies Gurbanguli Berdimuhamedova personības kults. Viņam ir oficiālais tituls "Turkmēņu tautas nacionālais līderis", neoficiālie tituli "Tautas vadonis", "Arkadags" (aizbildnis) un daudzi pompozi epiteti. Prezidenta attēli un portreti tika izvietoti uz tūkstošiem plakātu un transparentu, valsts iestādēs, automašīnās, gandrīz visu valsts televīzijas raidījumu sākumā un laikrakstu pirmajās lapās. Visos pasākumos obligāti ir jābūt lielam ekrānam ar Berdimuhamedova portretu uz Turkmenistānas karoga fona. Svētku dienās vietējā prese publicē apsveikumus Berdimuhamedovam. 2007. gadā, atzīmējot prezidenta 50. gadadienu, valsts centrālā banka izkala zelta un sudraba piemiņas monētas ar viņa portretu aversā. Encyclopædia Britannica raksts (angliski) Encyclopædia Universalis raksts (franciski)