Benekena zaķauza (latīņu: Bromopsis benekenii) ir suga graudzāļu dzimtā, kuru daži autori nodala kā zarainās zaķauzas (Bromopsis ramosa) pasugu. Tā ir sastopama Eirāzijā, reti gandrīz visā Latvijas teritorijā. Tā ir ierakstīta Latvijas Sarkanās grāmatas 2. kategorijā. Nelielas grupas aug gāršas tipa platlapju mežos un krūmājos, upju gravās. Benekena zaķauza ir daudzgadīgs, 60—130 cm garš lakstaugs ar skraju ceru. Augam ir stāvs, aplapots, apmatots stiebrs, kurš parasti augšdaļā lokveidīgi nolīkst. Lapu makstis ir ar austiņām, mezgli un lapas ar matiņiem. Maksts ir slēgta. Lapas ir plakanas, 0,6—0,9 cm platas. Ziedu skara ir diezgan blīva, lokveidīgi nolīkusi, 10—20 cm gara. Skaras apakšējie zari pušķos pa 2—4. Lapu makstis ir īsi apmatotas. Lapas mēlīte ir 0,1—0,3 cm īsa. Vārpiņas ir 1,5-3 cm garas ar 3—6 ziediem. Ārējā vārpiņas plēksne ar 1 dzīslu, iekšējā — ar 3 dzīslām. Auglis ir grauds. Zied jūnija beigās un jūlijā. «Benekena zaķauza - Bromopsis benekenii (Lange) Holub - Augi - Latvijas daba». www.latvijasdaba.lv. Skatīts: 2022-10-30. Vikikrātuvē par šo tēmu ir pieejami multivides faili. Skatīt: Benekena zaķauza. Encyclopædia of Life raksts (angliski)