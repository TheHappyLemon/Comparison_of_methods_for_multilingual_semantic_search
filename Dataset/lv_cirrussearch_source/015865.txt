Nokian Renkaat Oyj (starptautiski pazīstams kā Nokian Tyres) ir Somijas uzņēmums, kas ražo riepas. Tā galvenais birojs atrodas Nokias pilsētā. Uzņēmums ir dibināts 1988. gadā, atdaloties no uzņēmuma Nokia. Nokian Renkaat Oyj akcijas tiek kotētas biržā Nasdaq Helsinki un ietilpst OMX Helsinki 25 indeksā. 2022. gada septembrī lielākie akciju turētāji bija: Solidium Oy (9,40 %), Varma pensiju fonds (2,44 %), Ilmarinen pensiju fonds (2,33 %). Nokian Renkaat ir rūpnīcas Nokiā, Krievijas Vsevoložskā (netālu no Sanktpēterburgas) un ASV Tenesī štata Deitonā. Pēc Nokian Renkaat licences riepas tiek ražotas ASV, Slovākijā, Indonēzijā un Ķīnā, kā arī lauksaimniecības un rūpnieciskās tehnikas riepas pēc līguma ražo Spānijā un Indijā. Nokian Renkaat pirmsākumi sniedzas līdz 1898. gadam, kad Helsinkos tika dibināts gumijas izstrādājumu uzņēmums Suomen Gummitehdas Oy. Viens no tā dibinātājiem bija Eduards Polons (Eduard Polón), kurš bija izpilddirektors un lielākais kapitāldaļu turētājs. Sākotnēji uzņēmums ražoja galošas un gumijas tehniskos izstrādājumus. 1904. gadā uzņēmums ražotni pārcēla uz Nokiu. Polons par produkcijas zīmolu izvēlējās pilsētas nosaukumu Nokia, lai ražojumus varētu atšķirt no citiem Krievijas konkurentiem. Uzņēmumam elektrību piegādāja blakus esošais kokapstrādes uzņēmums Nokia Ab. Pēc Pirmā pasaules kara un Pilsoņu kara Nokia bija gandrīz bankrotējis, tāpēc 1918. gadā Suomen Gummitehdas iegādājās vairākumu akciju, lai nodrošinātu nepārtrauktu elektroapgādi. 1922. gadā iegūts vairākums kabeļu ražotājā Suomen Kaapelitehdas Ab (tagad Prysmian Finland). Līdz ar to Eduards Polons bija izveidojis daudznozaru uzņēmumu grupu. Viņš grupas uzņēmumus neapvienoja, jo bažījās, ka kreisi noskaņotās partijas varētu nacionalizēt uzņēmumu, kurš Somijai būtu kļuvis pārāk liels. 1930. gadā tika nopirkts uzņēmums Osakeyhtiö Nurmesta, 1932. gadā — Savion Kumitehdas Oy un 1937. gadā — Kumiteollisuus Oy. 1925. gadā Suomen Gummitehdas sāka ražot velosipēdu riepas. 1932. gadā tas sāka automašīnu riepu ražošana. 1934. gadā tika izlaistas pasaulē pirmās ziemas riepas kravas mašīnām. 1936. gadā sāka ražot Hakkapeliitta ziemas riepas, kas ieguva lielu popularitāti. Par Hakkapeliitta sauca somu vieglos kavalēristus Zviedrijas karaļa Gustava Ādolfa armijā Trīsdesmit gadu karā 17. gadsimtā. 1945. gadā tika uzcelta jauna riepu rūpnīca Nokiā. 1956. gadā tika uzcelta jauna rūpnīca Vammalā. 1959. gadā uzņēmums tika pārdēvēts par Suomen Kumitehdas Oy. 1967. gadā Suomen Kumitehdas Oy apvienojās ar Suomen Kaapelitehdas Ab un Nokia Ab, izveidojot Oy Nokia Ab (tagad zināma kā Nokia Oyj). 1974. gadā Lieksā sāka velosipēdu riepu un iekšējo kameru ražošanu. 1986. gadā Ivalo, Lapzemē aiz polārā loka, tika atklāts riepu izmēģinājumu centrs. 1988. gadā no Nokia tika atdalīts riepu bizness patstāvīgā uzņēmumā Nokian Renkaat Oyj. 1989. gadā Nokia pārdeva tehnisko gumijas izstrādājumu biznesu, izveidojoties uzņēmumam Teknikum Yhtiöt Oy. Savukārt gumijas apavu bizness no Nokia tika atdalīts 1990. gadā, izveidojot uzņēmumu Nokian Jalkineet Oy. 1995. gadā Nokian Renkaat Oyj akcijas sāka kotēt Helsinku biržā. Nokia daļa tajā samazinājās līdz 36 %. 2003. gadā Nokia savas atlikušās Nokian Renkaat akcijas pārdeva Japānas riepu ražotāja Bridgestone meitas uzņēmumam Bridgestone Europe NV/SA, kas kļuva par tā lielāko kapitāldaļu turētāju (sākotnēji 18,9 %). 2004. gadā Lieksas ražotne tika pārdota Suomen Rengastehdas Oy, kas turpināja ražot velosipēdu riepas ar zīmolu Nokian. 2005. gadā Vsevoložskā, Krievijā tika atvērta otra riepu rūpnīca. 2012. gadā Vsevoložskā atvēra otru cehu. 2012. gada 7. maijā Bridgestone Europe N.V. nodeva 5 % Nokian Renkaat akciju mātes uzņēmumam Bridgstone, tā daļu palielinot līdz 15,2 %. 2020. gada janvārī Bridgstone daļu samazināja zem 3 %. 2020. gada janvārī ASV Tenesī štata Deitonā tika atvērta uzņēmuma trešā rūpnīca. 2022. gada 28. oktobrī Nokian Renkaat vienojās Krievijas biznesu pārdot Krievijas naftas un gāzes uzņēmumam Tatneft; darījuma summa tiek lēsta aptuveni 400 miljoni eiro. 2021. gadā aptuveni 80 % no uzņēmuma vieglo automašīnu riepām tika ražotas Krievijā. MAJOR SHAREHOLDERS «Rantasipi ennen - ja varsinkin nyt». Arhivēts no oriģināla, laiks: 2012. gada 1. novembrī. Skatīts: 2012. gada 11. oktobrī. More than 75 years of Nokian winter tyres «History». Arhivēts no oriģināla, laiks: 2009. gada 12. februārī. Skatīts: 2009. gada 22. martā. «Hakkapeliittoja ja karoliineja». Helsinki city government. Skatīts: 2009-12-08. «Nokia Annual Report 1995». Arhivēts no oriģināla, laiks: 2015. gada 20. septembrī. Skatīts: 2013. gada 6. februārī. Bridgestone consolidates Nokian shareholding May 6, 2013 Inside information: Nokian Tyres plc to sell its operations in Russia Nokian Tyres, October 28, 2022 Nokia Nokian Jalkineet Teknikum Prysmian Finland Nokian Tyres vietne