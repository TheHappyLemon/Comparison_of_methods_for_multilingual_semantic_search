Kaspers Hjulmands (dāņu: Kasper Hjulmand; dzimis 1972. gada 9. aprīlī Olborgā, Dānijā) ir dāņu futbola treneris un bijušais futbolists. Kopš 2020. gada augusta ir Dānijas futbola izlases galvenais treneris. Spēlētāja karjeras laikā pārstāvējis klubus Randers Freja, Herlev IF un Boldklubben 1893 Dānijas zemākajās līgās, spēlējis aizsarga pozīcijā. Trenera karjeru sāka klubā Lyngby. Sākumā bija jauniešu komandas treneris, vēlāk vadīja dublieru komandu, kā arī bija trenera asistents kluba pirmajā komandā. 2006. gadā kļuva par komandas galveno treneri. 2006.—2007. gada sezonā uzvarēja Dānijas 1. divīzijā, iekļūstot Superlīgā. 2008. gadā sāka strādāt klubā Nordsjælland kā trenera asistents. 2011. gadā tika apstiprināts par komandas galveno treneri. Jau savā pirmajā sezonā (2011—12) šajā amatā uzvarēja Superlīgā, izcīnot Dānijas čempiontitulu. Nākamajā sezonā ieguva 2. vietu Superlīgā. 2014. gadā tika iecelts par Vācijas Bundeslīgas kluba Mainz 05 galveno treneri. Tomēr Vācijas klubā nenostrādāja pilnu sezonu un pēc neveiksmju sērijas, kad komanda bija noslīdējusi uz 14. vietu, 2015. gada 17. februārī tika atbrīvots no amata. 2016. gada sākumā atgriezās Nordsjælland. 2016.—2017. gada sezonā ar šo klubu ieguva 5. vietu Superlīgā, bet nākamajā sezonā izcīnīja 3. vietu. 2019. gadā martā pēc abpusējas vienošanās atstāja kluba galvenā trenera amatu. 2019. gada jūnijā tika paziņots, ka Hjulmands nomainīs Ogi Hāreidi Dānijas futbola izlases galvenā trenera amatā, kad pēc 2020. gada Eiropas čempionāta beigsies Hāreides līgums. Eiropas čempionāta finālturnīrs tika pārcelts COVID-19 pandēmijas dēļ, un Hjulmands oficiāli stājās izlases galvenā trenera amatā 2020. gada 1. augustā. Eiropas čempionāta finālturnīrā Hjulmanda vadībā izlase sasniedza pusfinālu, kurā papildlaikā piekāpās Anglijai. Lyngby Dānijas 1. divīzijas uzvarētājs: 2006–07 Nordsjælland Dānijas Superlīgas čempions: 2011–12 «Bundesliga club Mainz sack coach Kasper Hjulmand». dw.com (angļu). 2015. gada 17. februārī. Skatīts: 2020. gada 6. septembrī. «Denmark names Hjulmand as new coach from 2020». reuters.com (angļu). 2019. gada 12. jūnijā. Skatīts: 2020. gada 6. septembrī. Munzüger Sport profils (vāciski) WorldFootball profils (angliski) Transfermarkt spēlētāja profils (angliski) Transfermarkt trenera profils (angliski)