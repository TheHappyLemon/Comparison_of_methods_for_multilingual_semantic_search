Einārs Tupurītis (dzimis 1973. gada 9. decembrī Valkā) ir bijušais latviešu vieglatlēts, skrējējs vidējās distancēs. Pašlaik divu Latvijas rekordu (1000 m un 4x400 m) īpašnieks. Einārs Tupurītis sākumā mācījies Valkas 1. vidusskolā, pēc 7. klases mācības turpināja Murjāņu sporta internātskolā. Lai arī sākumā viņa sportiskie rezultāti bija salīdzinoši slikti, regulārie treniņi deva jūtamu izaugsmi. Pēc Murjāņu skolas beigšanas viņš devās mācīties uz ASV, kur pabeidza Vičitas universitāti. Mācoties ASV, Einārs Tupurītis turpināja trenēties, un bija divkārtējs ASV studentu čempions 800 m distancē. Tajā laikā viņa labākais rezultāts 800 m distancē telpās bija 1.45,80, kas bija astotais visu laiku labākais rezultāts pasaulē. Tupurīša labākie rezultāti ir 1996. gada Atlantas Olimpiskajās spēlēs 11. vieta, 1997. gada Pasaules čempionāta telpās 6. vieta un 1998. gada Eiropas čempionātā telpās 7. vieta. Latvijas izlases sastāvā Einārs kopumā ir startējis 17 sacensībās, un 7 reizes bijis Latvijas čempions. Viņš četras reizes labojis Latvijas rekordu 800 m distancē. 1996. gadā viņš 800 m noskrēja 1.43,90, kas bija Latvijas rekords 10 gadus. 2006. gada vasarā to spēja pārspēt tagadējais Latvijas labākais 800 m skrējējs Dmitrijs Miļkēvičs, kurš Eināra rekordu laboja par 23 simtdaļām. Vēl Einārs divas reizes ir labojis Latvijas rekordu 4 x 400 m stafetē (3.04,30), un 1997. gadā viņš laboja Latvijas rekordu 1000 m distancē (2.18,03). Vēl šodien nevienam nav izdevies labot šos abus rekordus. Olympedia profils (angliski) LOK profils IAAF profils (angliski) Trach and Field vieglatlēta profils (angliski) Latvijas vieglatlēta(-es) profils