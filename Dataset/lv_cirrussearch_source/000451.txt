Lieģi (arī Jaunlieģi) ir ciems Dienvidkurzemes novada Tadaiķu pagastā pie autoceļa A9, Trumpes upes palienes kreisajā krastā. Atrodas līdzās Latvijas mazākajai pilsētai Durbei. Lieģi ir pagasta centrs, bet līdz 2021. gada administratīvi teritoriālajai reformai bija arī Durbes novada centrs. Vēsturiski sastāv no divām daļām — Lieģiem ceļa ziemeļu pusē un Jaunlieģiem — dienvidu pusē. Ciemā pārsvarā daudzdzīvokļu māju apbūve, rietumu daļā mazstāvu apbūve. Lieģos atrodas pagasta pārvalde, Tadaiķu kultūras nams, bērnudārzs, pasta nodaļa "Tadaiķi". Apdzīvotā vieta izveidojusies pēc Otrā pasaules kara pie bijušās Lieģes (Leegen) muižas pretī kādreizējā Aizteres pagasta valdei ceļa dienvidu pusē. Lieģos atradās 1900. gadā atklātās šaursliežu Liepājas—Aizputes dzelzceļa līnijas stacija "Durbe", vēlāk pieturas punkts "Lieģi", kas slēgts 1964. gadā. «Vietvārdu datubāze: Informācija par Lieģiem». Latvijas Ģeotelpiskās informācijas aģentūra. LĢIA vietvārdu datubāze Geodēzijas-topogrāfijas daļa, 1929. 5-Liepāja