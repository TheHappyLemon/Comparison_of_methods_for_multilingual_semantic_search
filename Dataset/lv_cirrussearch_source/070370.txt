Nejaukt ar citu Londonas mūzikas augstskolu — Karalisko Mūzikas koledžu. Karaliskā Mūzikas akadēmija (angļu: Royal Academy of Music) ir mūzikas augstskola, kas atrodas Londonā, Apvienotajā Karalistē. Tā ir visvecākā mūzikas augstākās izglītības iestāde Apvienotajā Karalistē un viena no vadošajām pasaulē. Akadēmija ietilpst Londonas Universitātes sastāvā. Akadēmiju 1822. gadā dibināja politiķis un mūziķis Džons Feins un komponists Nikolā-Šarls Boksā. 1830. gadā augstskola saņēma karalisko hartu no Džordža IV un titulu "karaliskā". Kopš 2003. gada Karaliskā akadēmija ietilpst Londonas Universitātes sastāvā. Augstskolas pastāvēšanas laikā to absolvējuši daudzi pasaulē ievērojami mūziķi, piemēram, Arturs Salivens, Eltons Džons, Džeikobs Koljērs, Harisons Bērtvistls, Enija Lenoksa, Vanesa Meja, Saimons Retls. No latviešu mūziķiem akadēmijā mācījās vijolniece Kristīne Balanas un operdziedātāja Inga Kalna. Akadēmijā ir izveidots muzejs, kura ekspozīcijā ir liels skaits vēsturisko mūzikas instrumentu, tostarp Antonio Stradivāri instrumenti, vēsturisko angļu taustiņinstrumentu kolekcija, kā arī Henrija Pērsela, Georga Frīdriha Hendeļa, Fēliksa Mendelszona, Johannesa Brāmsa, Franca Lista un Ralfa Vona-Viljamsa rokraksti. No 2023. gada, kā arī vairākus gadus pirms tam, akadēmija ieņem 3. vietu pasaules mūzikas augstskolu reitingos. «QS World University Rankings for Performing Arts 2023». Top Universities (angļu). Skatīts: 2023-12-23. Oficiālā tīmekļa vietne