Henrijs Frānsiss Blanfords (angļu. Henry Francis Blanford; 1834—1893) ir angļu — indiešu meteorologs un paleontologs, Viljama Tomasa Blanforda brālis. Henrijs Frānsiss Blanfords dzima 1834. gada 3. jūnijā Londonā. Mācījās Braitonā un Briselē. Kādu laiku mācījās dizainu Somersethausā un Malborohausā. Pēc tam 1851. gadā iestājās Karaliskajā kalnrūpniecības skolā un mācījās pie H.Beča, U.Smita un Dž.Persi. Saņēma stipendiju no Kornvolas hercoga. Pēc tam vienu gadu mācījās Freibergas kalnu akadēmijā. Pēc mācībām Blanfords vadīja meteoroloģisko dienestu Bengālijā, bet no 1874 līdz 1887. gadam dienestu visā Britu Indijā, kur daudz darīja tā labiekārtošanā. Viņš sarakstīja daudzus nozīmīgus darbus par meteoroloģiju. Viņa izdotajos ikgadējos izdevumos "Reports on the Meteorology of India" tika publicēti ne tikai meteoroloģiskie novērojumi, bet tika apspriesti arī cēloņi, kas radījuši klimatiskās izmaiņas salīdzinājumā ar iepriekšējiem gadiem. Meteoroloģisko parādību pareiza izpratne ļāva atsevišķos gadījumos veikt pareizas laika prognozes ilgam laika periodam. Piemēram, viņš ievēroja sakarību starp snigšanu Himalajos un nākamā gada vasaras lietiem. Nokrišņiem tika veltīti daudzi zinātnieka darbi, no kuriem nozīmīgākais ir "The rainfall of India", kas tika pārpublicēts "Indian Meteor. Memoirs" otrajā sējumā. Blanfords arī pierādīja apmežošanas ietekmi uz nokrišņu daudzuma pieaugumu Indijas centrālajās provincēs. Tajā pašā rakstu krājumā viņš publicēja dažus rakstus par atmosfēras spiediena diennakts izmaiņām Indijā un par Austrumturkestānas klimatu. Blanfords ir autors arī pētījumiem par ilglaicīgām spiediena novirzēm un atmosfēras spiediena izmaiņu saistību Indijā un Krievijā. Viņš izskaidroja tādu parādību kā brīzi jeb jūras un krasta vējiem un daudz ko citu. Bez viņa izdotajiem diviem rakstu krājumiem, zinātnieka darbi bija publicēti tādos izdevumos, kā "Philosophical Transactions R. Soc.", "Journ. Asiat. Soc.", "Bengal", "Nature" (Londona) un "Zeitschr. der Oesterr. Geselisch, f. Meteorologie" Henrijs Frānsiss Blanfords mira 1893. gada 23. janvārī Folkstonā, Lielbritānijā. Brokhauza un Efrona enciklopēdiskā vārdnīca