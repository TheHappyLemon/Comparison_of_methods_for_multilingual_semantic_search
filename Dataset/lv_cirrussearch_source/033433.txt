Marks (Markoss) Luckis (lietuviešu: Markas Luckis; spāņu: Marcos Luckis; 1905. gada 17. janvāris Pleskava — 1973. gada 9. februāris Buenosairesa) bija Lietuvas un Argentīnas šahists. Pirms Otrā pasaules kara bijis viens no spēcīgākajiem Lietuvas šahistiem. Divas reizes pēc kārtas uzvarējis Kauņas pilsētas šaha čempionātos (1927—1928), kas tolaik bijuši neoficiālie Lietuvas šaha čempionāti. Sekmīgi pārstāvējis Lietuvas komandu lielākajos komandu šaha turnīros: Pasaules šaha olimpiādē piedalījies 5 reizes (1931-1939). Individuālajā vērtējumā izcīnījis 2 bronzas (1935, 1937) medaļas; neoficiālajā Pasaules šaha olimpiādē piedalījies 1936. gadā un individuālajā vērtējumā izcīnījis sudraba medaļu. 1939. gada septembrī, sākoties Otrajam pasaules karam, atradies Pasaules šaha olimpiādē Buenosairesā un nolēmis neatgriezties Eiropā. Palicis Argentīnā, kur nodzīvojis līdz mūža beigām. Mainījis savu vārdu uz "Markoss". Turpinājis piedalīties šaha turnīros. 1941. gadā uzvarējis Argentīnas šaha čempionātā, bet tāpēc, ka Luckis joprojām bija saglabājis Lietuvas pilsonību, par Argentīnas čempionu pasludināts Hektors Rossetto. 1947. un 1961. gadā izcīnījis otro vietu Argentīnas šaha čempionātā, atkal abas reizes atpaliekot no Rossetto. 1940. un 1950. gados piedalījies arī Mara del Platas starptautiskajos šaha turnīros, labākos rezultātus sasniedzis 1942. gadā (6.-7. vieta), 1946. gadā (5.-8. vieta), 1949. gadā (5. vieta) un 1962. gadā (7.-8. vieta). Divas reizes piedalījies arī Pasaules šaha čempiona nosaukuma izcīņas cikla Dienvidamerikas zonas turnīros (1951, 1966), bet abas reizes palicis ārpus uzvarētāju skaita. OlimpBase :: Men's Chess Olympiads :: Markas Luckis OlimpBase :: unofficial Chess Olympiads :: Markas Luckis «Campeonatos Argentinos tablas». Arhivēts no oriģināla, laiks: 2017. gada 7. novembrī. Skatīts: 2016. gada 1. jūnijā. Šahista profils chessgames.com mājaslapā (angliski) Šahista profils 365chess.com mājaslapā (angliski)