Rekviēmhaizivis, rekviēmhaizivju dzimta (Carcharhinidae) ir viena no rekviēmhaizivjveidīgo kārtas (Carcharhiniformes) dzimtām, kas apvieno apmēram 60 mūsdienās dzīvojošas sugas un kas tiek iedalītas 12 ģintīs. Šīs dzimtas sugas izplatītas siltajās vai mērenās joslas jūrās visā pasaulē, dažas sugas piemērojušās dzīvei viegli sāļos ūdeņos upju ietekās, kā arī saldūdens tilpnēs. Ir sugas, kas sastopamas tikai piekrastes jūrās un ir sugas, kas mājo atklātā okeānā. Grupā ir apmēram piecas ļoti bīstamas un agresīvas sugas, kas ir vienas no bīstamākajām haizivīm pasaulē. Šo sugu bēdīgās slavas dēļ dzimta ir ieguvusi savu nosaukumu — rekviēmhaizivis. Senāko laiku jūrnieki saviem biedriem varēja noskaitīt tikai miršanas rekviēma vārdus, ja tie nejauši iekrita jūrā un tuvumā bija šīs plēsoņas. Viena no bīstamākajām sugām dzimtā ir tīģerhaizivs, kas var uzbrukt cilvēkam arī tad, ja tā nav izprovocēta uzbrukumam. Tomēr lielākā daļa dzimtas sugu cenšas izvairīties no nirējiem un cilvēkiem kopumā. Rekviēmhaizivis ir gan liela, gan maza auguma haizivis ar pagarinātu purnu. Mazākā dzimtā ir Austrālijas aspurna haizivs (Rhizoprionodon taylori), kuras maksimālais ķermeņa garums ir apmēram 69 cm. Lielākā dzimtā ir tīģerhaizivs (Galeocerdo cuvier), kuras ķermeņa garums var sasniegt 7,5 m. Acis ir apaļas un tām ir trešais plakstiņš, kas nepieciešamības gadījumā pasargā acis, uz galvas nav šļāktuvīšu, nāsis atrodas padziļinātās iedobēs, kuru malās var būt nelielas ūsas, zobi asmeņiem līdzīgi ar vienu izcēlumu. Rekviēmhaizivīm ir pieci pāri žaunu spraugas, piektā sprauga atrodas virs krūšu spurām, uz muguras divas muguras spuras, astes spuras augšējā daļa pagarināta. Mazuļi dzimst dzīvi, pilnībā attīstījušies mātes ķermenī. Visas rekviēmhaizivis ir plēsīgas un barojas ar zivīm vai citiem jūras dzīvniekiem. Rekviēmhaizivju dzimta (Carcharhinidae) Aspurna haizivis (Rhizoprionodon) Baltpurna haizivis (Nasolamia) Baltspuru rifu haizivis (Triaenodon) Citronhaizivis (Negaprion) Lāpstdeguna haizivis (Scoliodon) Pelēkās haizivis (Carcharhinus) Platspuru haizivis (Lamiopsis) Spicpurna haizivis (Isogomphodon) Šauracu haizivis (Loxodon) Tīģerhaizivis (Galeocerdo) Upju haizivis (Glyphis) Zilās haizivis (Prionace) Britannica: Carcharhinid «Requiem shark». Arhivēts no oriģināla, laiks: 2008. gada 7. septembrī. Skatīts: 2008. gada 3. oktobrī. International Shark Attack File Fish Base: Family Carcharhinidae - Requiem sharks Fish Base: Rhizoprionodon taylori (Ogilby, 1915) «ARKive: Tiger shark (Galeocerdo cuvier)». Arhivēts no oriģināla, laiks: 2015. gada 26. februārī. Skatīts: 2015. gada 8. februārī. Family Carcharhinidae Family Carcharhinidae. Requiem Sharks