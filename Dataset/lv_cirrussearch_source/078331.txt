Gijs Lalibertē (franču: Guy Laliberté, dzimis 1959. gada 2. septembrī) ir Kanādas uzņēmējs, miljardieris un pokera spēlētājs. Starptautiski pazīstamā "Saules cirka" (franču: Cirque du Soleil) dibinātājs un vadītājs. 2009. gadā kļuva par kosmonautu—tūristu. Pēc 2022. gada 30. janvāra datiem Lalibertē bagātība ir 1,2 miljardi dolāru. Gijs Lalibertē piedzima 1959. gadā Kvebekā. Jau bērnībā viņam radās interese par šovbiznesu, kad vecāki aizveda viņu skatīties cirka izrādi, un viņš izlasīja cirka īpašnieka Finiasa Teilora Bārnuma biogrāfiju. Gijs Lalibertē mākslinieka darbību sāka 14 gadu vecumā, uzstājoties pilsētas laukumos un ielās. 18 gados viņš aizbrauca uz Eiropu, kur viņš uzstājās kā ielu mākslinieks. Viņš apmeklēja dažādas cirka skolas un tikās ar slaveniem māksliniekiem. 20 gadu vecumā Gijs kopā ar skolasbiedru jau organizēja tūres. 1983. gadā Kvebekas valdība izsludināja 1,5 miljonu dolāru finansējumu kā daļu no franču pētnieka Žaka Kartjē Kanādas atklāšanas 450 gadadienas svinībām. To ieguva Lalibertē ar draugu. Savu uzņēmumu viņi reģistrēja 1984. gadā, nosaucot to "Saules cirka lielais ceļojums" (franču: Le Grand Tour du Cirque du Soleil). "Saules cirks" guvis lielus panākumus, tas darbojas piecos kontinentos, izrādēs nodarbināti aptuveni 4000 cilvēku no vairāk nekā 40 valstīm, un tiek lēsts, ka gada ieņēmumi pārsniedz 810 miljonus ASV dolāru. Lalibertē nodarbojas arī par pokeru. Ap 2006. gadu viņš sāka spēlēt īpaši augstu likmju tiešsaistes naudas spēles, kā arī piedalīties klātienes turnīrus. 2007. gada Pasaules pokera tūres čempionātā ieguva ceturto vietu un 696 220 dolāru naudas balvu. 2011. gadā Lalibertē organizēja turnīru Big One, 1 miljona dolāru dalības turnīru, kas tika iekļauts 2012. gada Pasaules pokera sērijās. Daļa naudas balvas tika ziedota Lalibertē filantropiskajai organizācijai One Drop Foundation, kuras galvenais mērķis ir nodrošināt tīru dzeramo ūdeni un higiēnas preces visā pasaulē. Gijs Lalibertē, samaksājot par kosmisko lidojumu vairāk nekā 20 miljonu dolāru, ir kļuvis par kosmisko tūristu. Viņa lidojums uz Starptautisko kosmosa staciju sākās 2009. gada 30. septembrī, startējot kosmosa kuģī Sojuz TMA-16. Uz zemi Lalibertē atgriezās ar Sojuz TMA-14 11. oktobrī, kosmosā pavadot 10 dienas 21 stundu 17 minūtes. «#2378 Guy Laliberté». Forbes. «Guy Laliberte Bio - Biography». celebs101.com. Collins, Glenn. «Run Away to the Circus? No need. It's Staying Here». The New York Times, 2009-04-29. Skatīts: 2011-03-10. «Official Cirque du Soleil Website». Cirquedusoleil.com. Arhivēts no oriģināla, laiks: 2009-09-25. Skatīts: 2011-03-10. «The PokerNews Top 10: Celebrity Performances in Poker». pokernews.com. «WSOP to host $1m tournament». pokerplayer365.com. Cirque du Soleil's oficiālā mājaslapa (angliski)(franciski) One Drop Foundation (angliski) Lalibertē biogrāfija Spacefacts.de (angliski)