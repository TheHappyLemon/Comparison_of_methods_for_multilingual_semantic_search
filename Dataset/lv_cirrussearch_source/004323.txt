Latvija olimpiskajās spēlēs pirmo reizi startēja 1924. gadā. Līdz šim Latvija ir startējusi 12 vasaras olimpiskajās spēlēs un 12 ziemas olimpiskajās spēlēs. Pirmās spēles, kurās tā bija pārstāvēta, bija 1924. gada Šamonī ziemas olimpiskajās spēles, nedaudz vēlāk tā arī pirmo reizi startēja vasaras olimpiskajās spēlēs, kuras norisinājās Francijas galvaspilsētā Parīzē. Līdz 1940. gadam, kad Latviju okupēja Padomju Savienība, tā piedalījās visās vasaras olimpiskajās spēlēs un gandrīz visās ziemas olimpiskajās spēlēs, izņemot 1932. gada Leikplesidas olimpiskās spēles. Pēc Latvijas okupācijas lielākā daļa sportistu startēja Padomju Savienības sastāvā (1952 — 1988). Atsevišķi sportisti, kuri bija devušies trimdā, startēja arī citu valstu komandās. Pēc Padomju Savienības sabrukuma Latvija atkal olimpiskajās spēlēs startēja kā neatkarīga valsts. Pirmās šādas spēles bija 1992. gada Lillehammeres ziemas olimpiskās spēles, tajā pašā gadā tā arī atkal startēja vasaras olimpiskajās spēlēs, kas šoreiz norisinājās Barselonā. Kopš 1992. gada tā ir piedalījusies pilnīgi visās ziemas un vasaras olimpiskajās spēlēs. Līdz šim Latvija olimpiskajās spēlēs ir izcīnījusi 31 olimpisko medaļu (5 zelta, 14 sudraba un 12 bronzas). No 31 medaļas 21 medaļa ir izcīnīta vasaras olimpiskajās spēlēs un 10 medaļas ziemas olimpiskajās spēlēs. No vasaras olimpiskajām spēlēm Latvijai visveiksmīgākās bija 2004. gada Atēnu spēles, kad tā izcīnīja 4 olimpiskās medaļas, visas sudraba. Savukārt no ziemas olimpiskajām spēlēm visveiksmīgākās līdz šim ir 2014. gada Soču spēles. Periodā no 1924. gada līdz 1936. gadam Latvija bija izcīnījusi medaļas tikai vasaras olimpiskajās spēlēs. Pirmo ziemas olimpisko spēļu medaļu tā izcīnīja tikai 2006. gada Turīnas spēlēs. Latvija olimpiskās medaļas ir izcīnījusi 11 vasaras un 3 ziemas olimpiskajos sporta veidos. Visvairāk, piecas medaļas ir izcīnītas vieglatlētikā un kamaniņu braukšanā, taču riteņbraukšana ir vienīgais sporta veids, kur ir izcīnītas divas zelta medaļas. Bez riteņbraukšanas zelta medaļas ir izcīnītas arī vingrošanā, bobslejā un 3x3 basketbolā. BMX riteņbraucējs Māris Štrombergs ir vienīgas Latvijas sportists ar divām zelta olimpiskajām medaļām. Medaļas, ko Latvijas sportisti ir izcīnījuši, esot Padomju Savienības komandas sastāvā, netiek ieskaitītas Latvijas medaļu kopskaitā. Paskaidrojumi Paskaidrojumi Pamatraksts un citi raksti: Latvijas sportistu, kas piedalījušies vasaras olimpiskajās spēlēs, uzskaitījums un Latvijas sportistu, kas piedalījušies ziemas olimpiskajās spēlēs, uzskaitījums Olimpiskajās spēlēs (līdz 2018. gada ziemas olimpiskajām spēlēm) tajās ir startējuši 591 sportisti, kuri ir pārstāvējuši Latviju vai ir bijuši ar latviešu izcelsmi (ieskaitot mākslas sacensības dalībniekus). Vasaras olimpiskajās spēlēs ir startējuši 364 sportisti, bet ziemas olimpiskajās spēlēs ir startējuši 229 sportisti. Divi sportisti — Roberts Plūme un Arvīds Jurgens ir vienīgie līdz šim, kas startējuši gan ziemas, gan vasaras olimpiskajās spēlēs. Lielākā daļa no sportistiem olimpiskajās spēlēs ir startējuši Latvijas olimpiskās komandas sastāvā, bet ir sportisti, kuri startējuši citu valstu sastāvā. Latvijas okupācijas periodā (1940 — 1991) galvenokārt Latvijas sportisti startēja Padomju Savienības sastāvā. Visilgāk startējošais Latvijas sportists olimpiskajās spēlēs līdz šim ir bijis sporta šaušanas pārstāvis Afanasijs Kuzmins. Viņš ir startējis 9 vasaras olimpiskajās spēlēs (1976 — 1980; 1988 — 2012). Savukārt no ziemas olimpisko spēļu sportistiem visvairāk olimpiskajās spēlēs startējuši kamaniņu braucēja Anna Orlova un biatlonists Ilmārs Bricis. Abi ir startējuši 6 ziemas olimpiskajās spēlēs. Iekļauti tikai tie Latvijas un latviešu izcelsmes sportisti, kuri ir startējuši vismaz 4 vasaras vai ziemas olimpiskajās spēlēs. Pamatraksts: Latvijas olimpisko medaļnieku uzskaitījums Šajā tabulā apkopoti tikai tie medaļnieki, kas pēc Starptautiskās olimpiskās komitejas datiem pārstāvot Latviju ir izcīnījuši divas un vairāk olimpiskās medaļas. Pārējos sportistus skatīt uzskaitījumā. Pamatraksts: Latvijas karognesēji olimpiskajās spēlēs Latvijas sportisti, kas nesuši valsts karogu olimpisko spēļu atklāšanas ceremonijā. 2020 Tokija — Agnis Čavars, Jeļena Ostapenko 2016 Riodežaneiro — Māris Štrombergs 2012 Londona — Mārtiņš Pļaviņš 2008 Pekina — Vadims Vasiļevskis 2004 Atēnas — Vadims Vasiļevskis 2000 Sidneja — Voldemārs Lūsis 1996 Atlanta — Einārs Tupurītis 1992 Barselona — Raimonds Bergmanis 1936 Berlīne — Haralds Marvē 1932 Losandželosa — Jānis Dimza 1928 Amsterdama — Alberts Zvejnieks 1924 Parīze — Arvīds Ķibilds 2022 Pekina — Lauris Dārziņš, Elīza Tīruma 2018 Phjončhana — Daumants Dreiškens 2014 Soči — Sandis Ozoliņš 2010 Vankūvera — Martins Dukurs 2006 Turīna — Artūrs Irbe 2002 Soltleiksitija — Harijs Vītoliņš 1998 Nagano — Sandis Prūsis 1994 Lillehammere — Zintis Ekmanis 1992 Albērvila — Jānis Ķipurs 1936 Garmiša-Partenkirhene — Leonīds Vedējs 1928 Sanktmorica — Alberts Rumba 1924 Šamonī — Roberts Plūme Latvija paraolimpiskajās spēlēs Latvijas Olimpiskā komiteja «Olimpisko spēļu medaļu ieguvēji». International Olympic Committee. Skatīts: 2007-12-19. «Latvijas Olimpiskā Komiteja». International Olympic Committee. Skatīts: 2007-12-19. «Latvia». Sports-Reference.com. Arhivēts no oriģināla, laiks: 2016-03-04. Arhivēts 2016-03-04 Wayback Machine vietnē.