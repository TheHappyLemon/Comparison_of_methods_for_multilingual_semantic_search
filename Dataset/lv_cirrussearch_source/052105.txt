SpaceX CRS-20 bija ASV uzņēmuma SpaceX bezpilota kravas kosmosa kuģa Dragon lidojums uz Starptautisko kosmosa staciju NASA Commercial Resupply Services (CRS) pagarinātajā programmā. Dragon orbītā tika palaists 2020. gada 7. martā; nolaižamais aparāts uz Zemes atgriezās 2020. gada 7. aprīlī. Šis bija pēdējais Dragon pirmās paaudzes kravas kuģa lidojums. Šoreiz tika izmantots 2017. gada februārī (CRS-10) un 2018. gada decembrī (CRS-16) kosmosā lidojis Dragon nolaižamais aparāts. Raķete bija pirms tam izmantota 2019. gada decembrī CRS-19 palaišanā. Dragon kopējā kravas masa augšupceļā bija 1977 kg. Hermētiskais nodalījums bija piepildīts ar 1509 kg kravas. Transportkuģa hermētiskajā sekcijā atradās: zinātnisko eksperimentu aparatūra un materiāli (960 kg), mantas un pārtika apkalpei (273 kg), stacijas rezerves daļas un aprīkojums amerikāņu segmentam (219 kg), ārpuskuģa aktivitāšu aparatūra (56 kg), datoru piederumi (1 kg). Kravā bija arī nanopavadoņi G-SATELLITE, Quetzal-1 (Gvatemalas pirmais pavadonis) un Lynk the World. Nehermētiskajā kravas sekcijā bija ārējā platforma Bartolomeo (masa 468 kg), kas var nodrošināt ar elektroenerģiju un datu pārraidi 12 iekārtas; platformu izgatavoja Airbus Defense and Space Vācijas nodaļa un apkalpo Eiropas Kosmosa aģentūra. No stacijas atpakaļ uz zemi tika nogādāts vairāk nekā 1800 kg kravas. Tajā bija zinātnisko pētījumu paraugi un iekārtas. Dragon tika palaists 2020. gada 7. martā 04:50:31 UTC ar nesējraķeti Falcon 9 Full Thrust no Kanaveralas zemesraga Gaisa spēku stacijas starta laukuma SLC-40. Pēc derīgās kravas atdalīšanas raķetes pirmā pakāpe nosēdās laukumā Landing Zone 1 Floridas kosmoportā. Kravas kuģis SKS sasniedza 9. martā. 10:25 UTC to satvēra ar stacijas manipulatoru Canadarm2, ko vadīja Džesika Meira. Kosmosa kuģis tika pārvietots uz Harmony moduļa apakšējo pieslēgvietu; pilnībā pieslēgts 12:18 UTC. 25. martā ar manipulatoru Canadarm2 un Dextre no Dragon nehermētiskās kravas sekcijas izņemta Bartolomeo eksperimentu iekārta. 2. martā tā tika pievienota Columbus modulim. 2020. gada 7. aprīlī aptuveni 10:30 UTC Dragon ar Canadarm2 palīdzību tika atvienots no Harmony moduļa. Brīvā lidojumā kravas kuģis tika palaists 13:06 UTC. Dragon 17:58 UTC iedarbināja dzinējus un veica noiešanu no orbītas. 18:50 UTC nolaižamais aparāts nolaidās Klusā okeāna punktā aptuveni 117,5° R 26,5° Z. Lidojuma ilgums bija 31 diena 13 stundas 59 minūtes. Late-night launch of SpaceX cargo ship marks end of an era Stephen Clark, spaceflightnow.com, 2020-03-07 CRS-20 Mission SpaceX Space Life and Physical Sciences Research and Applications SpaceX-20 Experiments and Payloads Arhivēts 2021. gada 20. septembrī, Wayback Machine vietnē. NASA SpaceX CRS-20 spaceflightnow.com