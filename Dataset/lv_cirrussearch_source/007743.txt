V8 dzinējs ir iekšdedzes dzinēja konfigurācija, kurā cilindri izvietoti divās plaknēs pa 4 cilindriem katrā. Cilindru plaknes ir izvietotas leņķī, veidojot "V" veida formu. Visi cilindri ir savienoti ar vienu kloķvārpstu. V8 dzinēji ir izplatīti sacīkšu automašīnās — IRL, NASCAR, kopš 2006. gada arī Formula 1 izmanto šādas konfigurācijas dzinējus. Pirmo V8 dzinēju 1902. gadā patentēja Leons Levavasē, 1904. gadā šo dzinēju uzstādīja gan uz ātrlaivām, gan pirmajām lidmašīnām. V8 dzinējs popularitāti ieguva 1904. gadā, kad Renault sāka ražot aviācijas dzinējus. 1914. gadā ASV kompānija Cadillac uzsāka V8 dzinēju masveida ražošanu autobūves vajadzībām.