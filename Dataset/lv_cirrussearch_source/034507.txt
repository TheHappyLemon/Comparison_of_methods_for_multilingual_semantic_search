Jīterboga (vācu: Jüterbog) ir pilsēta Vācijā, Brandenburgā, Teltovas-Flēmingas apriņķī, 65 kilometrus uz dienvidrietumiem no Berlīnes, pie Hāfeles pietekas Nutes. Kā daudzas pilsētas Brandenburgā, Jīterboga veidojusies slāvu apmetnes vietā. Kā Jutriboc pirmoreiz minēta 1007. gadā Merzeburgas Tītmāra rakstos. 1174. gadā tai tika piešķirtas pilsētas tiesības. Viduslaikos Jīterboga un apkārtne bija Magdeburgas arhibīskapijas ekslāvs. Trīsdesmitgadu kara laikā pilsētas apkaimē 1644. gada 23. novembrī notika Jīterbogas kauja, kurā zviedri sakāva Svētās Romas impērijas karaspēku. Napoleona karu laikā 1813. gada 6. septembrī pie pilsētas notika Dennevicas kauja, kurā koalīcija Prūsijas, Krievijas un Zviedrijas sastāvā sakāva Francijas karaspēku. 1815. gada Vīnes kongress piešķīra Jīterbogu Prūsijai. Nacistu valdīšanas laikā pilsētas apkaimē tika izbūvēta liela armijas karabāze. Pēc Otrā pasaules kara, kad Jīterboga līdz 1991. gadam bija VDR sastāvā, šeit atradās liela Padomju armijas karabāze, kurā uzturējās līdz par 40 000 karavīru. Jīterboga ir dabas pētnieka Johana fon Branta (Johann Friedrich von Brandt, 1802 – 1879) un mūziķa Vilhelma Kempfa (Wilhelm Kempff, 1895 – 1991) dzimtā pilsēta. No 1519. gada pilsētā darbojās Tomass Mincers (Thomas Müntzer, 1489 – 1525). 2022. gada Vācijas pašvaldību reģistrs; pārbaudes datums: 7 oktobris 2023. Vikikrātuvē par šo tēmu ir pieejami multivides faili. Skatīt: Jīterboga.