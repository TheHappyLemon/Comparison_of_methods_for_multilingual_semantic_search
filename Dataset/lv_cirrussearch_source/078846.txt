Kevins Dalass Mārtins (angļu: Kevin Dallas Martin, Jr.; dzimis 1983. gada 1. februārī Zanesvilā, Ohaio štatā, ASV) ir bijušais amerikāņu basketbolists, spēlēja uzbrūkošā aizsarga un vieglā uzbrucēja pozīcijās. Aizvadījis 12 sezonas vairākās Nacionālās basketbola asociācijas komandās. Pēc sekmīga snieguma studentu basketbolā prestižajā Rietumkarolīnas universitātē 2004. gada NBA draftā K. Mārtinu pirmajā drafta kārtā ar kopējo 26. numuru izvēlējās Sakramento "Kings" (šajā pašā draftā ar 11. numuru tika izvēlēts pirmais NBA draftētais latvietis Andris Biedriņš). Pirmajā sezonā profesionālajā basketbolā K. Mārtina sniegums bija pieticīgs un viņš spēlēja tikai aptuveni 10 minūtes vidēji spēlē. 2005.—2006. gada sezona jau bija ievērojami labāka, un vidēji spēlē gūtais punktu skaits pārsniedza 10. Nākamajās trīs sezonās viņš pamazām kļuva par "Kings" līderi un rezultatīvāko spēlētāju, pirmajā no šīm sezonām pretendējot uz NBA progresējošākā spēlētāja balvu, aptaujā paliekot otrajā vietā aiz Goldensteitas "Warriors" saspēles vadītāja Montas Elisa. 2007. gada vasarā "Kings" parakstīja ar K. Mārtinu līgumu uz 5 gadiem, kā rezultātā viņš pelnīja vairāk par 10 miljoniem dolāru sezonā. K. Mārtins spēlēja uzbrūkošā aizsarga vai vieglā uzbrucēja pozīcijā un izcālas ar ļoti augstu precizitāti, savukārt dažkārt tika kritizēts par nepietiekoši aktīvu spēli aizsardzībā un par individuālo mērķu stādīšanu augstāk par komandas interesēm. To apstiprināja "Kings" vājie rezultāti NBA čempionātos — kopš K. Mārtina pievienošanās komandai, tikai vienā sezonā (2005.—2006. gadā) tā spēja iekļūt play-off turnīrā, kur izstājās pirmajā kārtā. Rezultatīvāko spēli K. Mārtins aizvadīja 2009. gada 1. aprīlī pret "Warriors", gūstot 50 punktus (šajā spēlē viņš iemeta 23 soda metienus), bet vidēji spēlē gūto punktu skaits 2007.—2008. gada sezonā pārsniedza 23, 2008.—2009. gada sezonā — 24 punktus vidēji spēlē. 2009.—2010. gada sezonas pirmajās 5 spēlēs K. Mārtina individuālā statistika bija vēl izcilāka, vidēji gūstot vairāk par 30 punktiem vidēji spēlē, taču trauma rezultatīvo spēļu sēriju uz laiku pārtrauca. 2010. gada 18. februārī K. Mārtins tika aizmainīts no "Kings" uz Hjūstonas "Rockets" trīspusējā darījumā, kurā bija iesaistīta arī Ņujorkas "Knicks" un komandas piederību mainīja arī "Rockets" zvaigzne Treisijs Makgreidijs. Pirms 2012.—2013. gada sezonas sākuma K. Mārtins tika iesaistīts maiņas darījumā pret Džeimsu Hārdenu un nokļuva Oklahomasitijas "Thunder". Aizvadījis vienu sezonu "Thunder", spēlētājs noslēdza līgumu ar Minesotas "Timberwolves", bet 2016. gadā noslēdza savu NBA karjeru Sanantonio "Spurs" sastāvā. «Sacramento "Kings" spēlētāju algas». Hoopshype.com. Skatīts: 27.12.2009.. «Kevina Mārtina oficiālā statistika NBA mājaslapā». NBA.com. Arhivēts no oriģināla, laiks: 2014. gada 27. oktobrī. Skatīts: 27.12.2009.. «Tracy McGrady traded to New York Knicks in 3-team deal». ESPN.com. Skatīts: 07.03.2010.. NBA profils (angliski) Basketball Reference profils (angliski)