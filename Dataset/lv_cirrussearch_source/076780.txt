Šis raksts ir par inženieri. Par citām jēdziena Gaskoins nozīmēm skatīt nozīmju atdalīšanas lapu. Maikls "Maiks" Gaskoins (angļu: Michael "Mike" Gacoyne; dzimis 1963. gada 2. aprīlī, Norvičā, Apvienotajā Karalistē) ir angļu inženieris. Viņš ir pazīstams pateicoties darbam vairākās Formula 1 komandās. Pašlaik viņš pārstāv Lotus komandu. Pateicoties agresīvajam darba stilam, viņam ir dota iesauka "buldogs". 1982. gadā Gaskoins sāka mācīties Kembridžas Universitātes doktorantūrā hidrodinamikas sadaļā, tomēr neguva doktora grādu, jo nepabeidza disertāciju. 1989. gadā anglis pievienojās McLaren komandai kā vēja tuneļa aerodinamiķis, tomēr jau nākamgad devās strādāt uz Tyrrell. Tur Maiks Gaskoins bija viens no dizainera Hārvija Postletvaita padotajiem un, kad pēdējais devās uz Sauber komandu, Gaskoins sekoja. Lai gan Postletvaits drīz atgreizās Tyrrell, Gaskoins palika Šveices komandā līdz sezonas beigām. 1994. gadā Gaskoins gan piekrita piedāvājumam kļūt par Tyrrell tehniskā direktora vietnieku un šajā amatā bija četrus gadus. 1998. gada jūnijā Gaskoins kļuva par Jordan Grand Prix komandas tehnisko direktoru un drīz ķērās pie 1999. gada modeļa Jordan 199 gatavošanas. Tas izrādījās veiksmīgākais komandas gads un tā ierindojās 3. vietā konstruktoru kausā, bet tās pilots Heincs Haralds Frencens ieņēma 3. vietu pilotu kopvērtējumā. Lai arī 2000. gadā panākumi nebija tik spoži, inženiera pozīcija netika apdraudēta. Drīz pirms 2001. gada sezonas sākšanās brits kļuva par Benetton (vēlāk komanda mainīja nosaukumu uz Renault) komandas tehnisko direktoru. Divarpus gados, kurus viņš pavadīja komandā, tās rezultāti uzlabojās un komanda pacēlās no 7. vietas konstruktoru kausā 2001. gadā līdz 4. vietai 2003. gadā. 2003. gada decembrī viņš jau sāka strādāt pie jaunās Toyota formulas. Sakarā ar viņa vēlo pievienošanos komandai, Gaskoins nespēja uzlabot rezultātus pirmajā sezonā. Tomēr 2005. gadā Toyota aizvadīja līdz šim veiksmīgāko sezonu un tās piloti vairākkārt kāpa uz pjedestāla. Inženieris paziņoja, ka 2006. gadā gaida uzvaras, tomēr komandai pirmajās sacīkstēs bija negaidīti vāji rezultāti un 6. aprīlī Gaskoins un Toyota nolēma sadarbību neturpināt. 2006. gada novembrī brits pievienojās Spyker F1 komandai galvenā tehnoloģiju vadītāja amatā. 2007. gada Turcijas Grand Prix tika laista klajā uzlabotā Spyker F8-VII versija, kura bija pirmā Spyker formula, kuru izveidoja Gaskoins. Eiropas Grand Prix viņš ieteica komandas pilotam Markusam Vinkelhokam iebraukt boksos iesildīšanās apļa laikā un nomainīt riepas uz vidēji slapjam laikam paredzētajām, kamēr vēl bija sauss laiks. Drīz sāka līt stiprs lietus un Vinkelhoks izvirzījās vadībā. Sacīkste gan tika apturēta un pēc tās atsākšanas Vinkelhoks drīz zaudēja vadību, bet vēlāk izstājās. Gaskoins palika komandā arī pēc tam, kad to pārsauca par Force India. 2008. gada 7. novembrī viņš tika atlaists no komandas. 2009. gada vidū Gaskoins atbalstīja Lotus (Litespeed) Formula 1 projektu. Tas gan netika to trīs komandu starpā, kuras ieguva iespēju 2010. gadā braukt F1. Vēlāk, kad BMW Sauber paziņoja par čempionāta pamešanu, Lotus izvēlēja vietai čempionātā. Gaskoins raksta slejas vairākiem žurnāliem. Viņš ir komentējis vienu Formula 1 sacīksti BBC radio, kā arī vienreiz aizvietojis Ediju Džordanu kā vienu no BBC Formula 1 ekspertiem sacīkstē. Motor Racing Journal: Exit Gascoyne F1 News - Grandprix.com > GP Encyclopedia > People > Mike Gascoyne BBC SPORT | Motorsport | Formula One | Gascoyne leaves Toyota 'amicably'