Niklass Ēriks Lidstrems (Nicklas Erik Lidström; dzimis 1970. gada 28. aprīlī Vesterosā, Zviedrijā) ir bijušais zviedru hokejists, aizsargs, kurš visu savu profesionālā spēlētāja karjeru pavadīja NHL kluba Detroitas "Red Wings" rindās. 2015. gadā uzņemts Hokeja slavas zālē. Detroitas klubs Lidstremu draftēja 1989. gada NHL draftā ar kopējo 53. numuru. Kluba rindās Lidstrēms debitēja 1991. gadā. Kopā ar Detroitas "Red Wings", viņš trīs reizes (1997., 1998. un 2002. gadā) izcīnījis Stenlija kausu, septiņas reizes (2001., 2002., 2003., 2006., 2007., 2008. un 2011. gadā) ieguvis Džeimsa Norisa balvu, bet 2002. gadā ieguva arī Kona Smita balvu, viņš bija pirmais eiropietis, kas izcīnījis šo balvu. Spēlējis desmit NHL visu zvaigžņu spēlēs. Viens no tikai nedaudz vairāk kā 200 spēlētājiem, kas NHL aizvadījuši vairāk par 1000 spēlēm. Zviedrijas hokeja izlases sastāvā spēlējis 1988. gada Eiropas čempionātā junioriem, 1990. gada Pasaules čempionātā junioriem, 1991. gada Kanādas kausa izcīņā, Kanādas kausa izcīņā izcīnot bronzas medaļu. Piedalījies arī 1996. un 2004. gada Pasaules kausa izcīņā un trijos Pasaules čempionātos, 1991. gadā izcīnot zelta, 1994. gadā bronzas, bet 2004. gadā sudraba medaļu. Vēl viņš spēlējis arī 1998., 2002. un 2006. gada olimpiskajās spēlēs, 2006. gadā izcīnot zelta medaļu. Vikikrātuvē par šo tēmu ir pieejami multivides faili. Skatīt: Niklass Lidstrems. Encyclopædia Britannica raksts (angliski) Encyclopædia Universalis raksts (franciski) Olympedia profils (angliski) Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)