Tatjana Kuzņecova (Татьяна Дмитриевна Кузнецова; dzimusi 1941. gada 14. jūlijā, mirusi 2018. gada 28. augustā) bija PSRS inženiere, kosmonaute, nav lidojusi kosmosā. 1958. gadā Tatjana Kuzņecova pabeidza vidusskolu Maskavā. Pēc mašīnrakstīšanas un stenogrāfijas kursiem 1959. gadā viņa sāka strādāt Elektroniskās rūpniecības ministrijas zinātniski petnieciskajā institūtā NII-35 Maskavā par stenogrāfisti. No 1960. līdz 1961. gadam viņa bija komjaunatnes sekretāre. 1961. gadā viņa sāka strādāt par vecāko laboranti. Kopš 1959. gada Kuzņecova 1. Maskavas aeroklubā nodarbojās ar izpletņlēkšanu. 1961. gadā viņa kļuva par PSRS izpletņlēkšanas sporta meistaru, bija daudzu sacensību čempione. 1962. gada sākumā DOSAAF avioklubos tika izvēlētas kandidātes pirmajai sieviešu kosmonautu grupai. Kuzņecova februārī izgāja medicīnas komisiju. 12. aprīlī viņa tika ieskaitīta kosmonautu sagatavošanas grupā un iesaukta armijā. Līdz 1965. gada janvārim Tatjana Kuzņecova apguva vispārējo kosmonautu sagatavošanas kursu. Pēc eksāmenu nokārtošanas 23. janvārī viņa tika iekļauta kosmonautu 2. vienībā. Viņa bija jaunākā no visiem kosmonautiem, bet ļoti pieredzējusi izpletņlēkšanā. Kuzņecova gatavojās lidojumam kosmosa kuģī ar Vostok. Līdz 1962. gada vasaras beigām dažu neveiksmju dēl fiziski un emocionāli grūtajā sagatavošanās režīmā viņa pārtrauca treniņus. 1965. gadā viņa atsāka kosmisko sagatavošanu. 1965. un 1966. gadā Kuzņecova gatavojās sieviešu apkalpes lidojumam ar Voshod ar iziešanu atklātā kosmosā. 1966. gadā Voshod programma tika atcelta. No 1964. gada Kuzņecova studēja Žukovska Kara gaisa inženieru akadēmijā inženieru fakultātē, ko absolvēja 1969. gadā, iegūstot kvalifikāciju "lidotājs kosmonauts inženieris".1969. gada 1. oktobrī Kuzņecova tika izslēgta no kosmonautu vienības sakarā ar sieviešu kosmonautu grupas izformēšanu. Tatjana Kuzņecova turpināja dienestu gaisa spēkos kā inženiere, vēlāk kā militārā pārstāve vairākās organizācijās. 1978. gadā, kad tika atjaunota ideja par sieviešu kosmisko lidojumu, Kuzņecova atsāka kosmonautu gatavošanos. 1979. gadā viņa kā inženiere sāka dienestu Kosmonautu sagatavošanas centrā. 1982. gadā viņa kļuva par 4. laboratorijas vadītāju. Militāro dienestu Kuzņecova atstāja 1991. gada 6. aprīlī Gaisa spēku pulkveža pakāpē. Татьяна Дмитриевна Кузнецова astronaut.ru