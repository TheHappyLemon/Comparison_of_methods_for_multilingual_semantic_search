1958. gada Eirovīzijas konkurss bija trešais Eirovīzijas dziesmu konkurss, kas notika 1958. gada 12. martā Hilversumā, Nīderlandē. Ar šo gadu spēkā stājās jaunais konkursa noteikums — valsts, kura uzvar Eirovīzijas dziesmu konkursā, saņem tiesības nākamajā gadā rīkot šo konkursu savā valstī. Šajā konkursā startēja 10 valstis. Lielbritānija šā gada konkursā nestartēja. Vienīgā valsts, kura šajā konkursā debitēja, bija Zviedrija. Konkursā uzvarēja Francija, kuru pārstāvēja dziedātājs Andrē Klavo ar dziesmu Dors mon amour. Tāpat kā 1956. gada konkursā, netika izpildīta neviena dziesma angļu valodā. Jau trešo reizi šajā konkursā startēja 1956. gada Eirovīzijas uzvarētāja Līza Asija, kura ieguva 2. vietu, taču iepriekšējā gada konkursa uzvarētāja Korija Brokena, kura arī piedalījās konkursā trešo reizi, ieņēma pašu pēdējo vietu. Trešo vietu ieņēma Itālijas pārstāvis Domeniko Modunjo, kas izpildīja pazīstamo dziesmu Nel blu dipinto di blu. Viņš bija spiests izpildīt savu dziesmu divas reizes, jo vairākās valstīs radās problēmas ar translāciju.