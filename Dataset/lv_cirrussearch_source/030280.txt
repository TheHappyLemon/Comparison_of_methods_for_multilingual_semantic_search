Mets Greinings (angļu: Matt Groening; dzimis 1954. gada 15. februārī Portlendā, ASV) ir amerikāņu karikatūrists, komiksu mākslinieks, rakstnieks, producents un animators. Animācijas seriālu "Simpsoni" un "Futurāma" idejas autors. 1980. gadu sākumā Greinings strādāja kā mūzikas žurnālists un publicēja galvenokārt rakstus par regeja albumiem. Viņš ir arī viens no žurnāla Beat dibinātājiem, kā arī rokgrupas Rock Bottom Remainders dalībnieks, kuras sastāvā ir arī citi zināmi komiksu mākslinieki un rakstnieki, piemēram Stīvens Kings un Deivs Berijs. Pirms Greinings pievērsās televīzijai, viņš izveidoja komiksu sēriju Life in Hell. Šos komiksus pamanīja Džeimss Brukss, kurš 1985. gadā sarunāja Greininga uzstāšanos "Treisijas Ulmenas šovā". 1988. gadā šajā šovā tika prezentētas 30—60 sekunžu ilgas "Simpsonu" animācijas īsfilmas. Tās izsauca publikā lielu rezonansi un 1989. gada 17. decembrī FOX televīzijas kanālā demonstrēja pirmo 30 minūšu ilgo "Simpsonu" sēriju, kas tapa sadarbībā ar 20th Century Fox un Gracie Films. Simpsonu ģimenei Mets Greinings izmantoja savu radinieku vārdus: Lisa Groening — viena no viņa māsām, Margaret Groening — viņa māte, Homer Groening — viņa tēvs un arī viens no viņa dēliem, Maggie Groening — viena no viņa māsām, Abe Groening — viņa vectēvs. Vikikrātuvē par šo tēmu ir pieejami multivides faili. Skatīt: Mets Greinings. IMDb profils (angliski)