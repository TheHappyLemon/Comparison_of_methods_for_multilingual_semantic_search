Jans Nepomuks (čehu: Jan Nepomucký; dzimis apmēram 1345. gadā, miris 1393. gada 20. martā) bija katoļu svētais, kas pēc karaļa Vāclava IV pavēles tika iesviests Vltavā no Kārļa tilta Prāgā, jo neatklāja grēksūdzes noslēpumu. Čehijas nacionālais svētais. Plaši tiek godāts arī Itālijā, Vācijā, Polijā un Lietuvā. Saistībā ar Jana Nepomuka nāves apstākļiem tiek godāts kā aizstāvis pret plūdiem un nereti šī svētā skulptūras grezno tiltus. Ziņas par Jana Nepomuka dzīvi ir visai neskaidras un pretrunīgas. Viņš esot dzimis Nepomukā, Bohēmijas dienvidaustrumos. Studējis Prāgas un Padujas universitātēs. 1393. gadā esot pēc karaļa pavēles iesviests Vltavā. Tā laika avoti liecina, ka pēc karaļa pavēles ar nāvi tika sodīts garīdznieks strīdā par to, kurš būs Kladrubu abatijas vadītājs — Romas (kuru atbalstīja arhibīskaps) vai Aviņonas (kuru atbalstīja karalis) pāvesta cilvēks. 1459. gadā parādījās liecības par to, ka Jans Nepomuks esot noslīcināts, jo attiecies izpaust grēksūdzes noslēpumu. Vēlākos rakstos parādās avoti, kuri izšķir divus Janus Nepomukus — to, kurš strīdējās par abatiju, un to, kurš atteicās izpaust grēksūdzi. Jans Nepomuks tika kanonizēts tikai 1729. gadā, kad viņa kults jau bija plaši izplatīts. Rezultātā katoļiem Jans Nepomuks ir grēksūdzes noslēpuma aizstāvis, čehu romantiskajiem nacionālistiem — cīņas pret ķeizaru upuris, bet vēsturniekiem — upuris strīdā par investitūrām. Daži čehu protestanti uzskata, ka Jans Nepomuks ir katoļu baznīcas leģenda, bet viņa prototips ir Jans Huss. Jana Nepomuka "oficiālā" mājaslapa (čehiski), (angliski), (vāciski) Katoļu enciklopēdijas ieraksts (angliski)