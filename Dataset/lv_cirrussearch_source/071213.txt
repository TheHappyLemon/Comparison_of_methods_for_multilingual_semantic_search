Bukidnona (filipīniešu: Lalawigan ng Bukidnon, angļu: Province of Bukidnon, sebuāņu: Lalawigan sa Bukidnon) ir viena no Filipīnu provincēm valsts dienviddaļā, Ziemeļmindanao reģionā. Administratīvi dalās 2 pilsētās, 20 municipalitātēs un sīkāk 464 barangajās. Provinces galvaspilsēta ir Malajbalaja, bet lielākā pilsēta — Valensija. Provinces nosaukums Bukidnon tulkojumā nozīmē ‘kalnieši’ vai ‘kalnu ļaudis’. Vēsturiski Bukidnonas teritoriju apdzīvoja lumadu ciltis. 19. un 20. gadsimtā provinces teritorijā ieceļoja visaju imigranti, mūsdienās veidojot lielāko daļu tās iedzīvotāju; lumadi visajus dēvē par dumagatiem (dumagat) — ‘jūras ļaudīm’. Pēc etniskā sastāva 60 % iedzīvotāju ir visajieši (sebuāņi (578 983; 37,7 %), visaji (145 581; 9,7 %), ilongi (121 720; 7,9 %), boholi (84 217; 5,5 %), iloki), bet ap 30 % — lumadi (higaononi (245 437; 16,0 %), talaandigi (99 700; 6,5 %), bukidnoni (62 762; 4,1 %), manobo (50 359; 3,3 %), matigsalogi, dumagati, tigvahanoni). Pēc konfesionālās piederības 81 % ir katoļi, 15 % — citas kristiešu kongregācijas, bet 4 % — musulmaņi. Province izvietojusies Mindanao salas kalnainajā vidusdaļā, pēc platības trešā lielākā Filipīnu province. Ziemeļos robežojas ar Austrummindoro provinci, austrumos — ar Dienvidagusanas un Ziemeļdavao provincēm, bet dienvidos — ar Davao neatkarīgo pilsētu un Kotabato provinci, rietumos — ar Dienvidlanao provinci un Iliganas neatkarīgo pilsētu, bet ziemeļrietumos — ar Kagajanas de Oro neatkarīgo pilsētu. Provinces teritorijas lielākā daļa atrodas Mindanao upes augšteces Pulangi baseinā, kā arī Kagajanas un citu salas ziemeļu piekrastes upju baseinos. Reljefs provincē kalnains ar auglīgām upju ielejām. Augstākā virsotne ir valsts otrs augstākais kalns Dulangdulangs (2941 m vjl) provinces vidusdaļā. Valda subtropu klimats ar divām izteiktām klimatiskām zonām — ziemeļos nav izteiktas lietus sezonas ar relatīvi sausu periodu no novembra līdz maijam, bet dienvidos izteikti lietains klimats. Gada vidējais nokrišņu daudzums provincē ap 2800 mm, bet vidējā temperatūra atkarībā no augstuma joslas no 20 līdz 34 °C. Bukidnona kā atsevišķa Malajbalajas teritoriālā vienība Misamisas provinces sastāvā izdalīta 1850. gadā. 1907. gadā izdalīta kā Bukidnonas subprovince vienotās Agusanas provinces sastāvā ar centru Malajbalajā, bet 1917. gadā Bukidnona izdalīta kā patstāvīga province. Philippine Statistics Authority. Ethnicity Statistical tables Vikikrātuvē par šo tēmu ir pieejami multivides faili. Skatīt: Bukidnona.