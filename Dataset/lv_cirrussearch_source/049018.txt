Akmens tilts (maķedoniešu: Камен мост, albāņu: Ura e gurit) ir 15. gadsimtā celts tilts pār Vardaras upi, kas atrodas Ziemeļmaķedonijas galvaspilsētas Skopjes centrā. Tas ir viens no pilsētas simboliem, attēlots pilsētas ģerbonī un karogā. Tilts savieno Skopjes veco (Skopjes Veco tirgu) un jauno centru (Maķedonijas laukumu) un, nosacīti, divas pilsētas iedzīvotāju kopienas — maķedoniešus un albāņus. 214 metrus garo tiltu pēc osmaņu sultāna Mehmeda II rīkojuma uz vecā romiešu tilta pamatiem uzbūvēja starp 1451. un 1469. gadu. Tilts vairākkārt cietis karos un dabas katastrofās, bet vienmēr atjaunots. Īpaši smagi cieta 1555. gada zemestrīcē. 1944. gadā vācu armija tiltu atkāpjoties gribēja uzspridzināt, tomēr pilsētas vecāko darbības rezultātā tas nenotika. Pēdējā tilta rekonstrukcija notika no 1994. līdz 2001. gadam. 2008. gadā tika rekonstruēts pie tilta esošais sargtornis. Vikikrātuvē par šo tēmu ir pieejami multivides faili. Skatīt: Akmens tilts.