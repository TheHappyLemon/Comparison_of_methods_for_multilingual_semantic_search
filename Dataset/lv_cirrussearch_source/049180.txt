Krūškurvis (Thorax) apņem un pasargā tajā esošos iekšējos orgānus, kā arī tieši ir iesaistīts elpošanas mehānismā. Krūškurvī atrodas krūšu dobums, kurā ir plaušas, sirds, barības vads, traheja, nervi un lielie asinsvadi. Krūškurvi veido krūšu daļas skriemeļi, 12 pāri ribu, krūšu kauls, kā arī muskulatūra, tam ir četras sienas un divas atveres: priekšējā siena (paries anterior); mugurējā siena (paries posterior); sānu siena (2) (paries lateralis); krūškurvja augšējā atvere (apertura thoracis superior); krūškurvja apakšējā atvere (apertura thoracis inferior). Parasti krūškurvja forma ir koniska un tas ir nedaudz saplacināts priekšas — muguras virzienā. Šī forma ir atkarīga no vairākiem faktoriem — dzimuma, vecuma, mehāniskās ietekmes, muskulatūras attīstības. Muskulatūras attīstība veicina visu krūškurvja izmēru palielināšanos. Vislielākais krūškurvja apkārtmērs ir 8. ribas līmenī. Pieaugušam vīrietim šis apkārtmērs sasniedz pusi no auguma garuma. Sievietei krūškurvis ir īsāks un platāks nekā vīrietim. Vikikrātuvē par šo tēmu ir pieejami multivides faili. Skatīt: Cilvēka krūškurvis. Encyclopædia Britannica raksts (angliski)