Vitālijs Proškins (krievu: Виталий Прошкин; dzimis 1976. gada 8. maijā) ir bijušais krievu hokejists, aizsargs, Krievijas hokeja izlases dalībnieks. Savas karjeras laikā 20 gadus spēlējis Krievijas Superlīgā un Kontinentālajā hokeja līgā, kļūstot par četrkārtēju Krievijas čempionu. Krievijas hokeja izlases rindās kļuvis par divkārtēju Pasaules čempionu. Savu profesionālā spēlētāja karjeru Proškins uzsāka 1994. gadā, kad iekļuva Krievijas hokeja līgas kluba Elektrostaļas "Kristall" rindās. "Kristall" rindās Vitālijs aizvadīja četras sezonas, līdz 1997.—98. sezonas vidū pievienojās citam Krievijas Superlīgas klubam - Maskavas "Dinamo", kuras sastāvā kļuva par 2000. gada Krievijas čempionu hokejā. Tiesa, jau 2000.—01. sezonā Proškins spēlēja Kazaņas "Ak Bars" rindās, vēl divas reizes (2006. un 2007. gadā) kļūstot par Krievijas čempionu, bet 2007. gadā izcīnot Eiropas Čempionu kausu. 2008.—09. sezonā tika atzīts par KHL janvāra labāko aizsargu. 2009. gada 10. janvārī Vitālijs spēlēja Pirmajā KHL Zvaigžņu spēlē, kurā atzīmējās ar vienu rezultatīvu piespēli. 2010.—11. sezonā , spēlējot Ufas "Salavat Julajev" rindās, Proškins izcīnīja Gagarina kausu. 2014. gada jūlijā Proškins pievienojās jaunizveidotajai HK Soči, tomēr komandas rindās nevienu spēli tā arī neaizvadīja. 2015. gada vasarā paziņoja par karjeras beigšanu. Krievijas izlases rindās spēlējis septiņos Pasaules čempionātos, 2008. un 2009. gadā palīdzot Krievijas izlasei izcīnīt čempiones titulu. Eliteprospects profils (angliski) Internet Hockey Database profils (angliski) Eurohockey profils (angliski) KHL profils (angliski)