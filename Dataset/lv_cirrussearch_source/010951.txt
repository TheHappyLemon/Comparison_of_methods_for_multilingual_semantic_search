"Harijs Poters un Nāves dāvesti: Otrā daļa" (angļu: Harry Potter and the Deathly Hallows – Part 2) ir 2011. gada britu un amerikāņu fantāzijas piedzīvojumu filma, kuras režisors ir Deivids Jeitss. Šī ir otrā no divām filmām, kas tika balstītas uz Dž. K. Roulingas romānu ar tādu pašu nosaukumu. Tāpat šī ir noslēdzošā filma "Harija Potera" filmu sērijā. Filmā Harijs Poters turpina meklēt un iznīcināt Lorda Voldemorta horkrustus. Galvenās lomas filmā atveido Denjels Redklifs, Rūperts Grints un Emma Votsone. Filmas pirmizrāde notika 2011. gada 13. jūlijā. Filmas ienākumi ir 1,34 miljardi ASV dolāri, tādējādi šī ir 14. visu laiku ienesīgākā filma (ienesīgākā filma 2011. gadā), kā arī "Harija Potera" ienesīgākā daļa un devītā filma, kuras ieņēmumi pārsnieguši vienu miljardu. No atbrīvotā zižļu meistara noskaidrojis, ka neuzvaramā zižļa pēdējais īpašnieks ir bijis Dumidors, Harijs nolemj neaizkavēt Voldemortu, kas plāno izzagt zizli no Dumidora kapa, bet tā vietā ar atbrīvotā goblina palīdzību ielauzties Gringotu bankā, lai pārbaudītu, vai kāds no horkrustiem neglabājas Bellatrises Svešovskas velvē. Tur viņi tiešām atrod horkrustu — Elgas Elšpūtes kausu, taču goblins viņus nodod un viņiem tikai ar grūtībām izdodas izbēgt sagūstīta pūķa mugurā. Īsi pēc tam Harijs redz vīziju — viņš dzird, kā Voldemorts, saprotot, ka horkrusti tiek meklēti, lai tos iznīcinātu, domās nosauc visus horkrustus un to atrašanās vietas, tādējādi atklājas, ka pēdējais horkrusts atrodas Cūkkārpā. Saprotot, ka šis horkrusts jāiznīcina pirms Voldemorts atklājis pārējo pazušanu, Harijs ar draugiem dodas uz Cūkmiestiņu, cerot no turienes atrast ceļu, pa kuru ielavīties nāvēžu kontrolētajā skolā. Cūkmiestiņā viņiem uzbrūk nāvēži, taču draugus izglābj Dumidora brālis Aberforts, viņš arī parāda viņiem slepenu eju uz Cūkkārpu. Cūkkārpā, pa ceļam sastopoties ar Nevilu Lēniņu un izglābjot dzīvību Drako Malfojam, viņi dodas uz Vajadzību istabu, kur atrod un iznīcina horkrustu. Pēc tam viņi dodas uz Bubuļu būdu, kur ierauga Voldemortu nogalinām Strupu, cerībā iegūt neuzvaramā zižļa spēku. Atklājas, ka Strups bijis Dumidora pusē, taču nogalinājis viņu, jo Dumidors pats lūdzis vajadzības gadījumā to darīt. Samierinājies ar likteni, Harijs upurē sevi Voldemortam. Pēc nāves Harijs sastop Dumidoru, kas viņam atklāj, ka Harijā pašā ir horkrusts, kurš jāiznīcina, lai sakautu Voldemortu, turklāt arī pats Dumidors jaunībā meklējis nāves dāvestus, nebūt ne to cēlāko mērķu vadīts. Pēc šīs atklāsmes Harijs atgriežas dzīvē. Nevils iznīcina pēdējo horkrustu — Voldemorta čūsku Nagīni, izmantojot no šķirmices izvilkto Grifidora zobenu. Bet Harijam jāstājas pretī Voldemortam, kurš iemantojis neuzvaramā zižļa spēku ir šķietami neuzveicams. Taču Harijs saprot, ka zižļa spēku patiesībā no Dumidora pārmantojis Drako Malfojs, nevis Strups, un, atbruņojot Malfoju, zižļa spēku pārmantojis nevis Voldemorts, bet gan pats Harijs. Kad Voldemorts mēģina nogalināt Hariju, lāsts no neuzvaramā zižļa trāpa nevis zižļa patiesajam īpašniekam Harijam, bet pašam Voldemortam, nogalinot viņu. Stāsta epilogā, 19 gadus vēlāk, Harijam un Rona māsai Džinnijai ir trīs bērni — Džeimss, Baltuss Severuss un Lilija —, Ronam un Hermionei ir divi bērni — Roze un Hugo —, bet Drako Malfojam ir viens bērns — Skorpijs. «BBFC: Harry Potter and the Deathly Hallows – Part 2». Britu filmu klasifikācijas padome. 2011. gada 16. jūnijs. Skatīts: 2011. gada 29. jūlijs. Frankel, Daniel (17 November 2010), Get Ready for the Biggest Potter Opening Yet. Atjaunināts: 21 November 2010 «Harry Potter and the Deathly Hallows Part 2 (2011)». Box Office Mojo. Skatīts: 2011. gada 28. augusts. Claudia Puig. «'Harry Potter' Part 2: This is 'it' for filmmakers and the fans». USA Today, 2011. gada 7. janvāris. Skatīts: 2011. gada 5. jūlijs. "The very last one's a big old epic...", says director David Yates. Oficiālā tīmekļa vietne IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski)