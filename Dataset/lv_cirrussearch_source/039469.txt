Salvadora (portugāļu: Salvador, pilnais nosaukums - São Salvador da Baía de Todos os Santos - Visu Svēto Līča Svētais Pestītājs) ir pilsēta Brazīlijas austrumos, Atlantijas okeāna krastā. Trešā lielākā Brazīlijas pilsēta, Baijas štata galvaspilsēta, senākā pilsēta valstī,[nepieciešama atsauce] Brazīlijas galvaspilsēta līdz 1763. gadam. Salvadoru dibinājuši 1549. gadā portugāļi, un tā ātri kļuva par Portugāles jaunās kolonijas - Brazīlijas cukurniedru audzēšanas centru, lielāko ostu un galveno vergu tirdzniecības centru valstī. Darbam cukurniedru plantācijās no Āfrikas līdz 1888. gadam caur ostu ieveda apmēram 1,2 miljonu melnādaino vergu, - vairāk kā visā ASV. Arī mūsdienās lielākā daļa no Salvadoras iedzīvotājiem ir afrikāņu izcelsmes, kuri izveidojuši vairākus spilgtus Brazīlijas kultūras elementus, proti, Salvadora ir kandombles (candomblé) reliģijas, ašē (axé) mūzikas un kapoeiras (capoeira) kaujas mākslas rašanās vieta. Salvadora ir liels katoļu reliģiskais centrs. Pirmā katedrāle Brazīlijā celta Salvadorā, un ar savām 350 baznīcām, tā iesaukta par melno cilvēku Romu. Salvadora slavena ar savu gadskārtējo karnevālu, kas esot mazāk komercializējies un dabiskāks par Riodežaneiro līdzinieci. Vecpilsēta ar tipisko koloniālā baroka arhitektūru iekļauta UNESCO Pasaules mantojuma sarakstā. Salvadorā dzimuši: Bebeto (Bebeto, 1964-) - futbolists Gala Kosta (Gal Costa, 1945-) - mūziķe Adriana Lima (Adriana Lima, 1981-) - modele Daniela Merkurija (Daniela Mercury, 1965-) - mūziķe Astruda Žilberto (Astrud Gilberto, 1940-) - mūziķe Žoao Žilberto (João Gilberto, 1931-) - mūziķis Žilberto Žils (Gilberto Gil, 1942-) - mūziķis un politiķis Vikikrātuvē par šo tēmu ir pieejami multivides faili. Skatīt: Salvadora. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski)