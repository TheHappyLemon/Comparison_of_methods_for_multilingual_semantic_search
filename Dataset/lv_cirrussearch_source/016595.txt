Kents Nilsons (zviedru: Kent Nilsson; dzimis 1956. gada 31. augustā) ir bijušais zviedru hokejists, centra uzbrucējs. Savas karjeras laikā aizvadīja deviņas sezonas Nacionālajā hokeja līgā, izcīnījis Stenlija kausu, kā arī Zviedrijas un Šveices čempiona titulus. 2006. gadā iekļauts IIHF Slavas zālē. Kenta dēls Roberts Nilsons arī ir profesionāls hokejists. Profesionāļa karjeru Nilsons sāka 1975.—76. gada sezonā, kad viņa pārstāvētā Djurgårdens IF uzsāka spēlēt Zviedrijas Elitsērijā. Savu debijas sezonu līgā Nilsons noslēdza kā sezonas rezultatīvākais spēlētājs. Nākamo sezonu uzbrucējs aizvadīja Stokholmas AIK sastāvā. 1977. gada vasarā Nilsons pārcēlās uz Ziemeļameriku, pievienojoties WHA klubam Vinipegas "Jets", tā sastāvā aizvadot nākamās divas sezonas. Līgai iekļaujoties NHL, Nilsons pievienojās Atlantas "Flames" rindām, tās sastāvā turpinot spēlēt arī pēc 1980. gada vasaras, kad komanda pārcēlās uz Kalgari. 1980.—81. gada sezonu Nilsons noslēdza kā trešais rezultatīvākais līgas spēlētājs aiz Veina Grecka un Marsela Diona. 1984.—85. gada sezonas gaitā uzbrucējs tika aizmainīts uz Minesotas "North Stars" vienību. 1986.—87. gada sezonas vidū Nilsons nonāca jau Edmontonas "Oilers" rindās, kopā ar komandu izcīnot Stenlija kausu. 1987. gada vasarā hokejists atgriezās Eiropā, pievienojoties HC Lugano rindām. Turpmākajās sezonās Nilsons spēlēja dažādos Zviedrijas Elitsērijas un Šveices hokeja līgas klubos, izcīnot arī abu līgu čempiona titulus. 1994.—95. gada sezonā Nilsons aizvadīja sešas spēles Edmontonas "Oilers", taču tad arī noslēdza profesionālā spēlētāja karjeru. Zviedrijas izlases sastāvā spēlējis trīs Pasaules čempionātos, 1990. gadā kopā ar izlasi izcīnot sudraba medaļas, kā arī trīs Kanādas kausa izcīņās. Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)