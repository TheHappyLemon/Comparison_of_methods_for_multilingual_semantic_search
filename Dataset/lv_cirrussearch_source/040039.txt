Ledus-deviņi ir izdomāta ūdens polimorfā modifikācija, ko aprakstījis Kurts Vonnegūts romānā "Kaķa šūpulis". Šī ledus modifikācija kūst augstākā temperatūrā, nekā parastais ledus — apmēram pie 45,8 °C. Saskaroties ar šķidru ūdeni, kam temperatūra zemāka par ledus-deviņi kušanas temperatūru, ledus-deviņi darbojas kā kristalizācijas centrs, kas izraisa momentānu ūdens kristalizāciju un pārvēršanos par ledu-deviņi. Tādēļ, ja ledus-deviņi nonāk kādā ar Pasaules okeānu saistītā ūdenstilpē, tas beidzas ar lielākās daļas Zemes ūdens sasalšanu un Zemes dzīvības bojāeju. Grāmatā aprakstīts šāda nelaimes gadījuma rezultāts. Laikā, kad Kurts Vonnegūts strādāja General Electric, viņš uzzināja, ka Ērvingam Lengmīram, kas šajā kompānijā strādājis agrāk, 1930. gadu sākumā ienākusi prātā ideja par istabas temperatūrā stabilu ledu. Lengmīrs ar šo ideju dalījies ar Herbertu Velsu, tomēr nekas šajā sakarā nav ticis publicēts. Tiek arī uzskatīts, ka Kurts Vonnegūts iedvesmojies no sava vecākā brāļa, amerikāņu meteorologa Bernarda Vonnegūta, kas izgudroja mākoņu izkliedēšanu ar sudraba jodīda palīdzību (sudraba jodīda kristāli darbojas kā ūdens kristalizācijas centri). Romāna "Kaķa šūpulis" rakstīšanas laikā bija pazīstamas astoņas ledus kristāliskās modifikācijas, tādēļ fantastiskā modifikācija tika nosaukta par devīto. Mūsdienās pazīstamas vismaz 16 ledus modifikācijas, tai skaitā ledus IX, kam, protams, ir pavisam citādas īpašības, nekā ledum-deviņi — ledus IX pastāv tikai ārkārtīgi zemā temperatūrā un milzīgā spiedienā. Ledus-deviņi ticis izmantots kā modelis prionu iedarbības mehānismam. Prioni ir defektīvi proteīni, kas spēj pārvērst par defektīviem normālus proteīnus, saskaroties ar tiem. Šādā veidā tiek izraisīti dažādi sūkļveida encefalopātijas paveidi (kuru, aitu griešanās slimība un Kreicfelda—Jakoba slimība). THE SOURCE AND IMPLICATIONS OF ICE-NINE IN VONNEGUTS CAT'S CRADLE (angliski) Ice-Nine and Unobtainium: Why We Dream Up Wonder Materials (angliski) Kurts Vonnegūts. Kaķa šūpulis. Rīga : Liesma, 1973. Liberko, Charles A. (2004). "Using Science Fiction To Teach Thermodynamics: Vonnegut, Ice-nine, and Global Warming". Journal of Chemical Education 81 (4): 509. doi:10.1021/ed081p509. (angliski) Битва с облаками: Разгон облаков (krieviski) Lansbury PT, Jr; Caughey, B (1995). "The chemistry of scrapie infection: implications of the 'ice 9' metaphor.". Chemistry & Biology 2 (1): 1–5. doi:10.1016/1074-5521(95)90074-8. PMID 9383397. (angliski)