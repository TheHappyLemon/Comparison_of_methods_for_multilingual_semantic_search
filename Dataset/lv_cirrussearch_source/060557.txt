Krievijas Federācijas Varoņa Ahmata-Hadži Kadirova 141. īpašais motorizētais pulks (krievu: 141-й специальный моторизованный полк имени Героя Российской Федерации Ахмата-Хаджи Кадырова) jeb neoficiāli kadirovieši (krievu: кадыровцы) ir Krievijas Nacionālās gvardes karaspēka sastāvā esošs Čečenijas Republikas Iekšlietu ministrijas īpašās nozīmes policijas pulks, kam piešķirts Krievijas Varoņa Ahmata Kadirova nosaukums. Lai gan kadirovieši oficiāli ir Krievijas Nacionālās gvardes sastāvā, tos tiešā veidā kontrolē Čečenijas Republikas vadītājs Ramzans Kadirovs. Pirmās kadiroviešu vienības izveidoja Ahmats Kadirovs, sākoties Pirmajam Čečenijas karam (1994). Šajā karā tās karoja pret Krievijas Bruņotajiem spēkiem un atbalstīja neatzītās Ičkērijas Čečenu Republikas (IČR) prezidentu Džoharu Dudajevu. Pēc tam, kad 1996. gadā beidzās Pirmais Čečenijas karš un tika nogalināts Dudajevs, kadirovieši palika A. Kadirova rīcībā, kurš no 1995. līdz 2000. gadam bija IČR muftijs. Sākoties Otrajam Čečenijas karam (1999), A. Kadirovs atteicās turpmāk atbalstīt IČR un kadirovieši Krievijas pusē sāka karot pret tālaika IČR prezidenta Aslana Mashadova vienībām un islāmistu kaujiniekiem. 2000. gadā Krievijas prezidents Vladimirs Putins iecēla A. Kadirovu par Čečenijas Republikas Pagaidu administrācijas vadītāju, savukārt, 2003. gadā Čečenijas iedzīvotāji viņu ievēlēja par Čečenijas Republikas prezidentu. Kadirovieši šīs prezidentūras laikā darbojās gan kā A. Kadirova miesassargi, gan kā daļa no republikas likumsargājošajiem dienestiem, lai gan viņiem nebija likumā noteikta statusa. 2004. gada 9. maija teroraktā Groznijā A. Kadirovs tika nogalināts, un vadību pār kadiroviešiem pārņēma viņa dēls Ramzans Kadirovs. Drīzumā pēc A. Kadirova bojāejas par viņa personīgo drošību atbildīgā vienība tika izformēta, bet pārējās kadiroviešu vienības kā Krievijas likumsargājošie dienesti Čečenijas Republikā tika iekļautas Krievijas Iekšlietu ministrijā. 2007. gadā R. Kadirovs kļuva par Čečenijas prezidentu, un daudzus augstus amatus Čečenjas valdībā šobrīd ieņem bijušie kadirovieši. https://newlinesinstitute.org/russia/the-kadyrovtsy-putins-force-multiplier-or-propaganda-tool/ https://www.aljazeera.com/news/2022/8/18/the-real-role-of-pro-russian-chechens-in-ukraine Vikikrātuvē par šo tēmu ir pieejami multivides faili. Skatīt: Kadirovieši.