Klasiskais Koipera joslas objekts, arī kjubivano ir Koipera joslas objekts, kura orbīta atrodas aiz Neptūna un, kuram nav orbitālā rezonanse ar Neptūnu. Kjubivano orbītām lielās pusasis atrodas 40–50 AU robežās un to orbītas nešķērso Neptūna ceļu. Tās ir gandrīz riņķveida (maza ekscentricitāte) un ar nelielu slīpumu pret ekliptiku. Nosaukums „kjubivano” cēlies no objekta (15760) 1992 QB1 nosaukuma indeksa QB1 angļu valodā. (15760) 1992 QB1 bija pirmais atklātais transneptūna objekts (TNO) kopš Plutona atklāšanas. Daži zināmākie klasiskie Koipera joslas objekti: (15760) 1992 QB1 — pirmais atklātais šīs grupas pārstāvis; Makemake — pundurplanēta un lielākais zināmais kjubivano; Kvavars un Varuna — atklāšanas brīdī katrs no tiem tika uzskatīts par lielāko TNO; Haoss, Logoss, Deikalions. Vairums kjubivano orbītu atrodas starp objektiem ar orbitālo rezonansi ar Neptūnu 2:3 (plutino) un 1:2. Piemēram, tipiskam kjubivano Kvavaram ir gandrīz riņķveida orbīta tuva ekliptikas plaknei, kamēr plutino pārvietojas pa izstieptākām orbītām. Pēc orbītu parametriem kjubivano nosacīti iedala divās grupās: „aukstā” (arī centrālā) populācija un „karstā” (arī halo) populācija. Pirmās grupas objektiem orbītas ir gandrīz riņķveida un tuvas ekliptikas plaknei, kamēr otras grupas orbītas ir slīpākas un izstieptākas. Abu grupu objektiem ir atšķirīgi arī fizikālie parametri. Tā aukstās populācijas objekti ir sarkanāki, kamēr otra grupa ir neviendabīgāki pēc izskata. Aukstajā populācijā atrodas arī vairāk dubultobjektu nekā otrā grupā. I. Vilks. Astronomijas vārdnīca. LU Akadēmiskais apgāds, 2014. ISBN 978-9984-45-857-1. The Color Distribution in the Edgeworth-Kuiper Belt Evidence for two populations of classical transneptunian objects: The strong inclination dependence of classical binaries