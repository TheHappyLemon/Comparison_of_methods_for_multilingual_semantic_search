YIT Oyj ir Somijas celtniecības uzņēmums. Tas ir dibināts 1987. gadā, apvienojoties Yleinen Insinööritoimisto ar Perusyhtymä Oy. YIT akcijas tiek kotētas biržā Nasdaq Helsinki. Lielākie akcionāri (2022. gada janvārī): Tercero Invest AB (12,01 %), Varma pensiju fonds (7,55 %), PNT Group Oy (7,25 %), Conficap Oy (4,21 %), Pentti Heikki Oskari Estate (3,86 %). Uzņēmums sadalīts piecos segmentos: Mājokļi Somijā un Centrālajā un Austrumeiropā — ēku celtniecība Somijā, Čehijā, Slovākijā, Polijā, Igaunijā, Latvijā un Lietuvā Mājokļi Krievijā — ēku celtniecības un nekustamo īpašumu bizness Krievijā Biznesa telpas Infrastruktūra — infrastruktūras projekti Somijā, Zviedrijā, Norvēģijā, Igaunijā, Latvijā un Lietuvā Īpašumu attīstīšana — atbildīgs par lielāko projektu attīstīšanas posmu finansēšanu, kā arī par zemes gabalu un īpašumu īpašumtiesībām un vēlāku pārdošanu. 2018. gada sākumā uzņēmums darbojas 11 valstīs, un tajā strādā aptuveni 11 000 darbinieku. YIT pirmsākumi meklējami 1912. gadā, kad Zviedrijas uzņēmums Ab Allmänna Ingeniörsbyrån (AIB, somu: Yleinen Insinööritoimisto — "Galvenais inženieru birojs") Somijā dibināja savu meitas uzņēmumu, ar mērķi iekļūt plašajā Krievijas tirgū. Sākotnēji tas darbojās ūdens piegādes sistēmu projektēšanā un būvē pašvaldībām. Pēc Pirmā pasaules kara un Somijas neatkarības iegūšanas 1919. gadā uzņēmums atstāja Somiju. 1920. gadā Somijas uzņēmēji atjaunoja ūdens apgādes būvniecību, dibinot jaunu uzņēmumu Ab Allmänna Ingeniörsbyrån – Yleinen Insinööritoimisto Oy. Lai gan uzņēmums bankrotēja 1924. gadā, tam izdevās izdzīvot. 1930. gadu beigās uzņēmums paplašināja darbību, būvējot ūdens apgādes sistēmas kokrūpniecībai. 1955. gadā YIT sāka paplašināt darbību arī citās celtniecības nozarēs. 1958. gadā tika noslēgts būvniecības projekts Irākā. Nākamajos gados sākās eksports arī uz Dienvidslāviju, Islandi un ASV. 1960. gados YIT ienākumi palielinājās, sākotnējā ūdens apgādes sistēmu celtniecība zaudēja centrālo lomu, uzņēmumam izpildot celtniecības darbus dažādās nozarēs. 1976. gadā YIT sadalīja savu darbību piecās nodaļās: ostu un hidrotehnisko būvju celtniecība, rūpnieciskā celtniecība, civilā inženierija, rakšanas darbi un darbi ar akmeņiem, ūdens apgādes celtniecība. YIT izpildīja darbus arī PSRS. 1960. gadu beigās trešdaļa YIT darbinieku strādāja ārpus Somijas. 1960. gados uzņēmums Pellonraivaus Oy, kurš tika dibināts 1940. gadā un nodarbojās ar aramzemes attīrīšanu un meliorāciju, ieguva YIT vairākuma akciju. Bez tam Pellonraivaus nopirka arī celtniecības uzņēmumu Vesto Oy, kas dibināts 1942.gadā. 1968. gadā Pellonraivaus Oy mainīja nosaukumu uz Perusyhtymä Oy. YIT un Vesto turpināja darboties kā Perusyhtymä īpašums, bet bija patstāvīgi uzņēmumi. 1970. gadu vidū YIT pārauga mātes uzņēmumu Perusyhtymä un kļuva par lielāko celtniecības uzņēmumu Somijā. 1970. gados YIT sāka būvēt atomelektrostacijas, tika apgūtas tērauda konstrukcijas. Pieauga eksports uz PSRS, Svetogorskā tika uzcelta celulozes fabrika, Kostomukšā uzcelts kalnrūpniecības kombināts. Projekti tika veikti arī Saūda Arābijā un citās valstīs. 1970. gadu beigās ienākumi no eksporta sastādīja trīs ceturtdaļas. 1984. gadā YIT sāka jaunu stratēģiju, kas balstīta uz dzīvojamo māju celtniecību, komerciālo būvju attīstību un mazo celtniecības uzņēmumu iegādi. 1980. gados Perusyhtymä ieguva gandrīz 100 % YIT akciju. Laikā no 1985. līdz 1987. gadam Yleinen Insinööritoimisto, Vesto un Perusyhtymä apvienojās vienotā uzņēmumā ar nosaukumu YIT-Yhtymä. 1990. gadu sākumā, pēc PSRS sabrukuma un tai sekojošās ekonomiskās krīzes Somijā, YIT nācās sašaurināt darbību, lai samazinātu izdevumus. Uzņēmuma bizness tika samazināts četros sektoros: reģionālās operācijas, rūpniecība, dzīvojamo māju celtniecība, inženierija. 1990. gadu beigās dzīvojamo māju celtniecība kļuva par lielāko YIT segmentu. Augšanas statēģija tika saistīta ar internacionalizāciju. YIT primārais mērķis bija bijušās PSRS valstis. Projekti ietvēra Baltijas jūras saglabāšanas darbus, naftas un gāzes ieguves iekārtu celtniecību Sibīrijā u.c. 1997. gadā YIT ieguva Sanktpēterburgā bāzēto celtniecības uzņēmumu ZAO Lentek. YIT apguva arī Ziemeļvalstis. 1995. gadā tika iegūts cauruļvadu sistēmu un gaisa kondicionēšanas risinājumu uzņēmums Oy Huber Ab, kas tika pārsaukts par YIT Huber Oy un kļuva par YIT otru lielāko vienību. 1995. gadā YIT-Yhtymä Oyj kļuva publiska komercsabiedrība, sākot kotēt akcijas Helsinku biržā. 2000. gadā YIT-Yhtymä tika sadalīts divos apakšuzņēmumos: YIT Construction Oy un YIT Installaatiot Oy (bijušais YIT Huber). 2003. gadā no ABB tika iegādāts celtniecības sistēmu bizness ABB Building Systems Oy, kuru kopā ar YIT realitātes objektu inženiersistēmu nodaļu un 2001. gadā iegādāto Zviedrijas uzņēmumu Calor AB pārveidoja par YIT Building Systems Oy. Vēlāk tika iegādāts celtniecības sistēmu bizness no Vācijas uzņēmuma MCE AG. 2002. gadā no TeliaSonera tika nopirkts tīkla infrastruktūras būves un uzturēšanas uzņēmums Primatel Oy. 2007. gadā Primatel gan tika pārdots, YIT fokusējoties uz rūpniecisko pakalpojumu biznesu. 2007. gadā YIT-Yhtymä Oyj nosaukums tika mainīts uz YIT Oyj. 2008. gadā YIT kļuva par lielāko ārzemju būvniecības uzņēmumu Krievijā. 2010. gada iegādāts neliels būvniecības uzņēmums Slovākijā, kā arī Vācijas ēku sistēmu pakalpojumu uzņēmums Caverion GmbH. 2013. gadā YIT tika veikta reorganizācija: atsevišķā uzņēmumā Caverion atdalīts ēku sistēmu un rūpniecisko sistēmu pakalpojumu bizness. YIT turpināja fokusēties uz celtniecības pakalpojumiem. 2017. gada 19. jūnijā paziņots, ka celtniecības uzņēmums Lemminkäinen tiks pievienots YIT. Apvienošanās pabeigta 2018. gada 1. februārī, vienlaikus uzņēmumu reorganizējot sešos segmentos. "Mājokļi Somijā un Centrālajā un Austrumeiropā" segmentā apvienota agrākā YIT nodaļa un Lemminkäinen ēku celtniecības nodaļa. "Mājokļi Krievijā" segmentā apvienota YIT un Lemminkäinen ēku celtniecības un nekustamo īpašumu bizness Krievijā. YIT nodaļa "Biznesa telpas un infrastruktūra" sadalīta divos segmentos (izņemot Uzturēšanas vienību) un tiem pievienotas Lemminkäinen attiecīgās operācijas: "Biznesa telpas" un "Infrastruktūras projekti". "Bruģēšanas" segments izveidots no Lemminkäinen Bruģēšanas nodaļas un YIT Uzturēšanas vienības. "Partnerības īpašumu" segments nodrošina projektu finansēšanu, kā arī īpašumu īpašumtiesības un pārdošanu. 2019. gada 4. oktobrī tika paziņots, ka YIT izveidojis kopuzņēmumu ar Krievijas īpašumu attīstītāju Brusnika. 2019. gada 15. novembrī pašu attīstītais Peuralinna vēja enerģijas projekts (7 vēja ģeneratori ar jaudu 45 MW) Kījervi pašvaldībā tika pārdots uzņēmumam Suomen Hyötytuuli Oy. 2020. gada 1. aprīlī tika pabeigta ceļa seguma un šķembu biznesa Somijā, Zviedrijā, Norvēģijā un Dānijā pārdošana uzņēmumam Peab. 2021. gada 28. aprīlī tika panākta vienošanās par seguma un šķembu biznesa Igaunijā pārdošanu uzņēmumam KMG Inseneriehituse AS. Pēc Krievijas iebrukuma Ukrainā 2022. gada 1. aprīlī YIT paziņoja, ka par aptuveni 50 miljoniem eiro pārdos tā biznesu Krievijā uzņēmumam Etalon Group. Darījumu plānots pabeigt aprīlī. 1995. gada 30. martā Latvijā tika dibināts YIT meitas uzņēmums SIA YIT Latvia, kas piedāvāja ēku celtniecības un remonta darbus. 1996. gada 23. janvārī tā nosaukums mainīts uz SIA YIT Latvija. 1998. gada 30. janvārī tika dibināts celtniecības uzņēmums SIA FKSM. 2004.gada 31.augustā pie SIA FKSM tika pievienoti uzņēmumi SIA TOP Māja un SIA YIT Latvija ar nosaukuma maiņu uz SIA YIT Celtniecība. Uzņēmuma galvenās darbības nozares bija: vispārējo celtniecības darbu veikšana un vadīšana, vispārējo celtniecības darbu būvuzraudzība; restaurācijas darbu veikšana un vadīšana; ēku un būvju arhitektūras un konstrukciju projektēšana; nekustamo īpašumu projektu attīstīšana. Pēc 2010. gada datiem, YIT Celtniecība jau vairākus gadus darbojās ar zaudējumiem. Kad 2003. gadā YIT no ABB nopirka celtniecības sistēmu biznesu, 12. augustā Latvijā tika dibināts uzņēmums SIA YIT BS LATVIA. 2005. gadā nosaukums mainīts uz SIA YIT Tehsistem. YIT Tehsistem galvenās darbības nozares bija: Inženiersistēmas — inženiersistēmu projektu izstrāde un realizācija, projektu vadīšana, montāža; Ēku serviss — periodiski inženiersistēmu apkopes darbi, remonta darbi, uzlabojumi, energoefektivitātes uzlabojumi; BMS — ēku vadības sistēmu risinājumu izstrāde, uzstādīšana, palaišana, uzturēšana; GSM — sakaru iekārtu montāža, ieregulēšana un apkalpošana. Kad 2013. gadā mātes uzņēmuma ēku sistēmu bizness tika atdalīts atsevišķā uzņēmumā Caverion, Latvijā SIA YIT Tehsistem pārgāja Caverion pārziņā, un 2013. gada 24. jūlijā tas tika pārdēvēts par SIA Caverion Latvija. Pēc YIT un Lemminkäinen apvienošanās Somijā, 2018. gada 7. februārī SIA YIT Celtniecība tika pārdēvēts par SIA YIT Latvija, savukārt SIA Lemminkainen Latvija tika pārdēvēts par SIA YIT Infra Latvija. Structurae. «Tähtiniemi Bridge». Skatīts: 2007-08-06. Major shareholders and share distribution YIT Group structure and businesses YIT Merger of YIT and Lemminkäinen Arhivēts 2017. gada 7. septembrī, Wayback Machine vietnē. YIT YIT announces the Group’s new segment structure and reporting practice YIT, February 1, 2018 YIT pārdod savu biznesu Krievijā Db.lv, 01.04.2022 Sabiedrība ar ierobežotu atbildību "YIT LATVIJA" firmas.lv «YIT Celtniecība SIA». Arhivēts no oriģināla, laiks: 2012. gada 16. janvārī. Skatīts: 2012. gada 23. martā. «Slēgta Somijas uzņēmuma "YIT Environment LTD" filiāle Latvijā». Arhivēts no oriģināla, laiks: 2016. gada 5. martā. Skatīts: 2012. gada 23. martā. YIT Tehsistem, SIA Lursoft «YIT Tehsistem SIA». Arhivēts no oriģināla, laiks: 2012. gada 16. janvārī. Skatīts: 2012. gada 23. martā. YIT grupas vietne YIT Latvijas vietne