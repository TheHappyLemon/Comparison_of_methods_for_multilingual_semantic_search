Džensons Aleksandrs Laionss Batons (angļu: Jenson Alexander Lyons Button; dzimis 1980. gada 19. janvārī Frūmā, Apvienotajā Karalistē) ir angļu autosportists, pazīstams kā Formula 1 pilots, 2009. gada čempions. Pēc 2016. gada sezonas viņš ir beidzis F1 karjeru, bet viņa pēdējais F1 sacīkšu starts bija kā rezerves pilotam 2017. gada Monako Grand Prix, kad viņš aizstāja Fernando Alonso. Batons sāka piedalīties kartingu sacīkstēs astoņu gadu vecumā. 1991. gadā viņš uzvarēja visās 34 britu Cadet kartingu čempionātā un izcīnīja titulu. 1997. gadā viņš kļuva par visu laiku jaunāko braucēju, kurš ir uzvarējis Eiropas Super A čempionātā, kā arī izcīnīja Airtona Sennas piemiņas kausu. 18 gadu vecumā Batons piedalījās Lielbritānijas Formula Ford čempionātā, pārstāvot Haywood Racing komandu. Viņš uzvarēja 9 sacīkstēs un kļuva par čempionu. Togad Batons uzvarēja arī Formula Ford festivālā, pārspējot vēlāko Indy 500 uzvarētāju Denu Veldonu. Batons ieguva ikgadējo McLaren Autosport BRDC balvu un 1999. gadā ieguva iespēju braukt ar McLaren Formula 1 spēkratu. 1999. gadā Batons piedalījās Lielbritānijas F3 čempionātā un uzvarēja trijās sacīkstēs. Viņš ieguva labākā debitanta balvu. Sezonas kopvērtējumā viņš bija trešais. Sezonas prestižākajās sacīkstēs, Marlboro Masters un Makao Grand Prix viņš bija, attiecīgi, piektais un otrais. 1999. gada beigās, kad Batons Silverstonas trasē testēja McLaren kā balvu par uzvaru jauno braucēju konkursā, viņš izmēģināja arī Prost formulu. Tolaik atbrīvojās vieta Williams komandā, kura pārtrauca līgumsaistības ar Alesandro Dzanardi. Komandas vadītājs Frenks Viljamss piedāvāja vietu komandā uzvarētājam cīņā starp Batonu un Formula 3000 pilotu Bruno Žunkeiru. Batons uzvarēja un ieguva tiesības 2000. gadā pārstāvēt Williams Formula 1 komandu. Savā debijas sacīkstē (Austrālijas Grand Prix) viņš varēja izcīnīt 1 punktu, tomēr dzinēja defekta dēļ bija spiests izstāties. Viņa labākais rezultāts kvalifikācijā bija Beļģijas Grand Prix, kad viņš ieguva 3. vietu startā. Sacīkstē viņš finišēja piektais. Sezonas kopvērtējumā viņš bija astotais ar 12 punktiem, viņa komandas biedrs Ralfs Šūmahers bija ieguvis divreiz vairāk. Batons tika izīrēts Benetton komandai. 2001. gadā komandas vadība visu sezonu solīja uzlabot formulas konkurētspēju, tomēr tas nepiepildījās. Visas sezonas gaitā viņa komandas biedrs Džankarlo Fizikella pārspēja britu pilotu kvalifikācijas braucienos. Labākais sezonas rezultāts bija piektā vieta Vācijas Grand Prix, kopvērtējumā viņš ierindojās 17. vietā. 2002. gadā komanda tika pārsaukta par Renault un Batons palika komandā. Lai arī otrs Renault pilots Jarno Trulli parasti bija spēcīgāks kvalifikācijā, sacīkstēs angļu pilots bija priekšā. Malaizijas Grand Prix Batons gandrīz izcīnīja savu pirmo pjedestālu, tomēr balstiekārtas defekta dēļ viņš pēdējā aplī palaida priekšā Mihaelu Šūmaheru. Sezonas kopvērtējumā Batons bija septītais. Sezonas gaitā tika paziņots, ka sākot ar 2003. gada sezonu Trulli komandas biedrs būs Fernando Alonso. Par spīti protestiem, komandas vadītājs Flavio Briatore tolaik pateica: "Laiks rādīs, vai esmu kļūdījies". 2005. gadā Alonso izcīnīja pasaules čempiona titulu Renault komandā, kamēr Batons vēl nebija uzvarējis nevienā sacīkstē. Batons noslēdza līgumu ar British American Racing uz 2003. gadu un kļuva par eksčempiona Žaka Vilnēva komandas biedru, nomainot Olivjē Panī. Sezonas gaitā Batonam parasti bija labāki rezultāti kvalifikācijā un arī sacīkstēs. Sezonas labākais rezultāts Batonam bija 4. vieta Austrijas Grand Prix. Monako Grand Prix sestdienas treniņbraucienos pilots piedzīvoja smagu avāriju un nepiedalījās sacīkstē. ASV Grand Prix Batons pirmoreiz karjerā bija sacīkstes vadībā un sezonas kopvērtējumā ar 17 punktiem bija 9. vietā. 2004. gadā BAR komanda bija stipri progresējusi. Malaizijas Grand Prix Džensons Batons pirmoreiz karjerā kāpa uz pjedestāla un to izdarīja vēl deviņas reizes sezonas gaitā. Sanmarīno Grand Prix viņš izcīnīja savu un komandas pirmo pole-position. Ar 85 izcīnītiem punktiem anglis sezonu noslēdza 3. vietā kopvērtējumā, atpaliekot vienīgi no abiem Ferrari pilotiem. Par spīti panākumiem pie BAR stūres, 2004. gada 5. augustā viņš paziņoja, ka ir noslēdzis divu gadu līgumu ar Williams komandu, kurā uzsāka savu karjeru. British American Racing vadītājs Deivids Ričardss cīnījās par tiesībām braucēju paturēt komandā, kamēr Frenks Viljamss apgalvoja, ka komandas maiņa bija legāla. FIA Līgumu Atzīšanas biroja sēdē 16. oktobrī tika atzīts, ka Batonam ir jāpārstāv BAR 2005. gadā. Sezona tika iesākta vāji. Sanmarīno Grand Prix Batons bija izcīnījis savu pirmo sezonas pjedestālu, tomēr vēlāk izrādījās, ka komanda lietoja papildus degvielas bākas, kuras slēpa degvielu un ļāva formulām sacīkstes gaitā zaudēt svaru tik lielā daudzumā, lai būtu zem minimālā pieļaujamā. Komanda tika diskvalificēta no nākamajām divām sacīkstēm, tāpēc Monako Grand Prix Batons komentēja sacīksti ITV Sport kanālā. Kanādas Grand Prix Batons ieguva pirmo starta vietu, tomēr 46. aplī izstājās, būdams 3. vietā. Pēc vēl vairākām neveiksmīgām sacīkstēm pirmo pjedestālu brits izcīnīja Vācijas Grand Prix. Sezonas beigās Batons cīnījās par iespēju braukt BAR, lai gan spēkā bija līgums ar Williams. 2005. gada 21. septembrī BAR izpirka Batona līgumu par 30 miljoniem mārciņu. 2006. gadā komanda tika pārsaukta par Honda un par Batona jauno komandas biedru kļuva Rubenšs Barikello. Sezonas pirmā puse komandai ne pārāk izdevās, tomēr sākot ar Vācijas Grand Prix Batons ieguva punktus visās sacīkstēs, tostarp, Ungārijas Grand Prix, kur pilots izcīnīja savu pirmo uzvaru. Tā bija viņa 113. sacīkste. Sacīkstē viņš startēja no 14. vietas sakarā ar 10 starta vietu sodu pa dzinēja nomaiņu. Sacīkstē lija stiprs lietus un pirmajos desmit apļos Batons pacēlās uz 4. vietu. Pēc tam viņš pacēlās līdz pirmajai vietai, kad vairāki līderi izstājās. Batona uzvara pārspēja Naidžela Mensela 1989. gada uzvaru šajā trasē no 12. vietas. Batons kļuva par pirmo britu kopš Deivida Kulthārda 2003. gada Lielbritānijas Grand Prix un pirmo angli kopš Džonija Herberta 1999. gada Eiropas Grand Prix, kas ir izcīnījis uzvaru. Pēdējās sešās sezonas sacīkstēs Batons ieguva 35 punktus, visvairāk no visiem pilotiem. 2007. gadā Batons palika komandā. Viņš nepiedalījās starpsezonu testēšanā ribu traumas dēļ. Honda RA107 bija aerodinamiski vājš modelis, tādēļ arī sezona Batonam neizdevās. Pirmajā sezonas pusē viņš ne reizi netika starp desmit labākajiem. Francijas Grand Prix ar izcīnītu 8. vietu pilots izcīnīja savu un komandas pirmo punktu tosezon. Batons sezonu nosauca par "pilnīgu izgāšanos". Pilots nemainīja komandu arī 2008. gadā. Jaunā formula bija lēna un Batons vienīgos punktus sezonā izcīnīja Spānijas Grand Prix. Savā mājas sacīkstē (Lielbritānijas Grand Prix) pilots izstājās, kamēr viņa komandas biedrs Barikello finišēja 3. vietā. Sezonas beigās Honda paziņoja par Formula 1 programmas beigšanu ekonomiskās krīzes dēļ. Visu ziemu nebija skaidrs, vai komandu kāds iegādāsies un vai tā varēs piedalīties čempionātā. Tā kā visās pārējās komandās pilotu vietas jau bija aizņemtas, no tā bija atkarīga Batona turpmākā karjera. 2009. gada 5. martā tika paziņots, ka komandas vadītājs Ross Brons ir nopircis komandu un pārsaucis to par Brawn GP. Vietas komandā saglabāja gan Batons, gan Barikello. Austrālijas Grand Prix, sezonas pirmajā sacīkstē, Batons izcīnīja pirmo starta vietu un bija sacīkstes vadībā no tās sākuma līdz beigām. Barikello finišēja otrais un Brawn kļuva par pirmo komandu kopš Mercedes (1954. gadā), kas savā debijā F1 izcīna dubultuzvaru. Turpmākajās sešās sacīkstēs Batons uzvarēja vēl piecas reizes un izvirzījās pārliecinošā čempionāta vadībā. Lielbritānijas Grand Prix viņš pirmo reizi sezonā nekāpa uz pjedestāla, bet Beļģijas Grand Prix — pirmoreiz izstājās un pirmoreiz neguva punktus. Sezonas beigas Batonam izdevās vājākas nekā sākums un pēdējās piecās sacīkstēs viņš divreiz bija labāko trijniekā. Priekšpēdējā gada sacīkstē, Brazīlijas Grand Prix, pilots nodrošināja sev pirmo čempiona titulu, bet Brawn — konstruktoru kausu. Batons aizvadīja 169 sacīkstes, pirms kļuva par čempionu. Tas viņu ierindo 2. vietā šajā rādītājā, atpaliekot vienīgi no Naidžela Mensela, kas līdz pirmā titula nodrošināšanai (1992. gada Ungārijas Grand Prix) bija piedalījies 172 sacensībās. 2009. gada 18. novembrī tika paziņots, ka Džensons Batons 2010. gadā pievienosies McLaren komandai. Viņa komandas biedrs bija cits angļu Formula 1 čempions, Luiss Hamiltons. Jau sezonas otrajā sacīkstē, Austrālijas Grand Prix, Batons guva savu pirmo uzvaru jaunajā komandā. McLaren komandas sastāvā Batons piedalījās F1 čempionātā līdz pat savas karjeras beigām. Sacīkstes treknrakstā sāktas no pirmās starta pozīcijas. Sacīkstēs slīprakstā ir uzrādīts ātrākais apļa laiks. † - Nefinišēja, bet ieskaitīts klasifikācijā, jo paveica vismaz 90% no distances. ‡ - Iegūta puse no punktiem, jo netika veikti 75% sacīkstes. «FIA entry list reveals driver numbers, confirms Chilton». Formula1.com (Formula One Administration). 2014. gada 10. janvāris. Skatīts: 2014. gada 27. decembris. «Who's Who: Jenson Button». F1Fanatic.co.uk. 2007. Skatīts: 2007-01-02. «Button's profile». www.itv-f1.com. Arhivēts no oriģināla, laiks: 2010. gada 15. martā. Skatīts: 2016. gada 2. februārī. «2000 season driver standings». www.formula1.com. «Benetton pledge competitive car for Button». www.telegraph.co.uk. «2001 season Fisichella results». www.formula1.com. «2001 season Button results». www.formula1.com. «2001 season driver standings». www.formula1.com. Kevin Eason. «Alonso making life cheap and cheerful for his paymaster». The Times (News International), 2005-09-09. Skatīts: 2006-11-01. BBC reporting on Button's 180mph crash in Monaco, 31 May, 2003 BBC reports on how BAR retained Button's services for 2005 20 October, 2004 BBC reports on how BAR retain Button's services after yet another contract dispute 21 September, 2005 BBC reporting on Honda taking complete ownership of BAR 10 January, 2005 «Button takes first Grand Prix win». BBC Sport. 2006-08-06. Skatīts: 2009-04-18. «ITVF1.COM reporting on Jenson sustaining karting injuries which ruled him out of winter testing.». Arhivēts no oriģināla, laiks: 2009. gada 30. aprīlī. Skatīts: 2009. gada 12. decembrī. Interview with Ian Stafford, UK Mail On Sunday 11/11/07 «Global crisis ends Honda F1 dream». BBC Sport. «Honda team to return as Brawn GP». BBC Sport. Brilliant Button wins on Brawn debut.2009-03-29.eurosport.co.uk "Contents: 169". Autosport 198 (4): 3. October 22, 2009. Vikikrātuvē par šo tēmu ir pieejami multivides faili. Skatīt: Džensons Batons. Brockhaus Enzyklopädie raksts (vāciski) Encyclopædia Universalis raksts (franciski) Munzüger Sport profils (vāciski) Driver Database profils (angliski) Motorsportstats profils (angliski) Racing-Reference driver profils (angliski) Oficiālā mājaslapa Arhivēts 2020. gada 6. decembrī, Wayback Machine vietnē. (angliski)