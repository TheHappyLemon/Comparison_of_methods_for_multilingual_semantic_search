Henriks Salve (poļu: Henryk Salwe, arī Georgs Henriks Salve (krievu: Георг Хенрик Сальве) un Geršs Salve; 1862. gada 12. decembris Varšava — 1920. gada 15. decembris Lodza) bija ebreju izcelsmes Polijas šahists. Viens no vadošajiem Polijas šahistiem 20. gadsimta sākumā, kurš daudz izdarījis šaha izplatībai. Viens no tā sauktās "Lodzas šaha skolas" dibinātājiem, no kuras izaudzis Akiba Rubinšteins. Šahu iemācījies spēlēt tikai 20 gadu vecumā, un tikai 40 gadu vecumā izcīnījis savu pirmo panākumu 1903. gadā Kijevā ierindojoties 4. vietā 3. Viskrievijas šaha turnīrā. No 1903. līdz 1916. gadam bijis Lodzas šaha turnīru daudzkārtējs laureāts. 1906. gadā Sanktpēterburgā uzvarējis 4. Viskrievijas šaha turnīrā un kļuvis par Krievijas šaha čempionu. Tajā pašā gadā zaudējis maču par Krievijas šaha meistara nosaukumu Mihailam Čigorinam ar 6½:8½ (+5, −7, =3). 1907. gadā Lodzā 5. Viskrievijas šaha turnīrā dalījis 3.-4. vietu. No 1906. līdz 1912. gadam piedalījies vairāk nekā 10 starptautiskos šaha turnīros, kuros labāko panākumu guvis 1908. gadā Diseldorfā Vācijas šaha savienības 16. kongresā, kurā ieņēmis 2. vietu (uzvarējis Frenks Māršals). Sekmīgi nospēlējis demostrācijas partijas ar Mihailu Čigorinu (1904; +1, −1) un Žaku Mizesu (1905; +2, −1). Nospēlējis trīs mačus ar Akibu Rubinšteinu, no kuriem viens beidzies neizšķirti 7:7 (1903; +5, −5, =4), bet abus pārējos zaudējis — 4:6 (1904; +3, −5, =2) un 3:5 (1907; +1, −3, =4). 1909. gadā uzvarējis mačā Geršu Rotlevi ar 9½:6½ (+8, −5, =3). 1913. gadā zaudējis mačus Oldržiham Durasam ar 1:3 (+0, −2, =2) un Jefimam Bogoļubovam ar 4:6 (+3, −5, =2). Pēc nodarbošanās bijis rūpnieks. No 1913. gada oktobra līdz 1914. gadam Lodzā izdevis šaha laikrakstu jidišā Erste Yidishe Shahtsaytung ("Pirmais ebreju šaha laikraksts"). Laikraksta izdošanu pārtraucis Pirmais pasaules karš. 16th DSB Kongress, Duesseldorf (1908) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)