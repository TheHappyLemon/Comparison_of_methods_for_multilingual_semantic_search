Naiče (dienvidu atapasku: Naiche — 'uzbāzīgais, nerātnību veicējs'; dzimis ap 1857 gadu, miris 1919. gada 16. martā) bija čirikavu apaču virsaitis. Savu titulu viņš mantoja no tēva Kočiza, viena no ietekmīgākajiem čirikavu apaču virsaišiem. Naičes mātes Dostesehas (Dos-tes-ey, Dos-teh-seh — 'Jau gatavo pie nometnes ugunskura') tēvs bija ievērojamais apaču virsaitis Mangas Koloradasa. Naičes vārds ir pierakstīts dažādi — Naiče, Nače, Natčezs, Načite, Kristiāns Naiče. 1861. gadā Naiči ar māti sagūstīja amerikāņu zaldāti un aizveda uz Buhanana fortu Arizonā. Neraugoties uz karadarbības sākumu starp amerikāņiem un Kočiza apačiem, abus gūstekņus drīz atbrīvoja. 1872. gadā kopā ar tēvu piedalījās sarunās ar brigādes ģenerāli Oliveru Hauardu. Pēc Kočiza nāves 1874. gadā čirikavu virsaiša titulu mantoja viņa vecākais dēls Taza. Taza mira 1876. gadā ceļojuma laikā uz Vašingtonu, un Naiče kļuva par pēdējo čirikavu virsaiti. Lai arī Naiče neieguva tādu ietekmi kā viņa tēvs un brālis, līdz pat mūža beigām viņš baudīja milzīgu visu čirikavu cieņu. Sākotnēji Naičes attiecības ar baltādainajiem bija miermīlīgas, taču 1880. gadā viņš pameta rezervātu, bet 1882. gadā pievienojās Džeronimo. 1883. gadā militāras ekspedīcijas laikā ģenerālim Džordžam Krūkam izdevās pārliecināt apačus padoties. 1885. gada maijā Džeronimo un Naiče atkal pameta rezervātu. 1886. gada 27. aprīlī divdesmit ielenktu apaču karotāju aizlavījās gar armijas posteņiem un šķērsoja Arizonas robežu. Ceturtā daļa Savienoto Valstu armijas ilgāku laiku nespēja tikt galā ar nelielo Džeronimo un Naičes grupu. Pilnībā apači padevās 1876. gada 4. septembrī, un kā karagūstekņi tika nosūtīti uz cietumu Floridā. Vēlāk čirikavus pārsūtīja uz Oklahomas štatu, kur Naiče kādu laiku kalpoja par izlūku. 1913. gadā Naiče pārcēlās uz Meskaleru indiāņu rezervātu Ņūmeksikā, kurā bija sapulcinātas dažādas apaču grupas un ciltis. Apaču tradīcijas pieļāva daudzsievību, un Naičem bija trīs sievas, astoņi dēli un sešas meitas. Divas viņa sievas mira vēl Oklahomā. Naiče ieguva talantīga indiāņu mākslinieka reputāciju. Uz briežu ādas viņš attēloja ziedus, briežus un citus dzīvniekus, tītarus un dažnedažādus dabas objektus, kā tos saskatīja savām acīm. Naiče arī greba koka nūjas un krāsoja tās dažādās krāsās. «Naiche». Arhivēts no oriģināla, laiks: 2011. gada 5. jūlijā. Skatīts: 2015. gada 30. janvārī. «Chief Naiche». Arhivēts no oriģināla, laiks: 2009. gada 22. martā. Skatīts: 2009. gada 17. februārī. Apaču vadoņi