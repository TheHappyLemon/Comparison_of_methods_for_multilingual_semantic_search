Džungārija (ķīniešu: 準噶爾; uiguru: جوڭغار, Junghariyä) ir vēsturisks un ģeogrāfisks subreģions Siņdzjanas Uiguru autonomā reģiona ziemeļu daļā Ķīnas Tautas republikas rietumos. Tās platība ir aptuveni 777 000 km², no kā lielāko daļu aizņem Džungārijas baseins, kura vidū atrodas Gurbantiungiuta tuksnesis (Gobi rietumu daļa). Reģionā valda krasi kontinentāls klimats. Lielākā pilsēta ir reģiona galvaspilsēta Urumči, kas atrodas Tjanšana priekškalnē. Senatnē no Džungārijas karagājienos uz Eiropu un Āzijas rietumu daļu devās huņņi, mongoļi, oiroti, kalmiki un citas nomadu tautas. No 1635. līdz 1758. gadam šo reģionu pārvaldīja Džungārijas haniste. Džungārija ieņem plašu un samērā līdzenu baseinu starp Tjanšana un Altaja kalniem. Austrumos Džungārijas baseins sašaurinās un pāri dažām zemām izciļņu grēdām saistās ar Mongolijas līdzenumiem. Rietumos to norobežo diezgan augsta kalnzeme, augstākās izciļņu grēdas ir Tarbagatajs, Džairs, Saurs u.c., kas saista Tjanšanu ar Altaju. Divās vietās starp kalniem paliek plašas atstarpes, pa kurām Džungārijas baseins saplūst ar Kazahstānas zemumu. Pa vienu tek Urunga un Melnā Irtiša, bet otrā starpā, ko dēvē par Džungārijas vārtiem, atrodas vairāki ezeri — Elbinors, Alakuls un Balhašs. Latviešu konversācijas vārdnīca. IV. sējums. Rīga : Anša Gulbja izdevniecība. 6763. sleja. Vikikrātuvē par šo tēmu ir pieejami multivides faili. Skatīt: Džungārija. Krievijas Lielās enciklopēdijas raksts (krieviski) Encyclopædia Universalis raksts (franciski)