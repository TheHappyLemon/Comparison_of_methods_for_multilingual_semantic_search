QS pasaules universitāšu reitings (angļu: QS World University Rankings) līdztekus Šanhajas ARWU un Times Higher Education reitingiem ir viens no pasaules trim ietekmīgākajiem universitāšu reitingiem. To veido britu uzņēmums Quacquarelli Symonds (QS) company, vadoties pēc vairākiem indikatoriem: pasaules mēroga reputācijas, augstskolu mācībspēku un darba devēju aptauju rezultātiem, citējamības, pasniedzēju un studentu skaita attiecības, kā arī ārvalstu studentu un mācībspēku īpatsvara. 2015. gadā QS reitingā 200 labākās pasaules universitātes atradās 31 valstī, visvairāk ASV (51), Lielbritānijā (29), Vācijā (13), Nīderlandē (11), Kanādā (10), Japānā (10) un Austrālijā (8). Londona bija vienīgā pilsēta pasaulē, kurā tolaik atradās piecas no Top 100 universitātēm, tai sekoja Bostona un Honkonga, katrā bija pa 3 labākajām universitātēm, savukārt Ņujorkā, Parīzē, Tokijā, Melnburnā un Pekinā atradās divas no Top 100 augstskolām. Kopš 2013. gada QS pasaules universitāšu reitingā atrodas Latvijas Universitāte (LU), vēlāk tajā tika iekļauta arī Rīgas Tehniskā Universitāte (RTU) 2017. gadā un Rīgas Stradiņa Universitāte (RSU) 2018. gadā. Kopējā pasaules universitāšu reitingā 2019./2020. studiju gadā RTU bija 701.-750. vietā, LU un RSU abas 801.-1000. vietā. Salīdzinājumam, Tartu Universitāte bija 301., Viļņas Universitāte 458. Viļņas Ģedimina tehniskā universitāte 591.-600. pozīcijā. Savukārt Tallinas Tehnoloģiju universitāte ieņēma 601.-650. vietu, Kauņas Tehnoloģiju universitāte 751.-800. vietu, bet Vītauta Dižā Universitāte un Tallinas Universitāte 801.-1000. vietu. Savukārt atsevišķajā Centrālās un Austrumeiropas un Centrālās Āzijas (EECA 2020) universitāšu reitingā Latvijas Universitāte 2020./2021. studiju gadā atradās 39., Rīgas Tehniskā Universitāte 54., Rīgas Stradiņa Universitāte 141., bet Latvijas Lauksaimniecības Universitāte 174. pozīcijā. Pasaules universitāšu akadēmiskais reitings Times Higher Education reitings Latvijas augstskolu reitings Latvijas Universitāte saglabā augsto pozīciju QS World University Rankings Arhivēts 2015. gada 6. jūlijā, Wayback Machine vietnē. LU Preses centrs 16.09.2014 topuniversities.com rankings 2021 EECA rankings 2020