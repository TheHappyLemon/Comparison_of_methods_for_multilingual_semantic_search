Meteor-1 1 (Метеор-1 1) jeb Meteor-1 № 12L bija PSRS pirmais pilnvērtīgais meteoroloģiskais pavadonis pēc eksperimentālu pavadoņu sērijas palaišanas. Informācija no pavadoņa nonāca PSRS meteoroloģijas dienestā Gidrometcentr, un daļa datu tika nodota citām valstīm. Meteor-1 1 orbītā tika palaists 1969. gada martā un darbojās līdz 1970. gada jūlijam. Meteor-1 bija cilindra formas ar diametru 1,5 m un garumu 5 m ar diviem saules bateriju paneļiem abās pusēs. Tas bija apgādāts ar divām televīzijas kamerām, lai uzņemtu Zemi dienas gaismā, augstas izšķirtspējas infrasarkano radiometru dienas gaismai un nakts pusei, kā arī aktinometru Zemes radiācijas lauka mērīšanai. Meteor-1 1 tika palaists 1969. gada 26. martā 12:30 UTC ar nesējraķeti Vostok-2M no Pļeseckas kosmodroma. Sākotnējā orbīta bija gandrīz apļveida, gaddrīz polāra: aptuveni 650 km augstumā ar slīpumu 81,2°. Domājams, ka pavadonis pārtrauca darboties 1970. gada jūlijā, jo tad pārstāja pienākt Meteor-1 1 dati no PSRS uz ASV pa īpašajiem sakaru kanāliem, par kuru pārraidīšanu abām valstīm bija vienošanās. 2011. gadā pavadonis atradās aptuveni 400 km orbītā. 2012. gada martā tā orbīta bija pazeminājusies jau līdz aptuveni 250 km. 2012. gada 26. martā Meteor-1 1 beidza eksistēt, ieejot Zemes atmosfēra. Pēc ASV pavadoņu novērošanas dienesta datiem pavadonis atmosfērā iegāja 22:17 UTC ar koordinātēm 47 grādi ziemeļu platuma un 95 grādi austrumu garuma — virs Mongolijas rietumu daļas. Savukārt pēc Krievijas Kosmisko spēku datiem Meteor-1 1 atmosfērā iegāja virs Antarktīdas, aptuveni 690 km no polārstacijas Belgrano II. Первый советский метеоспутник Метеор-1 вошел в атмосферу над Монголией РИА Новости, 2012-03-27 (krieviski) Soviet Weather Satellite Falls in Antarctica РИА Новости, 2012-03-27 (krieviski)