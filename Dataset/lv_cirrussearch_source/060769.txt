Dārza vējgriķis (latīņu: Fallopia convolvulus) ir augu suga sūreņu dzimtā. Savvaļā tā ir sastopama Eiropā, taču ir izplatījusies arī citos kontinentos. Latvijā bieži visā teritorijā — atsevišķi eksemplāri vai nelielas grupas ir atrodamas dārzos un tīrumos, dzelzceļu malās, dažādās smilšainās nezālienēs, kā arī uz mežu stigām. Dārza vējgriķis ir viengadīgs, 10—90 cm liels lakstaugs ar tievu, īsi apmatotu, zarojošu stublāju, kurš aug vijoties. Lapas uz stublāja ir izvietotas pamīšus, lapām ir kātiņš un pēc formas tās ir olveidīgas vai trīsstūrainas, aptuveni 3—8 cm garas un 1—5 cm platas. Plātnes mala ir gluda, gals nosmailots un pamats bultveidīgs. Ziedi ir izvietoti nelielos 2—6 ziedu ķekaros lapu žāklēs un zaru galos. Apziednis ir zaļganbalts, klāts ar dziedzeriem, bet ārējās apziedņa lapas ar strupu šķautni. Auglis ir blāvs, grumbuļains riekstiņš. Augļa (zieda) kāts ir stāvs un īss — garumā līdz 0,3 cm. Zied no jūlija līdz septembrim. «dārza vējgriķis - Fallopia convolvulus (L.) Á.Löve - Augi - Latvijas daba». www.latvijasdaba.lv. Skatīts: 2022-03-20. Vikikrātuvē par šo tēmu ir pieejami multivides faili. Skatīt: Dārza vējgriķis. Encyclopædia of Life raksts (angliski)