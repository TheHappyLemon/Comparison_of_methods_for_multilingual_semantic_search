Cjiņlinas lielā panda (Ailuropoda melanoleuca qinlingensis) ir lielo pandu (Ailuropoda melanoleuca) pasuga. Pasuga zinātniski tika izdalīta 2005. gadā. Pētījumi liecina, ka Cjiņlinas lielā panda ir dzīvojusi izolēti no pārējām lielajām pandām apmēram 12 000 gadus. Tā ir primitīvāka savā attīstībā nekā parastā panda. Cjiņlinas lielā panda dzīvo tikai Cjiņlinas kalnos 1300 - 3000 metrus virs jūras līmeņa Šaņsji provincē Ķīnā. To skaits savvaļā ir apmēram 200 - 300 īpatņi. Lai arī Ķīnā tiek ieviesti dažādi aizsardzības pasākumi, Cjiņlinas lielo pandu populācija atjaunojas ļoti lēni. Tā atšķiras no parastās lielās pandas (Ailuropoda melanoleuca melanoleuca) ar mazāku galvaskausu. Parastajai lielajai pandai galvas forma atgādina lāča galvu, bet Cjiņlinas lielajai pandai galva ir apaļa un atgādina kaķa galvu. Lai arī galva ir mazāka par parastās pandas galvu, tās zobi toties ir lielāki.. Cjiņlinas lielā panda ar savu apaļo galvu izskatās mīlīga un nevainīga. Ķīnieši to sauc par "skaisto pandu". Arī apspalvojums abām pasugām ir atšķirīgs. Cjiņlinas lielās pandas kažoka krāsa ir nevis balta ar melniem laukumiem, bet gaiši brūna ar tumši brūniem laukumiem. Vairāk par lielo pandu ieradumiem, barību un vairošanos lasīt galvenajā rakstā par sugu — lielā panda. People's Daily Online - Giant Panda has a new sub-species Wild Giant Panda Mt Qinling Panda Habitat Expands Giant Pandas in Shaanxi Pandas Return to North China WWF Global: Panda protection in China’s Qinling Mountains