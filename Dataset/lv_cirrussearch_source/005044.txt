Britu muzejs (angļu: British Museum) ir vispusīgs nacionālais muzejs ar sevišķi ievērojamām kolekcijām arheoloģijā un etnogrāfijā. Tas atrodas Apvienotās Karalistes galvaspilsētā Londonā, Kamdenā (Camden). Muzejs ar Apvienotās Karalistes parlamenta lēmumu dibināts 1753. gadā, un sākotnēji tas balstījās uz trim kolekcijām: Hansa Sloena (Hans Sloan), Roberta Hārlija (Robert Harley) un Roberta Kotona (Robert Cotton) privātkolekcijām. Kolekcijas tika izvietotas Montagjū ēkā un 1759. gadā kļuva pieejamas apskatei. Laika posmā no 1823. līdz 1852. gadam Montagjū ēkas atrašanās vietā tika uzcelta muzeja pašreizējā ēka, to projektējis arhitekts Roberts Smērks. Vēlāk vairākas reizes ēka tika izmainīta un pārbūvēta. Slavenā muzeja lasītava tika izbūvēta 1850. gados, tajā strādājuši tādi ievērojami cilvēki kā Kārlis Markss, Virdžīnija Vulfa, Pjotrs Kropotkins (Пётр Кропоткин) un Tomass Kārlails (Thomas Carlyle). 1881. gadā sākotnējā dabas vēstures kolekcija tika pārcelta uz jauno ēku Dienvidkensingtonā (South Kensington), kas kļuva par Dabas vēstures muzeju (Natural History Museum). 1973. gadā Britu muzeja bibliotēka ar Parlamenta lēmumu tika pārcelta uz Britu bibliotēku (British Library). 1997. gadā, kamēr tika būvēta jaunā Britu bibliotēkas ēka, aptuveni puse no bibliotēkas grāmatām tika turēta Britu muzejā. Vikikrātuvē par šo tēmu ir pieejami multivides faili. Skatīt: Britu muzejs. Encyclopædia Britannica raksts (angliski) Brockhaus Enzyklopädie raksts (vāciski) Lielās Ukrainas enciklopēdijas raksts (ukrainiski) Krievijas Lielās enciklopēdijas raksts (krieviski) Encyclopædia Universalis raksts (franciski) Pareizticīgo enciklopēdijas raksts (krieviski) Enciklopēdijas Krugosvet raksts (krieviski)