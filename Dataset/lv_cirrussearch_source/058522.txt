Kofi Ata Annans (angļu: Kofi Atta Annan, dzimis 1938. gada 8. aprīlī, miris 2018. gada 18. augustā) bija ganiešu izcelsmes diplomāts, no 1997. gada 1. janvāra līdz 2006. gada 31. decembrim (2 termiņus) viņš bija ANO ģenerālsekretārs. 2001. gadā Kofi Annans (kopā ar ANO) saņēma Nobela miera prēmiju. Kofi Annans dzimis 1938. gada 8. aprīlī Kumasi, britu Zelta krasta kolonijā (tagadējā Ganā). Annana ģimene piederēja pie vietējās aristokrātijas, jo abi viņa vectēvi bija cilšu virsaiši. Studiju gaitas Kofi Annans uzsāka Ganas Tehniskajā universitātē, bet vēlāk studijas turpināja ASV. No 1961. līdz 1962. gadam Annans apguva ekonomiku aspirantūrā Ženēvas Starptautisko problēmu pētījumu institūtā. Vēl desmit gadus vēlāk Annanam tika piešķirta Slona stipendija studijām Masačūsetsas Tehnoloģiju institūtā, un tur viņš ieguva maģistra grādu vadības zinībās. Kofi Annans bija precējies ar zviedru juristi un mākslinieci Nani Mariju Annanu. Iepriekšējā laulība ar nigērieti Titi Alakiju tika šķirta 1983. gadā. Viņam bija arī pameita, kura dzimusi Nanes Marijas pirmajā laulībā. 1962. gadā Annans uzsāka darbu ANO Pasaules Veselības Organizācijā un kopš tā laika pastāvīgi strādāja dažādās ANO struktūrās un amatos Etiopijā, Šveicē, Ēģipte, ASV un citur. Annans ir bijis ANO ģenerālsekretāra palīgs programmu plānošanā, budžeta un finanšu lietās, ANO inspektors. 1993. gada 1. martā Annans kļuva par ANO ģenerālsekretāra vietnieku miera uzturēšanas operācijās. Pēc tam viņš bija speciālais ANO pārstāvis Dienvidslāvijā un speciālais sūtnis NATO. 1996. gadā viņš atkārtoti ieņēma ANO ģenerālsekretāra vietnieka amatu. Šajā laika periodā tikai divus gadus Annans nebija saistīts ar ANO: no 1974. līdz 1976. gadam viņš bija izpilddirektora Ganas tūrisma attīstības kompānijā un vienlaikus arī valdes loceklis tajā, kā arī Ganas tūrisma padomes darbinieks. Kofi Annans bija ANO ģenerālsekretārs divus amata termiņus — no 1997. gada 1. janvāra līdz 2006. gada 31. decembrim. Annans īpašu uzmanību veltīja ekonomikas attīstības jautājumiem. 2000. gada septembrī Kofi Annans rīkoja vienu no nozīmīgākajiem forumiem ANO vēsturē: Tūkstošgades sammitu. Tajā piedalījās valstu līderi no vairāk nekā 1500 reģioniem un valstīm. «The Nobel Peace Prize 2001». Nobel Foundation. Vikikrātuvē par šo tēmu ir pieejami multivides faili. Skatīt: Kofi Annans. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski) Kofi Annana biogrāfija Nobela prēmijas mājaslapā (angliski)