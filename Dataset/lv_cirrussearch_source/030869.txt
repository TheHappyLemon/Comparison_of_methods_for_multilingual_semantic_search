Gorans Dragičs (slovēņu: Goran Dragić; dzimis 1986. gada 6. maijā) ir bijušais slovēņu basketbolists, spēlēja aizsarga pozīcijā, bijis Slovēnijas basketbola izlases dalībnieks. Aizvadījis 15 sezonas Nacionālajā basketbola asociācijā. 2018. gadā bija NBA Visu zvaigžņu spēles dalībnieks, bet 2014. gadā atzīts par sezonas progresējušāko spēlētāju. Arī viņa brālis Zorans Dragičs ir profesionāls basketbolists, tāpat spēlējis NBA. Gorans Dragičs karjeru sācis dzimtajā Slovēnijā, spēlējis arī Ļubļanas "Olimpija" sastāvā. Pirms nokļūšanas NBA spēlējis arī Spānijā. 2008. gada NBA draftā G. Dragiču otrajā kārtā ar kopējo 45. numuru izraudzījās Sanantonio "Spurs", tomēr tiesības uz spēlētāju tika atdotas Fīniksas "Suns" (apmaiņā pret citu tikko draftētu spēlētāju Maliku Hairstonu). Rezultatīvāko spēli "Suns" sastāvā aizvadīja 2010. gada 25. janvārī — 32 punkti spēlē pret Jūtas "Jazz", kurā viņš iemeta 6 no 7 trīspunktu metieniem. 2011. gadā tika aizmainīts uz Hjūstonas "Rockets" trīs komandu maiņas darījumā, kura rezultātā komandu mainīja arī Ārons Brukss. 2011. gada aprīlī G. Dragičs sasniedza karjerā pirmo triple-double (11 punkti, 11 atlēkušās bumbas, 11 piespēles). 2011. gada lokauta laikā spēlēja Spānijas kluba Vitorijas "Saski Baskonia" sastāvā. 2012. gadā G. Dragičs atgriezās Fīniksas "Suns" sastāvā, vasarā noslēdzot ar komandu līgumu kā brīvais aģents. Pirmo reizi NBA karjerā viņš nostiprinājās par pamatsastāva spēlētāju, visas 77 spēles dodoties laukumā pirmajā pieciniekā. 2014. gada februārī G. Dragičs trīs reizes uzlaboja karjeras rekordu visvairāk vienā spēlē gūtajos punktos — mēneša beigās tie bija 40 punkti. Viņš kļuva par pirmo spēlētāju kopš Roda Striklenda 1985.—1986. gada sezonā, kas trīs reizes viena mēneša laikā labo personisko rekordu visvairāk vienā spēlē gūtajos punktos. G. Dragičs kļuva par vienu no sešiem 20—50—40 kluba biedriem — guvis vairāk par 20 punktiem vidēji spēlē, no spēles metot ar vismaz 50% lielu precizitāti un trīspunktu metienus trāpot ar vismaz 40% lielu precizitāti. Slovēņu basketbolists tika atzīts par sezonas progresējušāko spēlētāju, tāpat iekļauts līgas simboliskajā trešajā izlasē. 2015. gadā trīs komandu maiņas darījumā G. Dragičs tika aizmainīts uz Maiami "Heat", kur nokļuva arī viņa brālis Zorans Dragičs. G. Dragičs uzreiz kļuva par "Heat" sākumsastāva spēlētāju, taču komanda nespēja kvalificēties play-off. 2015. gadā spēlētājs noslēdza ar klubu piecu gadu līgumu par kopējo summu 90 miljoni dolāru. Sestajā sezonā "Heat" sastāvā kopā ar komandu sasniedza 2020. gada NBA finālsēriju, kur sešās spēlēs piekāpās Losandželosas "Lakers" (finālsēriju G. Dragičs bija spiests izlaist, jo pirmajā spēlē guva traumu). 2021. gada vasarā G. Dragičs nonāca Toronto "Raptors" maiņas darījumā pret Kailu Lauriju (uz Toronto devās arī Presiuss Ačiuva). "Raptors" sastāvā G. Dragičs piedalījās tikai 5 spēlēs, atsakoties pārstāvēt komandu. 2022. gada februārī viņš tika aizmainīts uz Sanantonio "Spurs" pret Drū Eubenksu un Tadeusu Jangu (abas komandas apmainījās arī ar nākotnes drafta izvēlēm). Kā tika paredzēts, spēlētājs un komanda vienojās par līguma izpirkšanu dažas dienas vēlāk, un 22. februārī G. Dragičs noslēdza līgumu ar vienu no čempionāta favorītiem Bruklinas "Nets". No 2022. gada augusta līdz 2023. gada februārim pārstāvēja Čikāgas "Bulls", bet pēc tam pievienojās vienam no spēcīgākajiem līgas klubiem Milvoki "Bucks". 2023. gada nogalē G. Dragičs paziņoja par profesionālā basketbolista karjeras beigām. Spēlējis valsts jaunatnes izlasēs. Slovēnijas pieaugušo izlases sastāvā izcīnījis 4. vietu 2009. gada Eiropas čempionātā un 7. vietu 2014. gada FIBA Pasaules kausā. Kopā spēlējis trīs Pasaules čempionātos un piecos Eiropas čempionātos. 2017. gada Eiropas čempionātā Slovēnijas izlase, kuras līderi bija G. Dragičs un jaunais talants Luka Dončičs, kļuva par čempioniem. G. Dragiču atzina par šī čempionāta labāko spēlētāju. «Goran Dragic announces his retirement after a 15-year NBA career». NBA.com (angļu). Skatīts: 2024-01-01. Vikikrātuvē par šo tēmu ir pieejami multivides faili. Skatīt: Gorans Dragičs. Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) ESPN NBA profils (angliski) RealGM Basketball profils (angliski)