Džans Pjēro Gasperīni (itāļu: Gian Piero Gasperini; dzimis 1958. gada 26. janvārī) ir itāļu futbola treneris un bijušais futbolists. Spēlējis pussarga pozīcijā. Kopš 2016. gada jūnija ir Itālijas A sērijas kluba Bergamo "Atalanta" galvenais treneris. Gasperīni ir Turīnas "Juventus" jaunatnes sistēmas audzēknis. Juventus pirmajā komandā aizvadījis tikai Itālijas kausa izcīņas spēles. 1978. gadā pievienojās B sērijas klubam Palermo. Tajā nospēlēja piecas sezonas. 1979. gadā sasniedza Itālijas kausa finālu. Karjeras turpinājumā pārstāvējis klubus Cavese un Pistoiese. 1985. gadā pārgāja uz Pescara, ar ko 1987. gadā izcīnīja ceļazīmi uz A sēriju. 1990.—1991. gada sezonā pārstāvēja klubu Salernitana, bet karjeru noslēdza Vis Pesaro rindās 1993. gadā. Trenera karjeru sāka Turīnas "Juventus" kā jauniešu treneris. 2003. gadā kļuva par C1 sērijas kluba Crotone galveno treneri. Gasperīni vadībā komanda iekļuva B sērijā. 2006. gadā sāka vadīt klubu Genoa. Jau savā pirmajā sezonā iekļuva A sērijā. 2008.—2009. gada sezonā ar Genoa izcīnīja 5. vietu. 2010. gada novembrī pēc neveiksmīga sezonas sākuma bija spiests atstāt Genoa galvenā trenera amatu. 2011. gada jūnijā tika apstiprināts par Milānas "Internazionale" galveno treneri, taču tā paša gada septembrī tika atbrīvots no amata, komandai nespējot uzvarēt nevienā no piecām spēlēm. 2012. gada septembrī kļuva par Palermo galveno treneri. 2013. gadā atgriezās Genoa galvenā trenera amatā un nostrādāja klubā trīs sezonas. 2016. gada 14. jūnijā kļuva par Bergamo "Atalanta" galveno treneri. Jau savā pirmajā sezonā ar šo klubu izcīnīja 4. vietu A sērijā, kvalificējoties UEFA Eiropas līgai. 2018.—2019. gada sezonā aizveda komandu līdz 3. vietai A sērijā, pirmoreiz kluba vēsturē kvalificējoties Čempionu līgai. 2019. gadā Gran Galà del calcio pasākumā saņēmis Itālijas Futbolistu asociācijas balvu kā sezonas labākais A sērijas treneris. Gasperīni piešķirta arī Panchina d'Oro 2019. gada sezonas labākā trenera balva. 2019.—2020. gada UEFA Čempionu līgas sezonā sasniedza ceturtdaļfinālu. 2020. gadā ar Atalanta A sērijā atkārtoti izcīnīja 3. vietu. «Official: Atalanta appoint Gasperini». football-italia.net (angļu). 2016. gada 14. jūnijā. Skatīts: 2020. gada 18. oktobrī. «Gran Gala del Calcio 2019 winners». football-italia.net (angļu). 2019. gada 2. decembrī. Skatīts: 2020. gada 18. oktobrī. «Gasperini vince la Panchina d'oro 2019, battuti Mihajlovic e Allegri». repubblica.it (itāļu). 2020. gada 3. februārī. Skatīts: 2020. gada 18. oktobrī. Vikikrātuvē par šo tēmu ir pieejami multivides faili. Skatīt: Džans Pjēro Gasperīni. WorldFootball profils (angliski) Transfermarkt spēlētāja profils (angliski) Transfermarkt trenera profils (angliski) FBref spēlētāja profils (angliski)