Hipiji ir subkultūra un jauniešu kustība, kas izveidojās ASV 1960. gadu vidū un vēlāk izplatījās pārējā pasaulē. Etimoloģiski termins "hipijs" ir cēlies no vārda "hipsteris", ar ko tajā laikā apzīmēja bītņikus. Agrīnie hipiji pauda zudušās "bītņiku" paaudzes kontrkultūras vērtības, veidoja kolektīvus, klausījās psihodēlisko roku, centās īstenot seksuālo revolūciju un daudzi izmantoja dažādas substances, kā marihuānu, LSD un maģiskās sēnes, lai nonāktu citos apziņas stāvokļos. Hipiju filozofija saistās ar pozitīvu attieksmi pret garīgām lietām. Hipiji iestājas par pacifismu, altruismu, mīlestību un brīvu seksuālo attiecību veidošanu, bet negatīvi attiecas pret karu un autoritatīvu varu. Tāpat hipiji atbalsta dzīvesveidu, kas saistīts ar "atgriešanos pie dabas", viņu apģērbs un dzīvesvietas bieži tika veidotas krāsainos un košos toņos, tāpēc dažkārt hipijus sauc par puķu bērniem. Nozīmīgākie pasākumi, kas ir cieši saistīti ar hipiju subkultūru, bija Mīlestības vasara (Summer of Love) 1967. gadā un Vudstokas festivāls 1969. gadā. Pacifisms Vikikrātuvē par šo tēmu ir pieejami multivides faili. Skatīt: Hipiji. Encyclopædia Britannica raksts (angliski) Krievijas Lielās enciklopēdijas raksts (krieviski)