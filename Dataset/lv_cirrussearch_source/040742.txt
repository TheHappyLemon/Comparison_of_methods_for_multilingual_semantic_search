"Angārs 18" ir amerikāņu režisora Džeimsa Konveja 1980. gadā uzņemts zinātniskās fantastikas trilleris. Galvenās lomas filmā atveido Darens Makgevins, Roberts Vons, Harijs Kolinzs, Džeimss Hemptons un Pamela Belvuda. Trīs astronauti gatavojas satelīta palaišanai no kosmosa kuģa Space Shuttle. Viens no viņiem atrodas kuģa kravas nodalījumā un veic pēdējās sagatavošanas darbības. Pēkšņi otrais pilots uz radara ekrāna ierauga objektu, kas pārvietojas pa līkloču trajektoriju un atrodas tieši virs viņu kuģa. Astronauti nespēj un nepagūst neko izdarīt, jo satelīts pēc komandas no Zemes ieslēdz savus dzinējus un ietriecas NLO. Astronauts, kurš bija kravas nodalījumā, iet bojā. Pēc atgriešanās uz Zemes astronauti cenšas kaut ko uzzināt par notikušo, taču ASV valdība citplanētiešu avarējušo kuģi, kas nosēdies Arizonas tuksnesī, ir aizvedusi uz Gaisa spēku bāzi, kur tas tiek slepenībā pētīts. Iekļūstot kuģī, zinātnieki tur atrod divus mirušus citplanētiešus. Uz kuģa vadības paneļa attēloti simboli, kas līdzīgi tiem, ko izmantojušas Zemes senās civilizācijas, bet kuģa skaitļotājā tiek atklāti ieraksti, kuros redzamas Zemes spēkstacijas, militārās bāzes, industriālās rūpnīcas un lielākās pilsētas. Viens no zinātniekiem secina, ka šāds kuģis nevarēja sasniegt zemi no kosmosa tālēm un ka mātes kuģis — lielāks un ātrāks — ir kaut kur Zemes tuvumā. Benkroftu un Preisu, kuri cenšas noskaidrot patiesību, izseko valdības aģenti. Preiss tiek nogalināts, taču Benkroftam izdodas izvairīties un nokļūt Angārā 18, kurā tiek pētīts svešais kosmosa kuģis. Kad zinātnieki ir atklājuši, ka citplanētieši plāno atgriezties uz Zemes, valdības aģenti raida uz angāru ar sprāgstvielām pildītu raķeti, lai nogalinātu visus, kas iesaistīti šajā incidentā un saglabātu notikušo noslēpumā. Taču Benkrofts un daži zinātnieki, kas sprādziena brīdī atradās svešā kuģa iekšpusē, izdzīvo. Stīvs Benkrofts — Harijs Kolinzs Ļū Preiss — Džeimss Hemptons Gordons Keins — Roberts Vons Dr. Sāra Mičela — Pamela Belvuda Frenks Morisons — Filips Ebots Frenks Lafertijs — Džozefs Kampanella Fils Kamerons — Toms Heliks Pols Banisters — Stīvens Kits Professors Mills — Viljams Šelerts Harijs Forbss — Darens Makgevins Šerifs Dauns Berlovs — Klifs Osmonds Sems Teits — Stjuarts Penkinss Lidojuma vadītājs — H.M.Vaients Daļa filmas tika uzņemta Teksasā, filmēšana notika arī Soltleiksitijā Jūtas štatā. Pēc filmas izlaišanas kritiķis Vinsents Kenbijs laikrakstā The New York Times par to rakstīja: "Angārs 18 ir sava veida melodrāma, kas it kā ir skeptiska, taču pieprasa, lai visi, kas to skatās, tai pilnībā ticētu... Šīs filmas zvaigznes... Roberts Vons kā nežēlīgs un neiedomājams Baltā nama štāba priekšnieks... Lidojošā "apakštasīte" izskatās pēc palielinātas Taivānā izgatavotas rotaļlietas". Filmu klajā laida Sunn Classic Pictures, neatkarīgs ASV filmu izplatītājs, kura ierakstu bibliotēka tagad pieder Paramount Pictures. 2013. gada 25. jūnijā "Angārs 18" tika izdots Blu-ray formātā. «Hanger 18». The Number. United States. Skatīts: 2016. gada 4. decembris. «Hangar 18». Turner Classic Movies. Atlanta : Turner Broadcasting System (Time Warner). Skatīts: 2016. gada 4. decembris. James V. D'Arc. When Hollywood came to town: a history of moviemaking in Utah (1st izd.). Layton, Utah : Gibbs Smith, 2010. ISBN 9781423605874. Vincent Canby. «Hangar 18 film review». The New York Times, 1981. gada 10. janvāris. Skatīts: 2011. gada 19. februāris. «Hanger 18 film review». TV Guide. United States. Arhivēts no oriģināla, laiks: 2012. gada 31. maijā. Skatīts: 2011. gada 19. februāris. «Hanger 18». Olive Films. 2013. gada 25. jūnijs. Skatīts: 2016. gada 4. decembris. IMDb profils (angliski) AllMovie profils (angliski) Turner Classic Movies profils (angliski) Rotten Tomatoes profils (angliski) Turner Classic Movies profils (angliski) Hangar 18 at Manor on Movies (angliski)