Friends Arena ir multifunkcionāls stadions Stokholmas priekšpilsētā Solnā, Zviedrijā. Pārsvarā to izmanto futbola spēlēm, tajā savas mājas spēles aizvada Zviedrijas futbola izlase un klubs AIK Fotboll. Stadionā tiek rīkotī arī koncerti, tajā notiek arī bendija spēles un sacensības spīdvejā. Stadions ir ar nolaižamu jumtu. Tiek dēvēts arī par Nationalarenan. Stadiona celtniecība notika no 2009. līdz 2012. gadam. Tas tika atklāts 2012. gada 25. oktobrī. Tiesības uz stadiona nosaukumu līdz 2023. gadam par 153 miljoniem Zviedrijas kronu ieguva Swedbank. Sākotnēji stadions bija pazīstams kā Swedbank Arena, bet 2012. gadā Swedbank nosaukumu atvēlēja bezpeļņas organizācijai Friends, ko tā sponsorē. Stadiona ietilpība futbola spēlēm ir 50 000 vietu, koncertiem — 65 000, bet atsevišķiem pasākumiem var sasniegt pat 75 000. Friends Arena ir UEFA 4. kategorijas stadions. Pirmā futbola spēle stadionā tika aizvadīta 2012. gada 14. novembrī, Zviedrijas izlasei tiekoties ar Angliju un svinot uzvaru ar 4:2. Pirmos vārtus guva Zlatans Ibrahimovičs. Stadionā notika 2013. gada Eiropas čempionāta futbolā sievietēm finālspēle, kurā Vācija ar 1:0 uzvarēja Norvēģiju. Stadionā tika aizvadīts 2016.—2017. gada UEFA Eiropas līgas fināls, kurā tikās Amsterdamas "Ajax" un Manchester United. Kopš 2013. gada tajā notiek mūzikas konkursa Melodifestivalen, kas ir Zviedrijas atlase Eirovīzijas dziesmu konkursam, fināls. Ja Stokholma būtu ieguvusi tiesības rīkot 2026. gada ziemas olimpiskās spēles, stadionā tiktu rīkota spēļu atklāšanas ceremonija. Skats no ārpuses 2013. gada martā. Skats no iekšpuses. «De Stora Ögonblickens Arena». friendsarena.se (zviedru). Skatīts: 2019. gada 31. martā. «Four-goal Ibrahimovic nets special strike to down England». reuters.com (angļu). 2012. gada 15. novembrī. Skatīts: 2019. gada 31. martā. «Venues». stockholm-are2026.com (angļu). Arhivēts no oriģināla, laiks: 2019. gada 25. martā. Skatīts: 2019. gada 31. martā. Vikikrātuvē par šo tēmu ir pieejami multivides faili. Skatīt: Friends Arena. Oficiālā vietne (zviedriski) (angliski) Stadiona profils stadiumguide.com (angliski)