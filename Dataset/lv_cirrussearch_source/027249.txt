Dabašaņs (ķīniešu: 大巴山, Dàbā Shān) ir kalnu grēda Ķīnas vidienē, viens no Cjiņlina atzariem. Izvietojies uz Šaaņsji provinces un Čuncjinas municipalitātes robežas, iestiepjoties Hubei provincē, stiepjas ap 200 km garumā ziemeļrietumu—dienvidaustrumu virzienā, iekļaujot arī Ušaņa grēdu ar Dabašaņa augstāko virsotni Šeņnundinu (3105 m). Grēda veidota galvenokārt no kristāliskajiem iežiem, saposmota dziļām ielejām, virsotnes noapaļotas. Vidējais augstums 1300—2000 m vjl. Akmeņogļu atradnes. Dabašaņa mūžzaļie meži ir iekļauti Pasaules Dabas Fonda sevišķi aizsargājamo ekoreģionu skaitā. Grēdas Čuncjinas daļā ierīkots Dabašaņa Valsts dabas rezervāts, bet Hebei daļā — Šeņnundzjas kalnu dabas rezervāts (272 km²). «Dabašana grēda». Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 156. lpp. «World Wildlife Fund. Eastern Asia: Eastern China». Arhivēts no oriģināla, laiks: 2014. gada 11. augustā. Skatīts: 2015. gada 16. janvārī.