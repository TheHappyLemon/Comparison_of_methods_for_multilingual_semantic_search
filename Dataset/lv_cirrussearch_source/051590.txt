Tepo Numminens (somu: Teppo Numminen; dzimis 1968. gada 3. jūlijā) ir bijušais somu hokejists, aizsargs, Somijas hokeja izlases dalībnieks. Karjeras laikā aizvadījis 1372 spēles Nacionālajā hokeja līgā, ierindojoties starp 50 visu laiku visvairāk spēļu aizvadījušajiem līgas hokejistiem. Trīs reizes piedalījies NHL Zvaigžņu spēlē. Izlases sastāvā izcīnījis trīs olimpisko spēļu medaļas. Profesionāļa karjeru Numminens sāka 1985.—86. gada sezonā, kuras lielāko daļu aizvadīja SM līgas komandā Tamperes "Tappara". Kopā ar komandu trīs reizes pēc kārtas izcīnīja Somijas čempiona titulu. 1988. gadā aizsargs pārcēlās uz Ziemeļameriku, kur pievienojās NHL klubam Vinipegas "Jets". 1996. gadā "Jets" franšīze pārcēlās uz Glendeilu, un komanda tika pārdēvēta par Fīniksas "Coyotes". No 1999. līdz 2001. gadam Numminens trīs reizes piedalījās NHL Zvaigžņu spēlē. No 2001. līdz 2003. gadam bija "Coyotes" kapteinis. 2003. gada jūlijā aizsargs tika aizmainīts uz Dalasas "Stars", tās sastāvā aizvadot nākamo sezonu. 2004.—05. gada NHL sezonas lokauta laikā Numminens nespēlēja, taču pēc tā kā brīvais aģents pievienojās Bufalo "Sabres" rindām. 2006. gadā aizvadot savu 1252. spēli NHL, Numminens apsteidza Jari Kurri kā tobrīd spēlēm bagātākais Eiropā uzaugušais NHL hokejists. Vēlāk šo rekordu pārspēja Niklass Lidstrems. 2007.—08. gada sezonas laikā Numminenam tika veikta sirds operācija, kuras dēļ viņš aizvadīja tikai vienu spēli. Pēc 2008.—09. gada sezonas Numminens paziņoja par karjeras beigšanu. Somijas hokeja izlases sastāvā izcīnījis trīs olimpisko spēļu medaļas. Tāpat, spēlējis četros Pasaules čempionātos un divās Pasaules kausa izcīņās. No 2011. līdz 2014. gadam Numminens bija Bufalo "Sabres" galvenā trenera palīgs. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)