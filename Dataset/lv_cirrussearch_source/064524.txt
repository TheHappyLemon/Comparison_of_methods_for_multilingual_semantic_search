Šimons Marciņaks (poļu: Szymon Marciniak; dzimis 1981. gada 7. janvārī Plockā) ir Polijas futbola tiesnesis. Futbola tiesneša karjeru sāka 21 gada vecumā. Sākotnēji viņš spēļu tiesāšanu apvienoja ar futbola spēlēšanu amatieru līmenī. 2006. gadā pārgāja uz profesionāla futbola tiesneša darbu. 2009. gadā sāka tiesāt Polijas augstākās futbola līgas Ekstraklasa spēles. 2011. gadā viņš kļuva par FIFA kategorijas tiesnesi. Tajā pašā gadā debitēja kā tiesnesis UEFA Eiropas līgas kvalifikācijas spēlē starp Aalesunds FK un Ferencvárosi TC. 2012. gadā viņš tiesāja savu pirmo spēli Čempionu līgas kvalifikācijā starp FK Ventspils un Molde FK. Tajā pašā gadā sāka tiesāt FIFA Pasaules kausa kvalifikācijas spēles. Pirmā šāda līmeņa spēle bija 2014. gada Pasaules kausa kvalifikācijas spēle starp Portugāli un Azerbaidžānu. 2015. gada 30. jūnijā Marciņaks bija galvenais tiesnesis UEFA Eiropas U-21 čempionāta finālā. 2016. gadā viņam pirmo reizi tika uzticēts tiesāt Polijas kausa izcīņas finālspēli. Pirmais nozīmīgākais starptautiskais finālturnīrs bija 2016. gada Eiropas čempionāts, kurā viņš tiesāja trīs spēles — divas spēles grupu turnīrā, kā arī astotdaļfinālu starp Vāciju un Slovākiju. 2018. gada 29. martā FIFA iekļāva viņu 2018. gada FIFA Pasaules kausa tiesnešu sarakstā. Viņš bija galvenais tiesnesis divās grupu turnīra spēlēs. 2018. gadā Marciņaks tiesāja arī UEFA Superkausa spēli starp Madrides "Real" un Madrides "Atletico", kas norisinājās A. Le Coq Arena stadionā Tallinā. 2022. gada 19. maijā viņš tika izvēlēts, lai tiesātu spēles 2022. gada FIFA Pasaules kausa finālturnīrā. «Marciniak selected to referee U21 EURO final». uefa.com (angļu). 2015. gada 26. jūnijs. Skatīts: 2022. gada 3. decembrī. «Szymon Marciniak poprowadzi finał Pucharu Polski». gloswielkopolski.pl (poļu). 2016. gada 24. aprīlis. Skatīts: 2022. gada 3. decembrī. «36 referees and 63 assistant referees appointed as Russia 2018 Match Officials». fifa.com (angļu). 2018. gada 29. marts. Skatīts: 2022. gada 3. decembrī. «Szymon Marciniak to referee 2018 UEFA Super Cup». uefa.com (angļu). 2018. gada 2. augusts. Skatīts: 2022. gada 3. decembrī. «FIFA World Cup Qatar 2022 - List of appointed FIFA Match Officials». fifa.com (angļu). Skatīts: 2022. gada 20. novembrī. Vikikrātuvē par šo tēmu ir pieejami multivides faili. Skatīt: Šimons Marciņaks.