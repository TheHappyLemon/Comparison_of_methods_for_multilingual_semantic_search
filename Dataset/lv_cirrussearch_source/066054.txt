Rokmūzika (angļu: rock music) jeb vienkārši roks (rock) ir daudzos novirzienos sazarojies populārās mūzikas žanrs. Rokmūzika radusies Amerikas Savienotajās Valstīs 1950. gadu sākumā no rokenrola, bet 1960. gados sazarojās daudzos un dažādos citos rokmūzikas žanros un izplatījās arī citās angļvalodīgajās valstīs, it īpaši, Apvienotajā Karalistē. 1990. gados rokmūzika bija izplatījusies visā pasaulē. Termins "rokmūzika" tiek lietots no 1960. gadu otrās puses. Rokmūzikas skaņdarbi ir vokāli un instrumentāli, raksturīgs akcentēts ritms, dinamiskums un skaņas skaļums. Pamatā izmantotas elektriskās ģitāras (basģitāras), sitaminstrumenti (bungas) un elektroniskie mūzikas instrumenti (sintezators). Ar rokmūziku ir saistīti arī citi mūzikas žanri, kā rezultātā ir radušies dažādi jauktie žanri, piemēram, mūsdienu tautas mūzika ar rokmūzikas elementiem ir radījusi tādu mūzikas žanru kā folkroku, savukārt blūzs ar rokmūziku rada blūzroku. Rokgrupās tradicionāli ir elektriskā ģitāra un/vai akustiskā ģitāra, kā arī basģitāra, bungu komplekts un vokāls, dziedātājs. Grupas sastāvu bieži papildina taustiņinstrumenti, piemēram, sintezators. Atkarībā no stila tiek izmantoti arī pūšaminstrumenti, piemēram, fankrokā. Par rokmūzikas celmlaužiem uzskata Elvisu Presliju, The Beatles un The Rolling Stones. Vairākas subkultūras kā modi, hipiji, panki, metālisti, goti un emo ir cieši saistīti ar rokmūziku, katrs no tiem ar noteiktu rokmūzikas žanru vai žanriem. Rokmūzika ir izmantota arī politikā un citur, piemēram, 1978. gadā aizsākās kustība Roks pret komunismu. «Rock» (angļu). Encyclopedia Britannica. Skatīts: 2019. gada 17. jūlijā. Klāss Vāvere. «Rokmūzika». Nacionālā enciklopēdija. Skatīts: 2019. gada 17. jūlijā. Vikikrātuvē par šo tēmu ir pieejami multivides faili. Skatīt: Rokmūzika. Klāss Vāvere. «Rokmūzika». Nacionālā enciklopēdija. Latvijas Nacionālās enciklopēdijas šķirklis Encyclopædia Britannica raksts (angliski) Krievijas Lielās enciklopēdijas raksts (krieviski) Encyclopædia Universalis raksts (franciski) Enciklopēdijas Krugosvet raksts (krieviski)