Sjapvuāfika (ponpejiešu: Sapwuahfik), agrāk — Natika (Ngatik), ir koraļļu atols Klusajā okeānā, Karolīnu salu arhipelāga centrālajā daļā. Ietilpst Mikronēzijas Federatīvo Valstu Ponpejas pavalstī, administratīvi veido atsevišķu municipalitāti. Atola iedzīvotāji ir mikronēzieši, runā natikiešu valodā, kas tuva ponpejiešu valodai. Sjapvuāfika ir koraļļu atols Karolīnu salu austrumu daļā 135 km uz dienvidrietumiem no Ponpejas. Atolā 10 salas, to kopējā sauszemes platība ir 1,75 km². Koraļļu rifs ieskauj 78 km² lielu lagūnu; kopējā atola platība ir 114 km². Vienīgā apdzīvotā sala ir Natika (90,6 ha) atola rietumu galā; tajā atrodas sākumskola un lidlauks. Citas lielākās salas ir Vata (28,1 ha) atola austrumu galā un Peina (20,6 ha) ziemeļos. Atola kultūra ir cieši saistīta ar tās tuvāko kaimiņu Ponpeju, tomēr tā saglabā savu savdabību. Atolā izplatīta vietējā Natikas vīriešu kreolu valoda, kas izveidojās 1837. gada Natikas slaktiņa rezultātā. Tā laikā austrāliešu kapteiņa Hārta kuģa apkalpe kopā ar ponpejiešu karotājiem iznīcināja salas vīriešu populāciju. Daži eiropieši un ponpejieši apmetās uz dzīvi atolā un atjaunoja salu, apņemot vietējās sievietes par sievām. Salā izveidojās jauna kultūra un valoda — angļu un natikiešu valodas sajaukums. Papildus kreoliskajai valodai, kurā runā tikai vīrieši, visi iedzīvotāji runā natikiešu valodā, kas ir tuvu radniecīga ponpejiešu valodai. Pohnpei State Departament of Education. Sapwuafik Elementary School F.S.M. Airports & Civil Airfields. Sapwuahfik Civil Airfield The Ngatik massacre : history and identity on a Micronesian atoll by Poyer, Lin, 1953 Vikikrātuvē par šo tēmu ir pieejami multivides faili. Skatīt: Sjapvuāfika.