"Mans ienaidnieks" ir ASV zinātniskās fantastikas filma, kuru 1985. gadā uzņēmis vācu režisors Volfgangs Petersens. Galvenās lomas filmā atveido Deniss Kveids un Luiss Gosets. Filma ir par diviem karavīriem — Zemes cilvēku un citplanētieti, kuriem uz skarbas, neviesmīlīgas planētas nākas pārvarēt savstarpējo neuzticību, lai sadarbotos un izdzīvotu. 21. gadsimta beigās norisinās starpzvaigžņu karš starp cilvēkiem un drakiem, saprātīgu divkājainu reptiļveida humanoīdu rasi. Kādas kaujas laikā zemiešu zvaigžņu kuģa pilots Viliss un draku pilots Džeriba Šigans ir spiesti veikt avārijas nosēšanos uz planētas, uz kuras ir elpošanai derīga atmosfēra un ūdens, mīt vietējā fauna, taču neeksistē saprātīga dzīvība un ir skarba vide. Pēc sākotnējām nesaskaņām un naida abi galu galā iemācās sadarboties, lai izdzīvotu. Viņiem nākas strādāt kopā, lai izveidotu paslēptuvi, kur patverties no meteorītu vētrām — dabas parādības, kas periodiski skar planētu. Trīs gadu laikā viņi pārvar atšķirības, kļūst par draugiem un iemācās viens otra valodu. Vairākas reizes viņiem nākas glābt vienam otru no nāves. Planēta ir pilna briesmu, neuzmanīgam ceļiniekam ir viegli iekrist gigantisku "skudrulauvu" lamatās. Viliss ievēro, ka uz planētas nosēžas kosmosa kuģi, un viņš dodas tos meklēt. Viņš atrod cilvēku uzturēšanās pēdas, bet tie diemžēl ir "maitu lijas" (scavengers) — kalnrači, kas uz svešām planētām iegūst derīgos izrakteņus, šim nolūkam izmantojot draku vergu darbu. Atgriezies Viliss uzzina, ka Džeriba gaida piedzimstam dēlu (draki ir hermafrodīti, tiem notiek pašapaugļošanās). Džeriba vēlas nosaukt dēlu par Zamisu un lūdz, lai Viliss apsola aizvest Zamisu uz draku dzimto planētu un tur draku augstākajai padomei dara zināmus Zamisa senčus, lai tas tiktu uzņemts draku sabiedrībā. Džeriba mirst dzemdībās. Uz planētas atkal ierodas "maitu lijas" un Zamisu nolaupa, bet Vilisu smagi ievaino. Vilisam izdodas atbrīvot Zamisu, organizēt vergu sacelšanos un panākt arī pārējo draku atbrīvošanos no verdzības. Starp cilvēkiem un drakiem tiek noslēgts miers. Viliss izpilda draugam doto solījumu un aizved Zamisu uz draku dzimto planētu. Vēlāk jau pieaugušais Zamiss, kurš stāda priekšā padomei savu dēlu, arī Vilisu norāda kā vienu no saviem senčiem. Filmas uzņemšana sākās 1984. gada aprīlī Budapeštā, tās režisors sākotnēji bija Ričards Lonkreins (Richard Loncraine). Taču pēc dažu nedēļu ilgušas filmēšanas filmas veidotāji sāka uztraukties par budžeta pārtēriņu, radošajām atšķirībām un sliktas kvalitātes filmējumu. Projekts tika slēgts. Studija jau bija iztērējusi 9 miljonus dolāru ražošanas izmaksās un slēgusi līgumus vēl par papildu 18 miljoniem dolāru, tāpēc studijas vadītājiem vajadzēja izlemt, vai samazināt zaudējumus, vai arī izvēlēties jaunu režisoru. Tika izvēlēts otrais variants, un par filmas režisoru kļuva Volfgangs Petersens. Petersenam nepatika Lonkreina uzņemtais, viņš izlēma visu pārfilmēt par jaunu. D. Kveidam un L. Gosetam filmas uzņemšanas aizkavēšanās laikā tika izmaksāta kavējuma nauda. Darbs tagad norisinājās kinostudijā Minhenē, daļa skatu tika uzņemta Kanāriju Salās. Tika veidotas apjomīgas dekorācijas, tostarp pat mākslīgs ezers. Filmēšana beidzās septiņus mēnešus pēc aizkavēšanās. Filmas sākotnēji 17 miljonu dolāru apjomā plānotais budžets pieauga līdz 29 miljoniem, kopā ar tirdzniecības izmaksām filmai tika iztērēts vairāk nekā 40 miljonu USD. http://boxofficemojo.com/movies/?id=enemymine.htm Roderick Mann, A Gentleman And A Drac, Los Angeles Times, December 7, 1985, Accessed December 23, 2010. David T. Friendly, One Studio Has Seen The 'Enemy,' And It Is Costly, Los Angeles Times, December 30, 1985, Accessed December 23, 2010. Aljean Harmetz. «At the Movies». The New York Times, 1985. gada 29. novembris. Skatīts: 2011. gada 13. jūnijs. IMDb profils (angliski) AllMovie profils (angliski) Turner Classic Movies profils (angliski) TV.com profils (angliski) Metacritic profils (angliski) Box Office Mojo profils (angliski) Rotten Tomatoes profils (angliski) Enemy Mine (angliski) Enemy Mine (angliski) Enemy Mine (angliski) Yahoo Movies Arhivēts 2011. gada 22. maijā, Wayback Machine vietnē. Parodies by The Lonely Island and re-adapted for Saturday Night Live