AS Nasdaq Riga (iepriekšējie nosaukumi — NASDAQ OMX Riga, Rīgas Fondu birža) ir vienīgā regulētā birža Latvijā. Tā nodrošina regulētu un augstākajiem standartiem atbilstošu tirgus infrastruktūru. Nasdaq Riga darbību licencē un uzrauga Finanšu un kapitāla tirgus komisija. Nasdaq Riga īpašnieki ir Nasdaq grupā ietilpstošais Somijas uzņēmums Nasdaq Nordic Oy, kam pieder 92,98 % akciju, un AS Rietumu banka ar 7,02 %. Birža sniedz iespēju uzņēmumiem efektīvā veidā piesaistīt kapitālu, veicinot institucionālo un privāto investoru dalību uzņēmumu publiskajos piedāvājumos un turpmākajā vērtspapīru tirdzniecībā. Izmantojot elektronisku tirdzniecības sistēmu, birža saved kopā uzņēmumus, kuri vēlas piesaistīt kapitālu izaugsmei un ieguldītājus, kuriem ir brīvi līdzekļi un vēlme gūt peļņu, kā arī biržas biedrus – bankas un brokeru sabiedrības, kuri darbojas kā starpnieki ieguldītāju vārdā. Nasdaq Riga tiek izmantota vērtspapīru tirdzniecības sistēma INET, kas ir Nasdaq pamat-tehnoloģija, un to lieto Nasdaq akciju tirgos visā pasaulē. Tirdzniecībai ar obligācijām un pirmreizējām izsolēm izmanto Genuim INET, kuru lieto arī Nasdaq biržās Baltijā un Ziemeļvalstīs. Nasdaq Riga nodrošina akciju, parāda vērtspapīru (obligācijas un parādzīmes) un ieguldījumu fondu apliecību kotāciju jeb iekļaušanu vērtspapīru tirgū. Baltijas vērtspapīru tirgū vērtspapīri tiek kotēti šādos sarakstos: Biržā iekļautie vērtspapīri ir dematerializēti — tie nepastāv papīra formātā, bet gan kā ieraksts to īpašnieka vērtspapīru kontā. Darījumu veikšana ar vērtspapīriem notiek ieguldītājiem iesniedzot vērtspapīru pirkšanas vai pārdošanas uzdevumus bankās vai brokeru sabiedrībās, kas ir biržas Nasdaq Riga biedri. Vērtspapīru elektroniskai tirdzniecībai tiek izmantota vērtspapīru tirdzniecības sistēma INET, kas ir kopīga visām Nasdaq biržām. Kad vērtspapīri tiek pirkti vai pārdoti, Nasdaq CSD vērtspapīru depozitārijs veic naudas un vērtspapīru norēķinus starp pircējiem un pārdevējiem. Tirdzniecība biržā notiek darbadienās no 10:00 līdz 16:00. Birža Nasdaq Riga organizē gan valsts parādzīmju izsoles, gan Latvijas valstij piederošo uzņēmumu akciju izsoles. Latvijas vērtspapīru tirgus tiek regulēts saskaņā ar Eiropas Savienības direktīvu Markets in Financial Instruments Directive (MIFID), LR Finanšu instrumentu tirgus likumu, kā arī biržas Nasdaq Riga un Nasdaq CSD noteikumiem. Vērtspapīru emitentus, investorus un biržas biedrus — bankas un brokeru sabiedrības — uzrauga gan birža Nasdaq Riga, gan Finanšu un kapitāla tirgus komisija. Saskaņā ar Finanšu Instrumentu tirgus likumu un biržas noteikumiem uzņēmumiem, kuru vērtspapīri tiek kotēti biržā, bez kavēšanās ir jāatklāj jebkura informācija, kurai varētu būt ietekme uz uzņēmuma vērtspapīru cenu. Uzņēmumiem ir jāatklāj informācija par jebkuru nozīmīgu notikumu to saimnieciskajā darbībā, kā arī regulāri jāpublisko ceturkšņa un gada finanšu pārskati. Informācijas atklāšanas prasību mērķis ir nodrošināt visus vērtspapīru tirgus dalībniekus ar vienādu un pilnīgu informāciju par biržā iekļautajiem uzņēmumiem. Emitenti informāciju tirgus dalībniekiem atklāj, izplatot paziņojumus ar biržas informācijas izplatīšanas sistēmas GlobeNewswire starpniecību. Informācija biržā jāiesniedz vienlaicīgi ar vai pirms informācijas publiskas atklāšanas. Biržas Nasdaq Riga pārvaldi īsteno biržas padome un valde. Padomes priekšsēdētāja ir Arminta Saladžiene (Arminta Saladžienė). Kopš 2005. gada biržas valdes priekšsēdētāja ir Daiga Auziņa–Melalksne. Birža tika dibināta 1993. gada 7. decembrī ar nosaukumu Rīgas Fondu birža. 1995. gada 25. jūlijā notika pirmā tirdzniecības sesija. 1998. gadā Rīgas birža uzsāka sadarbību ar Tallinas, Viļņas un Ziemeļvalstu biržām, lai atvērtu Latvijas vērtspapīru tirgu starptautiskiem investoriem. 2001. gada par Rīgas Fondu biržas un abu pārējo Baltijas biržu lielāko akcionāru kļuva Somijas birža HEX Group. 2003. gadā HEX Group apvienojās ar Zviedrijas biržu OM, izveidojot vienu no tolaik lielākajām biržu grupām Eiropā — OMX. 2004. gadā izveido vienotu Baltijas vērtspapīru tirgus, ietverot trīs biržas un depozitārijus Baltijā - kopīgi vērtspapīru saraksti, viena vērtspapīru tirdzniecības sistēma, kā arī saskaņoti tirgus noteikumi. 2008. gadā biržas mātesuzņēmums OMX apvienojās ar ASV biržu NASDAQ, izveidojot pasaulē lielāko biržu uzņēmumu NASDAQ OMX Group, Inc.. 2009. gadā Rīgas Fondu biržas nosaukums tika mainīts uz NASDAQ OMX Riga, 2015. gada 15. oktobrī biržas NASDAQ OMX Riga, AS juridiskais nosaukums tika mainīts uz Nasdaq Riga, AS. Nasdaq Tallinn Nasdaq Vilnius OMX Baltic 10 Nasdaq Riga, Akciju sabiedrība Lursoft Sarakstu struktūra Arhivēts 2011. gada 11. janvārī, Wayback Machine vietnē., Biržas Nasdaq Riga Sarakstu struktūra. Baltijas biržu biedru saraksts Arhivēts 2013. gada 16. jūnijā, Wayback Machine vietnē.. Regulētā tirgus uzraudzība Arhivēts 2011. gada 23. maijā, Wayback Machine vietnē.. Informācijas atklāšanas prasības Arhivēts 2011. gada 24. maijā, Wayback Machine vietnē.. Biržas NASDAQ OMX Riga vēsture Arhivēts 2011. gada 24. maijā, Wayback Machine vietnē., Biržas Nasdaq Riga vēsture. Vikikrātuvē par šo tēmu ir pieejami multivides faili. Skatīt: Nasdaq Riga. Nasdaq Baltic