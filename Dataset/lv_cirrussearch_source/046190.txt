Henrijs Fords (Henry Ford; dzimis 1863. gada 30. jūlijā, miris 1947. gada 7. aprīlī) bija amerikāņu uzņēmējs, Ford Motor Company dibinātājs, kā arī tiek uzskatīts par konveijera ražošanas "tēvu". Viņš pirmais masveidā sāka ražot lētas automašīnas, kas tādēļ bija pieejamas ASV vidusslāņa iedzīvotājiem. Ford Model T ieviešana autotirgū, kas tika ražots, izmantojot konveijeru, izraisīja revolūciju ne tikai transporta nozarē, bet visā ASV rūpniecībā kopumā. Henrijs Fords bija ražīgs izgudrotājs, viņam pieder 161 patents. Kā vienīgais uzņēmuma Ford Motor īpašnieks, viņš savā laikā kļuva par vienu no pasaulē atpazīstamākajām un bagātākajām personām. Divpadsmit gadu vecumā viens no lielākajiem pasaules uzņēmējiem piedzīvoja divus svarīgus notikumus — viņš pirmo reizi ieraudzīja pašgājēju lokomobili un viņam tika uzdāvināts pulkstenis. Kopš tā laika Henrijs neatlaidīgi veica eksperimentus. Trīspadsmit gadu vecumā viņš pirmo reizi bojātu pulksteni salaboja tik tālu, ka tas sāka iet pareizi, bet piecpadsmit gadu vecumā jau bija spējīgs izlabot jebkuru pulksteni. Tomēr par galveno aizraušanās objektu nekļuva pulksteņi, bet gan dažādas mašīnas un mehānismi. 1892. gadā Fords uzbūvēja savu pirmo automobili, bet nācās gaidīt līdz nākamā gada pavasarim, lai tas sāktu kustēties. 1893. gada 2. aprīlī mašīna kustējās uz priekšu, bet tas notika ar milzīgu troksni un tā izskatījās pēc zemnieku ratiem. Tā varēja attīstīt ātrumu 16-32 km/h. 1903. gada 6. jūnijā tika dibināta Ford Motor Company un sākotnēji šajā rūpnīcā tika saražotas tikai dažas mašīnas dienā. To modeļi tika nosaukti ar pirmajiem 19 alfabēta burtiem, no kuriem pirmais bija Model A. Lielākie panākumi tika gūti, kad 1908. gadā tika izveidots Ford Model T. Tajā pašā gadā arī pirmo reizi tika uzsākta masveida šī modeļa ražošana. Lai gan ražots tika tikai viens modelis un tikai vienā — melnā krāsā, tas bija drošs, izturīgs, viegli remontējams un cena bija tāda, ka vairākums amerikāņu to varēja atļauties. 1914. gadā sāka izmantot konveijera lentes, kas kardināli mainīja automašīnu ražošanu. Šis jaunievedums ļāva salikt automašīnu 193 minūtēs, iepriekš nepieciešamo 14 stundu vietā. Šī iemesla dēļ arī tika samazinātas automašīnu cenas. Ābeltiņa, A. (2008). Inovācija — XXI gadsimta fenomens. Rīga: SIA "Biznesa augstskola Turība". 68.lpp. Vikikrātuvē par šo tēmu ir pieejami multivides faili. Skatīt: Henrijs Fords. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski)