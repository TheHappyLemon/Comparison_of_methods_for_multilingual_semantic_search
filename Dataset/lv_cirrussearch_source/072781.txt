Svetlana Aleksandroviča Kuzņecova (krievu: Светлана Александровна Кузнецова, dzimusi 1985. gada 27. jūnijā, Ļeņingradā) ir krievu tenisiste, uzvarējusi divos Grand Slam vienspēļu turnīros (2004. gada ASV Atklātajā čempionātā un 2009. gada Francijas atklātajā čempionātā) un divos dubultspēļu turnīros — 2005. un 2012. gada Austrālijas Atklātajos čempionātos (2005. gadā kopā ar austrālieti Alīsiju Moliku un 2012. gadā kopā ar tautieti Veru Zvonarjovu). S. Kuzņecova dzimusi sportiskā ģimenē, viņas vecāki ir bijušie riteņbraucēji. Septiņu gadu vecumā Svetlana sākusi spēlēt tenisu. Pēc sešiem gadiem pārcēlusies uz Spāniju un sākusi trenēties Sančesa-Kasala akadēmijā Barselonā. Kuzņecova savu profesionālo karjeru uzsāka 2000. gadā. 2001. gada aprīlī viņa ieguva savu pirmo titulu ITF turnīros. Tā paša gada maijā Svetlana debitēja WTA turnīrā. Tas notika Madridē, kur viņa pamatturnīrā iekļuva caur kvalifikāciju. Pirmajā kārtā viņa pārspēja spāņu tenisisti Virdžīniju Paskuālu, bet otrajā zaudēja amerikānietei Lisai Raimondsai. 2002. gada janvārī viņa debitēja Grand Slam turnīros, spēlējot Austrālijas atklātajā čempionātā. Pārvarējusi kvalifikāciju, viņa pamatturnīrā sasniedza otro kārtu. Maijā sacensībās Varšavā jaunā krievu tenisiste pirmo reizi sasniedza ceturtdaļfinālu. Jūlijā viņa spēja sasniegt pusfinālu Kasablankas turnīrā. Tajā pašā mēnesī, spēlējot dubultspēļu turnīrā Sopotā kopā ar pazīstamo spāņu tenisisti Aranču Sančesu-Vikario, Kuzņecova ieguva pirmo WTA titulu savā karjerā. Jau augustā, pārvarot kvalifikāciju, viņa spēja uzvarēt arī vienspēļu turnīrā Helsinkos. Tajā pašā turnīrā viņa uzvarēja dubultspēlēs, atkal spēlējot pārī Aranču Sančesu-Vikario. Uzvara Helsinkos ļāva Kuzņecovai pirmo reizi iekļūt Top-100 pasaules rangā. Septembrī, ar Sančesu-Vikario, viņa ieguva vēl vienu dubultspēļu trofeju Tokijas turnīrā. Nedēļu pēc tam Kuzņecova ieguva vienspēļu titulu turnīrā Balī, finālā uzvarot vēl vienu pazīstamu spāņu tenisisti Končitu Martinesu. 2002. gada sezonas rezultātā Svetlanai bija 43. vieta reitinga tabulā un viņai tika piešķirta WTA balva — labākais gada jaunpienācējs. 2003. gadā Kuzņecova guva iespaidīgus panākumus WTA dubultspēļu turnīros. Spēlējot pārī ar Martinu Navrātilovu, viņa uzvarēja piecos dubultspēļu turnīros un ASV atklātējā čempionātā bija tuvu savam pirmajam Grad Slam dubultspēļu titulam, finālā zaudējot Virdžinijai Paskuālai un Paolai Suaresai. Vienspēlēs rezultāti bija daudz pieticīgāki. Labāko rezultātu Grad Slam turnīros viņa sasniedza Vimbldonas čempionātā, kur iekļuva ceturtdaļfinālā. 2004. gadā Kuzņecova dubultspēļu partnere bija Jeļena Ļihovceva. Šis pāris, kas veiksmīgi spēlēja zemāka līmeņa WTA turnīros, iekļuva arī trijos Grand Slam dubultspēļu finālos, bet tur katru reizi zaudēja vienam un tam pašam pārim — Virdžinijai Paskuālai un Paolai Suaresai. Kuzņecovai neveiksmes Grand Slam dubultspēļu finālos kompensēja iegūtais pirmais Grand Slam tituls ASV atklātajā čempionātā, kur finālā viņa uzvarēja savu tautieti Jeļenu Dementjevu. Pēc panākuma Ņujorkā Kuzņecova pacēlās uz piekto vietu reitingā. Viņa piedalījās arī WTA gada noslēguma turnīrā, kur savā grupā uzvarēja Veru Zvonarjovu, bet zaudēja Marijai Šarapovai un Amēlijai Moresmo un finālspēlēm nekvalificējās. 2005. gada sezonu Kuzņecova atklāja ar dalību Austrālijas atklātajā čempionātā. Vienspēlēs viņa aizkļuva līdz ceturtdaļfinālam, kur zaudēja Marijai Šarapovai. Dubultspēlēs, spēlējot pārī ar austrāliešu tenisisti Alisiju Moļiku, viņa beidzot ieguva Grand Slam uzvarētājas titulu. Sezonas turpinājumā Kuzņecova pārī ar Moļiku uzvarēja Majami un Amerikas atklātajā čempionātā sasniedza ceturtdaļfinālu, bet kopā ar Amēliju Moresmo Vimbldonas čempionāta finālā zaudēja pārim Kara Bleka un Lizele Hūbere. Vienspēlēs Parīzē viņa zaudēja ceturtajā kārtā, Vimbldonā apstājās ceturtdaļfinālā, bet Amerikas atklātajā čempionātā viņa nespēja aizstāvēt savu titulu, zaudējot jau pirmajā kārtā. 2006. gada Kuzņecovas lielākais panākums bija iekļūšana Francijas atklātā čempionāta finālā, kur viņa zaudēja beļģietei Žustīnei Enānai. Sekmīgā spēle visa gada garumā nodrošināja to, ka gada noslēgumā viņa pacēlās uz ceturto vietu reitingā. Arī 2007. gadā viņa iekļuva viena Grand Slam turnīra finālā. Šoreiz tas bija Amerikas atklātais čempionāts, kura finālā viņa tāpat kā pirms gada Parīzē atkal zaudēja beļģietei. Šis rezultāts deva viņai otro vietu reitingā. 2008. gadā Kuzņecova iekļuva trijos vienspēļu turnīru finālos, bet izšķirošu cīņu vienmēr zaudēja: Sidnejā Žustīnei Enānai (6:4, 2:6, 4:6), Dubaijā Jeļenai Dementjevai (6:4, 3:6, 2:6), Indianvelsā Annai Ivanovičai. Grand Slam turnīros vistālāk, pusfinālā viņa iekļuva Francijas atklātajā čempionātā, kur zaudēja Dinarai Safinai ar rezultātu 3:6, 2:6. Augustā Svetlana piedalījās Pekinas olimpiskajās spēlēs. Vienspēlēs jau pirmajā kārtā viņa zaudēja vietējai mīlulei Li Na, bet dubultspēlēs pārī ar Dināru Safinu aizkļuva līdz ceturtdaļfinālam, kur zaudēja Ķīnas pārim Ži Jaņai un Dzje Dženai. Neveiksmīgi Kuzņecova spēlēja gada noslēguma turnīrā. Viņa savā apakšgrupā zaudēja visas trīs spēles un fināla cīņām nekvalificējās. 2009. gada Austrālijas čempionātā Kuzņecova sasniedza ceturtdaļfinālu, kur viņu pārspēja Serena Viljamsa. Pavasarī viņa pārī Amēliju Moresmo uzvarēja turnīrā Maiami. Maijā pirmo reizi divu gadu laikā Svetlana spēja uzvarēt vienspēļu turnīrā, kas bija desmitais viņas karjerā. Tas notika Štutgartē, kur izšķirošajā spēlē viņa pārspēja Dinaru Safinu 6-4, 6-3. Nedēļu vēlāk abas krievu tenisistes Romas turnīra finālā, un šoreiz Safina revanšējās ar rezultātu 3-6, 2-6. Kuzņecova un Safina turpināja konfrontāciju Francijas atklātajā čempionātā. Kuzņecova spēja uzvarēt Dinaru Safinu un ieguva savu otro Grand Slam vienspēļu titulu. Pēc triumfa Francijā Kuzņecova kļuva par 5. pasaules raketi. Vimbldonā viņa tiek tikai līdz trešajai kārtai, kur viņa zaudē vācu tenisistei Sabīnei Lisickai. Atklātajā ASV čempionātā Svetlana ceturtajā kārta zaudēja šī turnīra finālistei Karolīnai Vozņackai. Oktobrī turnīrā Pekinā Kuzņecova ieguva trešo sezonas titulu, finālā ar rezultātu 6-2, 6-4 uzvarot Agņešku Radvaņsku. Noslēguma turnīrā ceturto gadu pēc kārtas krievu tenisiste nespēja pārvarēt grupas turnīru. Neskatoties uz to, Kuzņecova sezonu pabeidza trešajā vietā sieviešu reiningā. 2010. gada Austrālijas atklātajā čempionātā Kuzņecova sasniedza ceturto kārtu. Sezonas pirmajā pusē viņa galvenokārt zaudēja turnīru pirmajās kārtās un labākais rezultāts viņai bija iekļūšana Maiami turnīra ceturtajā kārtā. Francijas atklātajā turnīrā Kuzņecovai bija jāaizstāv savs pagājušā gada tituls, viņa spēja sasniegt tikai trešo kārtu, kur zaudēja francūzietei Marionai Bartoli. Rezultātā , zaudējot daudz reitinga punktu, Kuzņecova atstāja pasaules reitinga desmitnieku un sezonu noslēdza 27. vietā. Vairākus gadus viņu vajāja traumas un reitinga pirmajā desmitniekā Kuzņecovai izdevās atgriezties tikai 2016. gadā, kad sezonu viņa noslēdza 9 vietā. 2017. gadā šo pozīciju noturēt neizdevās un viņai noslīdēja uz 12. vietu. Arī 2018. gadā lejupslīde turpinājās un gada noslēgumā viņa bija tikai 107. vietā. «Brian Viner interviews Svetlana Kuznetsova: ‘In Britain the first girl who hits two balls in – they give her everything’ – Tennis – Sport» (angļu). London : The Independent. 2008. gada 20. jūnijs. Skatīts: 05 February 2019. Vikikrātuvē par šo tēmu ir pieejami multivides faili. Skatīt: Svetlana Kuzņecova. Olympedia profils (angliski) Munzüger Sport profils (vāciski) WTA tenisistes profils (angliski) ITF profils (angliski) Billijas Džīnas Kingas kausa profils (angliski) tennisabstract.com profils (angliski)