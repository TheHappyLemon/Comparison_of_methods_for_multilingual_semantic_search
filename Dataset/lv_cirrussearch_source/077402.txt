Kristofers Kesidijs (Christopher John "Chris" Cassidy, dzimis 1970. gada 4. janvārī) ir ASV bijušais Nacionālā aeronautikas un kosmosa administrācijas (NASA) kosmonauts, atvaļināts ASV kara flotes specvienības SEAL virsnieks. 1993. gadā Kristofers Kesidijs ASV Jūras kara flotes akadēmijā ieguva bakalaura grādu matemātikā. Pēc tam viņš izgāja treniņu un atlases kursus un kļuva par Kara flotes speciālo uzdevumu vienības Navy SEALs virsnieku. 2000. gadā viņš Masačūsetsas Tehnoloģiju institūtā ieguva maģistra grādu jūras tehnikā. Divas nedēļas pēc 2001. gada 11. septembra uzbrukuma ASV Kesidiju nosūtīja uz Afganistānu. 2004. gada 6. maijā Kristoferu Kesidiju iekļāva NASA 19. astronautu grupā. 2006. gada 10. februārī viņš saņēma misijas speciālista kvalifikāciju. Kesidija pirmais kosmiskais lidojums notika 2009. gada jūlijā Space Shuttle Endeavour lidojumā STS-127. Viņš veica trīs iziešanas kosmosā. Otro lidojumu Kristofers Kesidijs sāka 2013. gada martā, ar kosmosa kuģi Sojuz TMA-08M dodoties uz Starptautisko kosmosa staciju (SKS). Viņš bija SKS-35 un SKS-36 ekspedīcijas lidojuma inženieris. 2013. gada septembrī viņš atgriezās uz Zemes. Trešo kosmisko lidojumu Kesidijs sāka 2020. gada 9. aprīlī, ar kosmosa kuģi Sojuz MS-16 dodoties uz SKS. Viņš bija 62. ekspedīcijas lidojuma inženieris un 63. ekspedīcija ekspedīcijas komandieris. Uz Zemes viņš atgriezās 2020. gada 22. oktobrī. 2021. gada 28. maijā Kristofers Kesidijs paziņoja, ka atstāj NASA un atvaļinās no Kara flotes. Kosmisko lidojumu kopsavilkums: Vikikrātuvē par šo tēmu ir pieejami multivides faili. Skatīt: Kristofers Kesidijs. Christopher Cassidy (Captain, U.S. Navy) NASA Astronaut Arhivēts 2021. gada 14. maijā, Wayback Machine vietnē. NASA (angliski) Biogrāfija astronaut.ru (krieviski)