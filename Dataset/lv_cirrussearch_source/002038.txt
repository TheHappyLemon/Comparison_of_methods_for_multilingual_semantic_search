Kārlis Strēlis (dzimis 1943. gada 16. martā Madonā, miris 2023. gada 15. decembrī) bija latviešu basketbolists, pēc tam sporta ārsts, augstskolas pasniedzējs (LSPA profesors), kā arī politiķis. Bijis 8. Saeimas deputāts un divu Rīgas domes sasaukumu deputāts. Pārstāvēja partiju "Gods kalpot Rīgai!", iepriekš bijis partiju "Jaunais laiks" un "Vienotība" biedrs. 1968. gadā absolvējis Rīgas Medicīnas institūta Ārstniecības fakultāti. Publicējis vairāk nekā 60 zinātnisku rakstu un bijis vairāku grāmatu līdzautors. 1998. gadā ticis apbalvots ar Triju Zvaigžņu ordeņa 1. pakāpes Goda zīmi. Strēlis bija akadēmiskās vienības "Austrums" vecbiedrs. K. Strēlis spēlēja saspēles vadītāja pozīcijā, bijis Latvijas PSR basketbola izlases (137 spēles) dalībnieks un tās kapteinis. Karjeras laikā spēlējis Rīgas VEF (1960—1963) un Rīgas ASK (1964—1979) klubos. Bija ASK kapteinis laikposmā no 1965. līdz 1978. gadam. 1964. gadā pārstāvēja PSRS jaunatnes izlasi. Pieckārtējs Latvijas PSR čempions (1961, 1965, 1973, 1975, 1976). 1964. gadā tika izcīnīta 2. vieta PSRS čempionātā. 2002. gadā iestājies partijā "Jaunais laiks", ievēlēts 8. Saeimā. 2006. gadā kandidējis 9. Saeimas vēlēšanās, bet nav ticis ievēlēts par deputātu. 2009. gadā ievēlēts Rīgas domē. Nesekmīgi kandidējis arī 10. Saeimas, 11. Saeimas un 12. Saeimas vēlēšanās (jau kā partijas "Vienotība" kandidāts). 2013. gada pašvaldību vēlēšanās atkārtoti ievēlēts Rīgas domē. 2016. gada jūnijā K. Strēlis paziņoja par izstāšanos no partijas "Vienotība" un pievienošanos Rīgas domes valdošajā koalīcijā ietilpstošajai partijai "Gods kalpot Rīgai!". 2017. gada pašvaldību vēlēšanās nesekmīgi kandidēja uz vietu Rīgas domē no "Saskaņas Centra" un "Gods kalpot Rīgai!" apvienības. Tāpat netika ievēlēts 2020. gada ārkārtas Rīgas domes vēlēšanās no partijas "Gods kalpot Rīgai!" saraksta un 14. Saeimas vēlēšanās 2022. gadā, kur viņa pārstāvētās partijas politiķi kandidēja partijas "Latvija pirmajā vietā" sarakstā. https://www.lsm.lv/raksts/zinas/latvija/15.12.2023-muziba-devies-bijusais-basketbolists-un-saeimas-deputats-karlis-strelis.a535538/ Latvijas enciklopēdija. 5. sējums. Rīga : Valērija Belokoņa izdevniecība. 2009. 350. lpp. ISBN 978-9934-8068-0-3. «Kārlis Strēlis - Partija "Gods kalpot Rīgai" / Rīgas domes vēlēšanas». www.lsm.lv (latviešu). Skatīts: 2023-12-15. Guntis Keisels. Latvijas basketbola vēsture. Jumava, 1998. 311.—312. lpp. ISBN 9984-05-187-0. «CVK profils». CVK.lv. Arhivēts no oriģināla, laiks: 2010. gada 6. oktobrī. Skatīts: 2012. gada 1. septembrī.