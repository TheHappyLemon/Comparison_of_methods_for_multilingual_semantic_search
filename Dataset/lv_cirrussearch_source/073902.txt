Traunsteinera dzegužpirkstīte (Dactylorhiza traunsteineri (Saut.) Soó) vai Rusova dzegužpirkstīte (Dactylorhiza russowii (Klinge) Holub) ir orhideju dzimtas suga. Latvijā tā ir diezgan reta, ierakstīta Latvijas Sarkanajā grāmatā komerciāli apdraudēto sugu kategorijā. Sugas epitets - vācu aptiekāra Joseph Traunsteiner godināšanai. Daudzgadīgs, neliels, aptuveni 15-30 cm augsts lakstaugs. Gums šķelts, saknes īsas. Stublājs stāvs, parasti kails un diezgan tievs. Lapas ļoti šauras, virspusē ar skrajiem plankumiem vai bez plankumiem. Pieziedlapas lancetiskas, tumšas, kā arī stublāja virsdala. Lieli ziedi (no 5 līdz 25), sakārtoti skrajā ziedkopā. Ziedi sarkāni vai purpurvioleti. Lūpa trīsdaivaina, vidējā daiva parasti mazliet garāka. Lūpas vidū gaišāka josla, visa lūpa klāta ar svītru un punktu zīmējumu. Auglis - stāva, iegarena pogaļa. Latvijā zied jūnijā un jūlijā. Līdzīga Plankumainajai (D. maculata) dzegužpirkstītei. Aug Eiropā un Āzijā. Aug mitrās vai pārmitrās, kaļķainās pļavās un avotainos purvos, retāk krūmājos. Sugu apdraud meliorācija un augsnes rekultivēšana. Izplatība Werner Rothmaler: Exkursionsflora von Deutschland. Gefäßpflanzen: Kritischer Band. ISBN 3-8274-1496-2 Zigmas Gudžinskas, Mindaugas Ryla. Lietuvos gegužraibiniai (Orchidaceae). Vilnius 2006. ISBN 9986-662-28-1. Mindaugas Ryla: "Lietuvos gegūnių (Dactylorhiza) atpažinimo problemos" Botanica Lithuanica Suppl. 5: 47-61, 2003. Latvijasdaba.lv