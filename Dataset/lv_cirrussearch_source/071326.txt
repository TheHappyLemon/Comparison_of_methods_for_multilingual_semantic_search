Dinagata (Dinagat) ir sala Filipīnu arhipelāgā, administratīvi ietilpst Karagas reģionā, kur kopā ar vairākām piekrastes saliņām veido Dinagatas Salu provinci. Apdzīvo galvenokārt visaju tautas sebuāņi un surigavieši, bet ikdienā visplašāk lietotā ir sebuāņu valoda. Administratīvi dalās septiņās municipalitātēs. Lielākā apdzīvotā vieta ir provinces centrs Sanhosē ar 26 375 iedzīvotājiem municipalitātes robežās. Izvietojusies arhipelāga dienvidaustrumu daļā Dianagatas salu grupā uz ziemļaustrumiem no Mindanao. Ziemeļos tās krastus apskalo Leites līcis, rietumos Surigao šaurums Dinagatu atdala no Leites, austrumos krastus apskalo Filipīnu jūra, dienvidaustrumos Dinagatas šaurums atdala no Siargao salas, bet dienvidos ap 150 m platais un 15 km garais Gaboka šaurums Dinagatu atdala no Nonokas un Avasanas salām. Krasta līnija stipri izrobota, daudz izteiktu līču un pussalu. Sala vulkāniskas izcelsmes, austrumdaļa kalnaina; augstākā virsotne Redondo kalns 929 m vjl salas ziemeļaustrumos. Rietumdaļā paugurains līdzenums. Valda tropu musonu klimats. ISLAND DIRECTORY. Islands of Philippines