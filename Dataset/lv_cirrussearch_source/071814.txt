Nika Prevca (slovēņu: Nika Prevc; dzimusi 2005. gada 15. martā Kraņā) ir slovēņu tramplīnlēcēja, 2023.—2024. gada Pasaules kausa kopvērtējuma uzvarētāja. Guvusi panākumus junioru sacensībās. 2021. gada Pasaules čempionātā junioriem Lahti ieguva bronzas medaļu komandu sacensībās. Pēc gada Zakopanē izcīnīja zelta medaļas sacensībās uz parastā tramplīna un komandā, kā arī sudrabu jauktajā komandā. 2023. gada junioru čempionātā Vistlerā uzvarēja jaukto komandu sacensībās un ieguva divas sudraba medaļas: individuālajās sacensībās uz parastā tramplīna un komandā. Pasaules kausā debitēja 2021. gada 26. novembrī Ņižņijtagilā ar 23. vietu. Pirmo reizi vietu uz pjedestāla Pasaules kausa posmos izcīnīja 2023. gada 10. februārī Hincenbahā, Austrijā, ieņemot trešo vietu. Pasaules čempionātā pirmo reizi piedalījās 2023. gadā Planīcā. Sacensībās uz parastā tramplīna ieņēma 17. vietu, bet uz lielā tramplīna — 40. vietu. Startēja arī komandu sacensībās, kur Slovēnija ieņēma 4. vietu. Pirmo uzvaru Pasaules kausā izcīnīja tā paša gada 16. decembrī Engelbergā, Šveicē. 2023.—2024. gada sezonā 12 reizes kāpa uz goda pjedestāla Pasaules kausa posmos, tostarp izcīnīja septiņas uzvaras. Kopā savācot 1454 punktus, N. Prevca kļuva par sezonas kopvērtējuma uzvarētāju. Viņai ir trīs brāļi un māsa. Visi trīs viņas brāļi Peters, Cene un Domens arī ir tramplīnlēcēji. Viņas tēvs, kuram pieder mēbeļu bizness, ir starptautisks tramplīnlēkšanas tiesnesis. «Home victory for Pinkelnig in Hinzenbach». fis-ski.com (angļu). 2023. gada 10. janvāris. Skatīts: 2024. gada 23. martā. «Četrta zmaga družine Prevc v Engelbergu – Nika prvič na najvišji stopnički». rtvslo.si (slovēņu). 2023. gada 16. decembris. Skatīts: 2024. gada 23. martā. «Pinkelnig wins Planica, Prevc World Cup Overall». fis-ski.com (angļu). 2024. gada 21. marts. Skatīts: 2024. gada 23. martā. «Mama Petra Prevca: Strah me je! A ne na zaletišču, nekje drugje». ekipa.svet24.si (slovēņu). 2016. gada 14. janvāris. Skatīts: 2024. gada 23. martā. «Oče Petra Prevca bo v Oslu pod dodatnim drobnogledom». siol.net (slovēņu). 2016. gada 20. janvāris. Skatīts: 2024. gada 23. martā. Vikikrātuvē par šo tēmu ir pieejami multivides faili. Skatīt: Nika Prevca. FIS profils (tramplīnlēkšana) (angliski)