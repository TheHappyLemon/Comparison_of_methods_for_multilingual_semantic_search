Mārita Īshola Skūgana (norvēģu: Marit Ishol Skogan; dzimusi 1998. gada 7. jūlijā Steinhjerā) ir norvēģu biatloniste. Ar biatlonu sāka nodarboties 2005. gadā. Starptautiskās sacensībās debitēja 2017. gadā Pasaules čempionātā jauniešiem Brezno, kur izcīnīja sudraba medaļu stafetē. Nākamajā gadā viņa piedalījās Pasaules čempionātā junioriem Otepē, labāko individuālo rezultātu sasniedza sprintā, ieņemot 8. vietu. 2019. gada Eiropas čempionātā junioriem Šūšēnā labākais sasniegums Skūganai bija 12,5 km individuālajā distancē — 6. vieta. Nākamajās divās sezonās startēja tikai Norvēģijas sacensībās. 2022. gada janvārī debitēja IBU kausā, bet piedalījās tikai vienā posmā. 2023. gada novembrī sezonas atklāšanas sacesnībās Šūšēnā Skūgana bija tik pārliecinoša, ka tika iekļauta Norvēģijas izlasē startam pirmajā Pasaules kausa posmā Estešundā. Pasaules kausā debitēja 2023. gada 26. novembrī, 15 km individuālajā distancē ieņemot 10. vietu. Otrajā posmā Hohfilcenē viņa pirmo reizi tika iekļauta stafetes komandā un kopā ar Jūni Arnekleivu, Karolīni Knoteni un Ingridu Lannmarku Tandrevollu izcīnīja uzvaru. 2023. gada 16. decembrī iedzīšanas sacensībās Lencerheidē finišēja trešajā vietā un izcīnīja pirmo individuālo pjedestālu Pasaules kausa posmos, tikai septīto reizi startējot šajā līmenī. Savā pirmajā Pasaules čempionātā 2024. gadā Nove Mesto 15 km individuālajā distancē ierindojās 68. vietā. «Grotian and Bened Win Individual Gold at IBU Junior Open European Championships». biathlonworld.com (angļu). 2019. gada 6. marts. Skatīts: 2023. gada 16. decembrī. «Norway Comes Back; Wins Hochfilzen Women’s Relay». biathlonworld.com (angļu). 2023. gada 10. decembris. Skatīts: 2023. gada 16. decembrī. «Justine Braisaz-Bouchet wins Lenzerheide Pursuit». biathlonworld.com (angļu). 2023. gada 16. decembris. Skatīts: 2023. gada 16. decembrī. IBU profils (angliski) biathlon.com.ua profils (ukrainiski)