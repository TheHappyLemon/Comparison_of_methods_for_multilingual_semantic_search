Luijs Ramiress de Lusena (spāņu: Luis Ramírez de Lucena; 1465. gads — 1530. gads) bija Spānijas šahists. Piedzimis Spānijas diplomāta ģimenē un visu dzīvi piederējis pie aristokrātu aprindām. 1496. gadā Salamankā publicējis savu grāmatu "Mīlestības atkārtojums un šaha spēles māksla" (Repetición de Amores y Arte de Ajedrez con 101 Juegos de Partido), kas tiek uzskatīta par pasaulē vecāko šaha grāmatu. Grāmata ir veltīta Spānijas princim Huanam, kas drīzumā miris, un sastāv no divām daļām. Pirmā daļa neattiecas uz šahu, bet otrajā daļā ir aprakstīti šaha spēles noteikumi, izanalizētas 11 šaha atklātnes, "labākās, kādas viņš ir redzējis Romā un visā Itālijā", un publicēti 150 šaha uzdevumi. Šī grāmata apliecina, ka šaha spēle pēc modernajiem noteikumiem bija pazīstama Eiropas dienvidos jau 15. gadsimta beigās. Tomēr niecīgās tirāžas dēļ liela ietekme uz sava laika šaha dzīvi Lusenas grāmatai nebija. Par tās esamību šaha vēsturnieki uzzināja vienīgi 19. gadsimta beigās. Daudzi mūsdienu vēsturnieki Lusenas darbā saskata arī lielu Franseska Visenta 1495. gadā izdotā traktāta Libre dels jochs partits dels schacs en nombre de 100 ietekmi. Mūsdienās Lusenas vārds visbiežāk ir saistīts ar teorētisku pozīciju torņu galotnē. Lucena - a mystery after 500 years Chess Endgame: Lucena Position Šahista profils chessgames.com mājaslapā (angliski)