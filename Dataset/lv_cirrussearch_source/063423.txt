Kotsa sala (angļu: Coats Island) vai Apatūrjuaka (inuītu: ᐊᑉᐸᑑᕐᔪᐊᖅ, Appatuurjuaq — ‘vieta, kur ir daudz resnknābja kairu’) ir neapdzīvota sala Kanādas ziemeļos Kanādas Arktiskajā arhipelāgā. Administratīvi pieder Nunavutas teritorijas Kivallikas reģionam. Lielākā neapdzīvotā sala Ziemeļu puslodē uz dienvidiem no Ziemeļu polārā loka. Atrodas Kanādas Arktiskā arhipelāga dienvidaustrumu daļā Hudzona līča ziemeļos. Ap 70 km platie Fišera un Evansa šaurumi ziemeļos salu atdala no Sauthemptonas salas. Salas ziemeļaustrumu daļu aizņem līdz 216 m augsta augstiene, pārējā saļas daļā — zemiene. Ainavā valda tundra. Salas ziemeļaustrumos 2118 km² platībā ir noteikta aizsargājama teritorija — putniem nozīmīga vieta. Pirmais no eiropiešiem salu 1612. gadā apmeklēja velsiešu jūrasbraucējs Tomass Batons (Thomas Button). Nosaukta par godu Hudson's Bay Company kuģa kapteinim Viljamam Kotsam (William Coats), kurš periodiski apmeklēja salu starp 1727. un 1751. gadu. Kotsa sala, tāpat, kā ziemeļos esošā Sauthemptona, tiek uzskatīta par pēdējo vietu, kur vēl 20. gadsimta sākumā mituši arktiskās Dorsetas kultūras pārstāvji sallirmiuti. Tiek lēsts, ka 1896. gadā salā bija ap 70 iedzīvotāji. 1902. gada rudenī Sauthemptonas salas krastā piestāja kārtējais vaļu mednieku kuģis Active, kura komandas sastāvā bija ar gripu vai tīfu slims jūrnieks. Slimība tika nodota vietējiem iedzīvotājiem un 1902./1903. gada ziemā izmira visi abu salu iedzīvotāji. No 1920. līdz 1924. gadam salas ziemeļaustrumi krastā tika uzturēta Hudson's Bay Company faktorija, pie kuras apmedās vairākas inuitu ģimenes no Bafina salas. Pēdējie pastāvīgie iedzīvotāji salu pameta 1970. gados. The Atlas of Canada. Sea Islands Inuit Heritage Trust. Place Names Program. Coral Harbour Traditional Place Names Canadian Geographical Names Database (CGNDB). Coats Island IBA Canada. Coats Island/Cape Pembroke The voyages of Captain Luke Foxe of Hull, and Captain Thomas James of Bristol, in search of a northwest passage, in 1631-32 The Canadian Encyclopedia. Sadlermiut Inuit Vikikrātuvē par šo tēmu ir pieejami multivides faili. Skatīt: Kotsa sala. Up here. CURIOUS COATS ISLAND International Map of the World 1:1,000,000 Sutton River NP-16/17