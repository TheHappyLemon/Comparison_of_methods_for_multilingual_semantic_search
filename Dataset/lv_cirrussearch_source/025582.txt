Leonīds Govorovs (krievu: Леонид Александрович Говоров; dzimis 1897. gada 10. februārī, miris 1955. gada 19. martā) bija krievu izcelsmes padomju karavadonis. Padomju Savienības Varonis, PSRS maršals. Kā Ļeņingradas frontes komandieris Otrajā pasaules karā vadīja Rīgas ieņemšanu 1944. gada 16. oktobrī, bet vēlāk padomju karaspēka darbību Kurzemes katla frontē. Pieņēma Kurzemes katla vācu karaspēka kapitulāciju 1945. gada 8. maijā. Dzimis Vjatkas guberņā zemnieku ģimenē. Mācījās Jelabugas reālskolā un Sanktpēterburgas Politehniskajā institūtā. Pirmajam pasaules kara laikā dienēja Tomskas garnizonā, pēc Bresļitovskas miera līguma noslēgšanas 1918. gada martā atgriezās Jelabugā. Krievijas pilsoņu kara laikā Kolčaka armijas sastāvā karoja pret lieliniekiem pie Ufas, Zlatoustas, Čeļabinskas, Tobolas. 1919. gadā dezertēja un 1920. gada janvārī iestājās Vasilija Blihera komandētajās sarkano daļās, kļūdams par artilērijas diviziona komandieri. Vēlāk cīnījās pret Vrangeļa karaspēku pie Kahovkas un Perekopa. 1938. gadā pabeidza Ģenerālštāba akadēmiju. Sākoties Otrajam pasaules karam, Ziemas kara laikā bija PSRS 7. armijas artilērijas štāba priekšnieks. Pēc Vācijas uzbrukuma PSRS darbojās Rietumu frontē kā artilērijas priekšnieks. Kā 5. armijas komandieris piedalījās kaujā par Maskavu. No 1942. gada jūnija komandēja Ļeņingradas fronti, kas 1943. gada janvārī kopā ar Volhovas frontes karaspēku veica Ļeņingradas blokādes pārraušanu un 1944. gada janvāra un februāra kaujās ieņēma Ļeņingradas apgabalu. 1944. gada jūnijā uzvarēja Somijas armiju Viborgas aizstāvēšanas kaujā un okupēja Karēlijas austrumu daļu. 1944. gada septembrī/novembrī Ļeņingradas frontes karaspēks okupēja Igauniju un Vidzemi. 1945. gada 1. aprīļa Ļeņingradas frontes sastāvā iekļāva arī Sarkanās armijas daļas, kas cīnījās Kurzemes frontē, un līdz kapitulācijai 8. maijā Govorovs komandēja arī šīs kaujas operācijas. Pēc kara komandēja Ļeņingradas kara apgabalu, pēc 1946. gada aprīļa ieņemdams dažādus citus augstus militāros amatus, tai skaitā PSRS kādu laiku bija PSRS pretgaisa aizsardzības spēku komandieris. Miris 1955. gadā. Vikikrātuvē par šo tēmu ir pieejami multivides faili. Skatīt: Leonīds Govorovs. Krievijas Lielās enciklopēdijas raksts (krieviski) Par Leonīdu Govorovu portālā "Герои Страны" (krieviski)