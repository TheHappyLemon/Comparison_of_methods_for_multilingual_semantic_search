Belušja Guba (krievu: Белушья Губа) ir pilsētciemats Krievijas ziemeļos, Arhangeļskas apgabalā, Novaja Zemļas administratīvais centrs. Lielākā no divām pastāvīgi apdzīvotajām vietām arhipelāgā. Izvietojies arhipelāga otras lielākās salas Dienvidu salas dienvidrietumos pie Belušja Gubas līča. 14 km uz ziemeļaustrumiem no pilsētciemata atrodas otra arhipelāga pastāvīgi apdzīvotā vieta Rogačova un lidosta Amderma-2. Apdzīvotā vieta dibināta 1897. gadā kā ņencu un krievu kolonistu apmetne, uz kuru no kontinenta pārcēlās 34 kolonisti. 1913. gadā Belušja Gubā uzcēla baznīcu, pie kuras bija arī draudzes skola un aptieka. 1923. gadā ciematā bija 60 iedzīvotāju, tas veidojās no 7 mājām, divām noliktavām un bijušās baznīcas. 1925. gadā izveidoja medpunktu, bet 1926. gadā — internātskolu. 2. Pasaules kara laikā Belušja Gubā tika izveidota Kara flotes bāze. 1954. gadā pēc kodolieroču izmēģinājumu poligona izveides visi ciemata iedzīvotāji tika pārcelti uz Lagernojes apmetni pie Matočkinšara šauruma, bet 1957. gada novembrī pārcelti uz kontinentu. Belušja Gubā uzbūvēja poligona administratīvo un loģistikas centru. Aukstā kara laikā tā bija slepena apdzīvotā vieta ar kodēto nosaukumu «Arhangeļska-55». 2005. gadā piešķīra pilsētciemata statusu. Mūsdienās lielākā daļa ciemata iedzīvotāju ir militārpersonas un to ģimenes locekļi. Ciematā ir 17 dzīvojamās mājas, vidusskola, bērnudārs, viesnīca, veikals, sadzīves pakalpojumi, kara hospitālis, poliklīnika, virsnieku nams, sporta komplekss ar peldbaseinu, pareizticīgo baznīca. Всё об архипелаге Новая Земля. Основание Белушьей губы Городской округ «Новая Земля». Историческая справка