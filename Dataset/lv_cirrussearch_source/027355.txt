"Berlīne, Aleksandra laukums" (vācu: Berlin Alexanderplatz) ir vācu rakstnieka Alfrēda Dēblīna romāns, kas izdots 1929. gadā. Tas ir nozīmīgs modernisma darbs. Līdzās Džeimsa Džoisa romānam "Uliss" tas tiek uzskatīts par vienu no ievērojamākajiem lielpilsētas romāniem pasaules literatūrā. 2002. gadā The Guardian rīkotajā rakstnieku aptaujā romāns tika ierindots starp 100 visu laiku labākajām grāmatām. Romāns vēsta par Franca Bīberkopfa, kurš nupat iznācis no Tēgelas cietuma, dzīves gaitām. Mēģinādams dzīvot godīgi, viņš saskaras ar atbalsta trūkumu, dažādiem šķēršļiem, noziedzību, 20. gadu Vācijā valdošo politisko situāciju un citām reālijām. Romāna darbība pamatā risinās Berlīnē. Romānā ievietoti dažādi dziesmu, preses izdevumu, politiķu runu un citi teksti. Būtisks ir romānā pielietotais montāžas princips, tā saucamais "kino stils". Romāns ir piedzīvojis arī vairākas ekranizācijas. Latviski romānu tulkojusi Silvija Brice, tas izdots apgādā Zvaigzne ABC 2012. gadā. Pirmo reizi romāns ekranizēts 1931. gadā. Filmu uzņēma vācu režisors Pils Jutci. Otro reizi romāns tika adaptēts televīzijai. Vācu režisors Rainers Verners Fasbinders 1980. gadā uzņēma 15,5 stundas garu TV seriālu. «The top 100 books of all time». Guardian Unlimited. «Berlin-Alexanderplatz - Die Geschichte Franz Biberkopfs (1931)». IMDb. «Berlin Alexanderplatz». IMDb. Berlīne, Aleksandra laukums Zvaigzne ABC