Luiss Skola (spāņu: Luis Alberto Scola Balvoa; dzimis 1980. gada 30. aprīlī Buenosairesā) ir bijušais Argentīnas basketbolists, spēlēja spēka uzbrucēja pozīcijā, Argentīnas basketbola izlases dalībnieks. Karjeru beidza Itālijas basketbola līgas A sērijas klubā Pallacanestro Varese, kurā šobrīd darbojas kā funkcionārs. Iepriekš ar panākumiem spēlējis Spānijas ACB līgā, Eirolīgā, kā arī NBA, kur dažādu klubu sastāvos aizvadījis desmit sezonas. 2002. gada NBA draftā viņu izvēlējās Sanantonio "Spurs" otrajā drafta izvēles kārtā ar kopējo 55. kārtas numuru. Pirmās piecas sezonas NBA aizvadīja Hjūstonas "Rockets" sastāvā, 2012.—2013. gada sezonu aizvadīja Fīniksas "Suns" sastāvā, pēc tam spēlēja Indiānas "Pacers". Karjeras laikā ir spēlējis arī Argentīnas, Spānijas un Ķīnas klubos. L. Skolam ir Argentīnas un Spānijas pilsonība. Kopā ar Argentīnas izlasi ir svinējis uzvaru 2004. gada olimpiskajās spēlēs, savukārt 2008. gada olimpiskajās spēlēs viņā pārstāvētā Argentīnas izlase izcīnīja bronzas medaļu. Izlases sastāvā spēlējis piecās olimpiskajās spēlēs, 2016. gada olimpiādē Rio L. Skola bija Argentīnas delegācijas karognesējs olimpisko spēļu atklāšanas ceremonijā. Nacionālās izlases karjeru noslēdza 2021. gada augustā 2020. gada olimpiskajās spēlēs Tokijā 41 gada vecumā. L. Skola ar Argentīnas izlasi ir sudraba medaļas laureāts divos Pasaules čempionātos (2002 un 2019), bet Amerikas čempionātā basketbolā ir izcīnījis kopā 7 dažāda kaluma medaļas. 2021. gada septembrī L. Skola paziņoja par spēlētāja karjeras beigām un tika apstiprināts par pēdējā kluba, kurā spēlēja, Itālijas basketbola līgas A sērijas kluba Pallacanestro Varese izpilddirektoru. Euroleague.net Player Profile — SCOLA, LUIS. Vikikrātuvē par šo tēmu ir pieejami multivides faili. Skatīt: Luiss Skola. Olympedia profils (angliski) Basketball Reference NBA spēlētāja profils (angliski) NBA spēlētāja profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) RealGM Basketball profils (angliski)