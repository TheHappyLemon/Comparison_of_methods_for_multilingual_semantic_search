Obi salas (indonēziešu: Kepulauan Obi) ir salu grupa Indonēzijā, Moluku arhipelāgā. Administratīvi ietilpst Ziemeļmoluku provincē, daļa no Dienvidhalmaheras apriņķa. Salas izvietojušās Indonēzijas austrumdaļā uz dienvidiem no Halmaheras. Dienvidos tās apskalo Seramas jūra, rietumos — Moluku jūra, bet ziemeļos Obi šaurums atdala no Bačanu salām un Halmaheras. Sastāv no vienas galvenās salas — Obi (2542 km²) un ap 40 mazākām salām, no kurām lielākās ir Bisa (174 km²) un Obilatu (65 km²). Salas ir vulkāniskas izcelsmes, reljefā pauguraini līdzenumi un kalni; augstākā virsotne ir 1611 m vjl Obi salā. Salās valda tropiskais klimats. Ainavā dominē tropiskie lietusmeži. Visi Obi salu iedzīvotāji ir relatīvi neseni imigranti no vairākām tautām. Pārstāvēti galvenokārt Halmaheras etnosi (butoni, tobelo, ternati, tidori, bugi u.c.), kā arī makasarieši un javieši. Iedzīvotāji koncentrēti galvenokārt salu piekrastē, vidiene faktiski neapdzīvota. Galvenā nodarbe ir zveja un lauksaimniecība (kokosrieksti, muskatrieksti, krustnagliņas, pipari, rīsi u.c.). Vikikrātuvē par šo tēmu ir pieejami multivides faili. Skatīt: Obi salas. Encyclopædia Britannica raksts (angliski)