Traķu pils, arī Traķu salas pils, (lietuviešu: Trakų salos pilis) ir pils, kas atrodas uz salas Galves ezerā, Traķos, Lietuvā. Pils būvniecību 14. gadsimtā uzsāka Lietuvas dižkunigaitis Ķēstutis. Ap 1409. gadu viņa dēla Vītauta Dižā vadībā pils galvenie būvniecības darbi jau bija pabeigti. Pats valdnieks Vītauts Dižais mira šajā pilī 1430. gadā. Pils bija viena no Lietuvas Dižkunigaitijas stratēģiski svarīgākajām vietām. Galves ezera krastā jau kopš Ģedimina laikiem atradās Vecā Traķu pils. Pils būvniecība notika vairākos posmos. Pirmais posms noritēja 14. gadsimta otrajā pusē, kad Ķēstutis sāka būvēt pili uz lielākās no trim Galves ezera salām. Šajā pilī valdnieks pavadīja mūža nogali. 1377. gadā pils pārcieta Teitoņu ordeņa bruņinieku uzbrukumu. Pie pils notika kauja starp Jagaili un Vītautu Dižo. Drīz pēc šīs cīņas tika uzsākts pils būvniecības otrais posms, kas ilga līdz 1409. gadam. 16. gadsimta beigās Traķi savu nozīmi bija zaudējuši un no 17. gadsimta senā pils pamazām sāka sabrukt. Laiku pa laikam bija mēģinājumi to atjaunot un uzturēt, tomēr īsta konservācija sākās tikai 20. gadsimta sākumā, bet īsti restaurācijas darbi sākās 20. gadsimta 30. gados. Tie turpinājās arī pēc Otrā pasaules kara un galvenie atjaunošanas darbi noslēdzās 1961. gadā. Kopš 1962. gada pilī atrodas vēstures muzejs. Patkauskas S. Archeologiniai tyrimai Trakuose. Vilnius, 1982.