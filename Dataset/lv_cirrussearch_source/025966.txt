VSS Enterprise (astes numurs N339SS) bija suborbitālā kosmoplāna SpaceShipTwo Model 339 klases pirmais eksemplārs. To pēc Virgin Galactic pasūtījuma izgatavoja uzņēmums The Spaceship Company. VSS Enterprise iznīcināts katastrofā 2014. gada 31. oktobrī, kurā gāja bojā viens pilots, bet otrs tika nopietni ievainots. Raķešplāns ieguvis nosaukumu, iedvesmojoties no televīzijas seriāla Star Trek, kurā figurēja kosmosa kuģis USS Enterprise. Arī Space Shuttle prototipa kosmoplānam bija nosaukums Enterprise. VSS Enterprise publiski pirmoreiz demonstrēts 2009. gada decembrī. Pirmais lidojums (bez pilotiem, pievienots nesējlidmašīnai White Knight Two) notika 2010. gada 22. martā. Pirmais lidojums ar pilotiem (pievienots nesējlidmašīnai) veikts 2010. gada 15. jūlijā. Pirmais autonomais pilotējamais lidojums notika 2010. gada 10. oktobrī. 2013. gada 29. aprīlī, pēc 25 planēšanas režīma lidojumiem, veikts pirmais lidojums ar iedarbinātu raķešdzinēju. 2014. gada 31. oktobrī VSS Enterprise virs Mohaves tuksneša veica lidojumu ar raķešdzinēju. Lidojuma mērķis bija izmēģināt modificētu dzinēju. Raķešplānu pilotēja Pīts Sībolds (Pete Siebold) un Maikls Olsberijs (Mike Alsbury). Pēc atvienošanās no nesējlidmašīnas, autonomā lidojuma laikā kosmoplāns izjuka. Vienam pilotam izdevās katapultēties, un ar nopietniem ievainojumiem viņš nogādāts slimnīcā. Otrs pilots Maiks Olsberijs gāja bojā. Avārijas izmeklēšanu veica Nacionālā transporta drošības padome (NTSB). 2015. gada 28. jūlijā tika sniegts izmeklēšanas komisijas atzinums. Avārijas cēlonis bijis cilvēciskais faktors. Pilots, kurš gāja bojā, par agru ir atbrīvojis astes daļu, laikā, kad darbojās raķešdzinējs un tika pārsniegta skaņas barjera. Rezultātā lidaparāts tika strauji nobremzēts. Tika atzīmēts, ka konstrukcijā nebijusi paredzēta aizsardzība pret šādiem gadījumiem, tāpat arī piloti nav bijuši pienācīgi apmācīti. SpaceShipTwo: On a Flight Path to Space Tourism Elizabeth Howell, SPACE.com, 2014-10-02 Pilot killed in spaceship crash identified Trevor Hughes, USATODAY, 2014-11-01