Boriss Ingsters (angļu: Boris Ingster, dzimis Boriss Azarhs (krievu: Борис Михайлович Азарх); 1903. gada 29. oktobrī Rīgā, miris 1978. gada 2. augustā Losandželosā) bija Latvijā dzimis ebreju izcelsmes amerikāņu kinorežisors, scenārists un kinoproducents. Ingsters ir pazīstams ar savām filmām film noir žanrā. 30. gados rakstījis scenārijus filmām, bet viņa 1940. gada pirmā režisētā filma "Svešinieks trešajā stāvā" (Stranger on the Third Floor) tiek uzskatīta par film noir žanra pirmo filmu. Ingsters ir dzimis 1903. gada 29. oktobrī Rīgā. Viņa vecākais brālis Aleksejs Granovskis kļuva par krievu teātra un kino režisoru. Viņa otrs brālis Leonīds Francijā strādāja par filmu montāžas režisoru. Bija arī viena māsa Fanija. Savas karjeras sākumā Krievijā Ingsters 1922. gadā Maskavā iepazinās ar Sergeju Eizenšteinu laikā, kad Ingsters bija aktiermeistarības students, bet Eizenšteins bija teātra režisors. 20. gados Ingsters emigrēja uz Franciju, kur 1930. gadā bija Sergeja Eizenšteina asistents filmai Romance sentimentale. Viņš pārcēlās uz ASV, kur sāka strādāt kino un televīzijā; viņš bija scenārists dažādām filmām, tostarp filmai The Story of Alexander Graham Bell (1939). 1940. gadā režisējis savu pirmo filmu "Svešinieks trešajā stāvā" (Stranger on the Third Floor), ar Pēteru Lorri galvenajā lomā. Šī filma visbiežāk tiek minēta kā pirmā "īstā" film noir. 1943. gadā viņš piedalījās MGM filmas Song of Russia scenārija rakstīšanā, kas izraisīja strīdus, jo tā tika uzskatīta par propadomju propagandu. 1948. gada režisējis komēdiju The Judge Steps Out. 50. gados Ingsters vairāk pievērsās televīzijai. Producējis 25 sērijas vesternam Wagon Train, 18 sērijas drāmai The Roaring 20's, 11 sērijas vesternam Cheyenne un 38 sērijas populārajam spiegu seriālam The Man from U.N.C.L.E.. Thomas Doherty, Thomas Doherty. «Film Noir’s Early Days: How Studios Resisted, Then Embraced, the Genre». The Hollywood Reporter (en-US), 2021-12-22. Skatīts: 2022-07-01. IMDb profils (angliski) AllMovie profils (angliski)