Viktors Hedmans (zviedru: Victor Hedman; dzimis 1990. gada 18. decembrī) ir zviedru hokejists, aizsargs. Pašlaik (2022) pārstāv Nacionālās hokeja līgas klubu Tampabejas "Lightning". Profesionāļa karjeru Hedmans uzsāka 2007.—08. gada sezonā, kad debitēja Zviedrijas Elitsērijas vienībā MODO. Komandas rindās Hedmans spēlēja arī 2008.—09. gada sezonā, taču tad, 2009. gada vasarā, pārcēlās uz Ziemeļameriku. 2009.—10. gada sezonu Hedmans aizvadīja jau NHL kluba Tampabejas "Lightning" sastāvā. 2011. gada novembrī aizsargs pagarināja savu līgumu ar "Lightning" uz nākamajiem pieciem gadiem. 2012.—13. gada NHL sezonas lokauta laikā Hedmans aizvadīja 26 spēles KHL kluba Astanas "Baris" sastāvā. 2013.—14. gada sezonu noslēdza ar 55 rezultativitātes punktiem. Tā ir līdz šim rezultatīvākā Hedmana sezona NHL. 2014.—15. gada sezonā kopā ar Tampabejas "Lightning" sasniedza Stenlija kausa finālsēriju, tajā gan piekāpjoties Čikāgas "Blackhawks" hokejistiem. 2017. gadā spēlēja NHL Visu Zvaigžņu spēlē. 2018. gadā kā līgas labākais aizsargs ieguva Džeimsa Norisa balvu. 2020. un 2021. gadā kopā ar "Lightning" izcīnīja Stenlija kausu. Kā Stenlija kausa izcīņas vērtīgākais spēlētājs Hedmans ieguva Kona Smita balvu. Zviedrijas hokeja izlases sastāvā spēlējis 2010. un 2012. gada Pasaules čempionātos, 2010. gadā kopā ar izlasi izcīnot bronzas medaļu. Munzüger Sport profils (vāciski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)