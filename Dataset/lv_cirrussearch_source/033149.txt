Valters Brauns (angļu: Walter Shawn Browne; 1949. gada 10. janvāris Sidneja — 2015. gada 24. jūnijs Lasvegasa) bija Austrālijā dzimis ASV starptautiskais lielmeistars šahā (1970). Piedzimis Sidnejā. Viņa tēvs bijis amerikānis, bet māte - austrāliete. 1968. gadā kļuvis par Austrālijas šaha čempionāta uzvarētāju un līdz 1973. gadam starptautiskajos turnīros, tajā skaitā divās Pasaules šaha olimpiādēs, pārstāvējis Austrāliju. Vēlāk sešas reizes (1974, 1975, 1977, 1980, 1981, 1983) uzvarējis ASV šaha čempionātos, atkārtojot Roberta Fišera un Semjuela Reševska rekordu. Labi spēlējis šaha turnīros pēc Šveices sistēmas un trīs reizes uzvarējis ASV atklātajos čempionātos, septiņas reizes turnīrā American Open un 11 reizes turnīrā National Open Championship, kā arī 1991. gadā uzvarējis Kanādas atklātajā šaha turnīrā, bet 1974. gadā bijis pirmais plašā starptautiskā šaha turnīrā Kalifornijā. Trīs reizes piedalījies Pasaules šaha čempiona nosaukuma izcīņas cikla starpzonu turnīros, kur lielāko panākumu guvis 1985. gadā Meksikā, kad ieņēmis 9. vietu. Par panākumiem turnīros FIDE 1969. gadā Braunam piešķīrusi starptautiskā meistara (IM), bet 1970. gadā - starptautiskā lielmeistara (GM) nosaukumu. Sekmīgi pārstāvējis Austrālijas un ASV komandas Pasaules šaha olimpiādēs, kurās piedalījies 6 reizes (1970-1974, 1978, 1982-1984). Komandu vērtējumā izcīnījis 4 bronzas (1974, 1978, 1982, 1984) medaļas, bet individuālajā vērtējumā izcīnījis bronzas (1972) medaļu. 2003. gadā uzņemts ASV šaha slavas zālē, bet 2005. gadā uzvarējis ASV senioru šaha čempionātā. Līdz pat sava mūža beigām piedalījies šaha turnīros. Miris pēkšņā nāvē pēc dalītās 9.-15. vietas Lasvegasas starptautiskajā šaha festivālā. The US chess championship Lone Pine (1974) 1985 Taxco Interzonal Tournament OlimpBase :: Men's Chess Olympiads :: Walter Shawn Browne «Las Vegas International Chess Festival 2015». Arhivēts no oriģināla, laiks: 2016. gada 8. maijā. Skatīts: 2016. gada 12. maijā. Šahista profils FIDE mājaslapā (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)