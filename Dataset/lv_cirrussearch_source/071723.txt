Maikls Menings Veterlijs jaunākais (angļu: Michael Manning Weatherly, Jr.; dzimis 1968. gada 8. jūlijā) ir amerikāņu aktieris, producents, režisors un mūziķis, pazīstams ar īpašā aģenta Entonija DiNozo lomas atveidošanu CBS televīzijas seriālā "NCIS: izmeklēšanas dienests" (2003—2016, 2024) un Dr. Džeisona Bula lomu juridiskajā TV drāmas seriālā Bull (2016—2022). Veterlijs dzimis Ņujorkā un uzaudzis Feirfīldā, Konektikutas štatā. Viņa vecāki ir Maikls Veterlijs vecākais un Patrīcija (dzimusi Heteringtona) Veterlija. Veterlijs ir īru izcelsmes. Veterlijs mācījās privātajā Feirfīldas zēnu pamatskolā un 1986. gadā absolvēja Brūksa vidusskolu Nortandoverā, Masačūsetsā. Viņš mācījās Bostonas Universitātē, Menlo koledžā, Amerikas universitātē un Parīzes Amerikas universitātē Francijā, bet pameta mācības, lai pievērstos aktiermākslai. Veterlijs savu aktiera karjeru sāka ar nelielu televīzijas lomu situāciju komēdijas seriālā The Cosby Show. Veterlijs pārcēlās uz Losandželosu, un drīz vien kļuva par galvenās lomas atveidotāju FOX televīzijas seriālā Significant Others kopā ar Dženiferu Gārneri, lai gan seriāls ilga tikai sešas sērijas. Spēlējis 1998. gada filmā The Last Days of Disco kopā ar Kloē Seviņī. Veterlijs parādījās arī kā pretrunīgs burvis seriālā "Amulets" tā pirmajā sezonā 1998. gadā. Viņa filmogrāfijā ietilpst komēdija Meet Wally Sparks (1997) ar Rodniju Deindžerfīldu un melnā komēdija Gun Shy (2000) ar Liamu Nīsonu un šausmu filma Cabin by the Lake (2000) ar Džadu Nelsonu, kā arī neatkarīgā filma Trigger Happy kopā ar Rosario Dosoni. Veterlijs bija galvenās lomas atveidotājs abās seriāla Dark Angel sezonās. Šī loma viņam atnesa trīs balvu nominācijas, divas Saturna balvas nominācijas par labāko otrā plāna aktieri 2001. un 2002. gadā un vienu Teen Choice balvas nomināciju kā par Choice aktieri 2001. gadā. 2003. gadā viņš parādījās kā vecākais NCIS īpašais aģents Entonijs DiNozo divās CBS seriāla JAG sērijās. Šo lomu viņš turpināja atveidot seriālā "NCIS: izmeklēšanas dienests". Pēc tam viņš parādījies gan NCIS: New Orleans (2014), gan "NCIS: Losandželosa" (2015). 2004. gadā viņš parādījās televīzijas filmā The Mystery of Natalie Wood, kurā atveidoja Robertu Vagneru. Kopš 2010. gada Roberts Vagners divpadsmit reizes viesojies "NCIS: izmeklēšanas dienests" kā Entonijs DiNozo vecākais, Veterlija atveidotā varoņa tēvs. Veterlijs debitēja režijā "NCIS: izmeklēšanas dienests" 8. sezonas sērijā One Last Score, kas tika pārraidīta 2011. gada 1. martā, kā arī režisēja "NCIS: izmeklēšanas dienests" 10. sezonas sēriju Seek, kas tika pārraidīta 2013. gada 19. martā. CBS 2016. gada janvārī paziņoja, ka Veterlijs pametīs "NCIS: izmeklēšanas dienests" pēc 13 sezonām, kurā atveidoja galveno varoni Entoniju DiNozo. Tajā pašā laikā telekompānija paziņoja, ka 2016. gada rudenī viņš spēlēs jaunā seriālā Bull, kura sižets ir iedvesmots no doktora Fila agrīnās karjeras. 2024. gadā pēc Veterlija epizodiskas atgriešanās "NCIS: izmeklēšanas dienests", lai seriālā pieminētu aktieri Deividu Makellumu, tika paziņots, ka Veterlijs atkārtoti spēlēs DiNozo lomu kopā ar kolēģi Koti de Pablo, kura atveidos Zivu Dāvidu, jaunajā "NCIS: izmeklēšanas dienests" atvasinājumā Paramount+ straumēšanas platformā. Veterlijs apprecēja savu kolēģi Amēliju Heinli 1995. gada februārī. Pāra dēls piedzima 1996. gadā. Pāris izšķīrās 1997. gadā. Seriāla Dark Angel filmēšanas laikā 2000. gada janvārī Veterlijs uzsāka attiecības ar Džesiku Albu, kā rezultātā 2001. gadā viņi saderinājās. Attiecības beidzās 2003. gada augustā. Veterlija atveidotais varonis DiNozo uz ekrāna pajokoja par šīm attiecībām. Veterlijs apprecēja serbu izcelsmes kanādiešu internisti Dr. Bojanu Jankoviču 2009. gada 30. septembrī. Pāris dzīvo Manhatanā ar saviem diviem bērniem, meitu un dēlu. Veterlijs ir aktrises Aleksandras Brekenridžas onkulis. «Michael Weatherly». geni_family_tree (latviešu). 2022-04-27. Skatīts: 2024-03-18. «Michael Weatherly Biography, Celebrity Facts and Awards | TVGuide.com». web.archive.org. 2016-05-21. Arhivēts no oriģināla, laiks: 2016-05-21. Skatīts: 2024-03-16. «In Focus: NCIS' Michael Weatherly Is Happy Being the Second Banana». TVGuide.com (angļu). Skatīts: 2024-03-16. «Ruth Hetherington Obituary (2010) - Belmont, MA - Boston Globe». Legacy.com. Skatīts: 2024-03-16. «Michael Weatherly Baby Born — ‘NCIS’ Actor Welcomes A Son Named Liam - Hollywood Life». web.archive.org. 2016-03-03. Arhivēts no oriģināla, laiks: 2016-03-03. Skatīts: 2024-03-16. «AFTER `DARK,' THERE'S `NCIS' - Hartford Courant». web.archive.org. 2020-09-26. Arhivēts no oriģināla, laiks: 2020-09-26. Skatīts: 2024-03-16. «Alumni Shield - Brooks School». web.archive.org. 2018-12-14. Arhivēts no oriģināla, laiks: 2018-12-14. Skatīts: 2024-03-16. «NCIS: Robert Wagner to Play Tony's Dad». TVGuide.com (angļu). Skatīts: 2024-03-16. Matt Webb Mitovich. «Michael Weatherly Leaving NCIS». TVLine (en-US), 2016-01-05. Skatīts: 2024-03-16. Michael Ausiello. «NCIS' Michael Weatherly to Play Dr. Phil in CBS Drama Pilot Bull». tvline.com, 2016. gada 16. marts. Arhivēts no oriģināla, laiks: 2021. gada 8. Marts. Skatīts: 2024. gada 16. Marts. «'NCIS' Spinoff With Cote de Pablo and Michael Weatherly in the Works». Entertainment Tonight (en-US). Skatīts: 2024-03-16. Nellie Andreeva. «‘NCIS’ Tony & Ziva Spinoff Series Starring Michael Weatherly & Cote De Pablo Ordered By Paramount+». Deadline (en-US), 2024-02-28. Skatīts: 2024-03-18. «Michael Weatherly: My Wife, Kids and Becoming a Better Man». Peoplemag (angļu). Skatīts: 2024-03-18. Perry Carpenter. «'NCIS': Tony DiNozzo Once Joked About Michael Weatherly's Most Infamous Real-Life Relationship». Showbiz Cheat Sheet (en-US), 2021-09-07. Skatīts: 2024-03-18. Melissa Sherrard. «The Michael Weatherly Relationship Reference You Never Noticed On NCIS». Looper (en-US), 2021-03-13. Skatīts: 2024-03-18. Cynthia Wang. «Weatherly Report». People, 2010. gada 24. maijs. «NCIS: Michael Weatherly Welcomes Daughter Olivia». Arhivēts no oriģināla, laiks: 2016. gada 13. janvārī. Skatīts: 2024. gada 18. martā. «NCIS star continues Aussie love affair». web.archive.org. 2012-10-04. Arhivēts no oriģināla, laiks: 2012-10-04. Skatīts: 2024-03-18. Vikikrātuvē par šo tēmu ir pieejami multivides faili. Skatīt: Maikls Veterlijs. IMDb profils (angliski) AllMovie profils (angliski)