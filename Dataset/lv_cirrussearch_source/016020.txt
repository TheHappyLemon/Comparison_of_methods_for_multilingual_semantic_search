Andrejs Markovs (krievu: Андрей Марков; dzimis 1978. gada 20. decembrī) ir bijušais krievu hokejists, aizsargs, Krievijas hokeja izlases dalībnieks. Karjeras laikā aizvadījis 990 spēles Nacionālās hokeja līgas kluba Monreālas "Canadiens" sastāvā. Vairākas sezonas aizvadījis Krievijas Superlīgā un Kontinentālajā hokeja līgā, trīs reizes kļūstot par valsts čempionu. Izlases sastāvā izcīnījis trīs pasaules čempionātu medaļas. Profesionāļa karjeru Markovs uzsāka 1995.—96. gada sezonā, debitējot Krievijas Superlīgas kluba Voskresenskas "Khimik" sastāvā. Tā rindās viņš aizvadīja trīs sezonas, pirms pievienojās Maskavas "Dinamo" sastāvam. 1999.—2000. gada sezonā Markovs kopā ar klubu izcīnīja Krievijas čempiona titulu, kā sezonas vērtīgākais spēlētājs iegūstot arī Zelta nūju. 2000. gada vasarā aizsargs pārcēlās uz Ziemeļameriku, jau savā pirmajā sezonā aizvadot 63 spēles NHL kluba Monreālas "Canadiens" sastāvā. Kluba rindās Markovs iejutās ātri, jau drīz kļūstot par vienu no komandas stabilākajiem aizsargiem. 2004.—05. gada NHL sezonas lokauta laikā Markovs spēlēja Maskavas "Dinamo", izcīnot savu otro Krievijas čempiona titulu, taču tad atgriezās Monreālā. 2010. gada novembrī hokejists guva nopietnu savainojumu, kura dēļ "Canadiens" sastāvā neatgriezās līdz pat 2012. gada martam. 2012.—2013. gada NHL sezonas lokauta laikā spēlēja KHL klubā Čehovas "Vitjaz". "Canadiens" rindās spēlēja līdz 2017. gada vssarai, kad atgriezās Krievijā, pievienojoties Kazaņas "Ak Bars". Kopā ar "Ak Bars" Markovs 2018. gadā izcīnīja Gagarina kausu. 2019.—20. gada sezonu aizvadīja Jaroslavļas "Lokomotiv" sastāvā, taču tad paziņoja par karjeras beigšanu. Krievijas hokeja izlases sastāvā Markovs spēlējis 2006., 2010. un 2014. gada olimpisko spēļu turnīros, kā arī piecos pasaules čempionātos, 2008. gadā kopā ar izlasi izcīnot zelta medaļas. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)