Mazās planētas nosaukums veidojas ilgā laika posmā. Sākotnēji objektam tiek piešķirts pagaidu apzīmējums, pēc orbītas pilnīgas noskaidrošanas tiek piešķirts pastāvīgs apzīmējums. Ja objekta atklājējs vēlas, tam var piešķirt arī vārdu. Mazo planētu centrs objektiem piešķir pagaidu un pastāvīgos apzīmējumus. Vārdus mazajām planētām piešķir Starptautiskās Astronomijas savienības Mazo ķermeņu nomenklatūras komiteja. Pēc objekta atklāšanas Mazo planētu centrs tam piešķir pagaidu apzīmējumu, kas sastāv no atklāšanas gada, divu burtu kombinācijas un, ja nepieciešams, arī skaitļa. Piemēram, 2004 DW, 1999 JU3. Pēc objekta orbītas noskaidrošanas, parasti pēc 4 un vairāk opozīcijām, tas saņem pastāvīgo apzīmējumu, numuru, ko piešķir Mazo planētu centrs. Parasti numurs tiek piešķirts rindas kārtībā pēc atklāšanas laika, bet atsevišķi lielie objekti saņēma "apaļu" numuru, piemēram, 20000 Varuna, 50000 Kvavars. Tagad objekta nosaukums tiek rakstīts kā numura — apzīmējuma kombinācija, piemēram, (225088) 2007 OR10. 10 gadu laikā kopš atklāšanas objekta atklājējs var lūgt tam piešķirt vārdu. Starptautiskās Astronomijas savienības Mazo ķermeņu nomenklatūras komiteja 15 astronomu sastāvā, izskata un piešķir vai nepiešķir piedāvātos vārdus. Vārda izvēli reglamentē noteikumi par tā garumu, tēmu utt. Vienas grupas objektiem parasti tiek piešķirti tematiski radniecīgi vārdi, piemēram, klasiskie Koipera joslas objekti tiek dēvēti radīšanas dievību vārdos, plutino saņem ar pazemes valstību saistītos vārdus. Piešķirtie vārdi stājas spēkā pēc to publikācijas cirkulārā, kuru izdod Mazo planētu centrs. Tas notiek reizi mēnesī, parasti pilnmēness dienā. Mazās planētas nosaukums tiek rakstīts šādi — (numurs) vārds —, piemēram, (90377) Sedna vai (225088) 2007 OR10. Iekavas bieži vien nelieto, rakstot vienkārši 90377 Sedna. Literatūrā pazīstamākos objektus parasti apzīmē vispār bez numura, izmanto tikai vārdu — Salacija, Cerera, Sedna. «Committee on Small Body Nomenclature». Arhivēts no oriģināla, laiks: 2006. gada 3. augustā. Skatīts: 2015. gada 14. martā. How Are Minor Planets Named? Naming Astronomical Objects MPC: Publications