Apaļvārpu grīslis (latīņu: Carex globularis) ir mainīga izskata grīšļu dzimtas suga. Savvaļā tā ir sastopama Eirāzijā mērenā un aukstā klimata joslā. Latvijā suga ir sastopama retumis visā teritorijā — purvainos skujkoku mežos un purvos. Apaļvārpu grīslis ir daudzgadīgs, 10-40 cm garš lakstaugs, kurš pieder dažādvārpu grīšļu grupai, jo tā sievišķajiem ziediem ir 3 drīksnas un augļa pūslītis ir ar īsu knābīti. Augs veido skraju ceru, tam ir pazemes dzinumi. Stublājs ir stāvs, raupjš, tievs un pie pamata aplapots. Lapas ir zaļas, 0,15-0,3 cm šauras, īsākas nekā stublājs. Ziedkopā stublāja galotnē ir 1 vīrišķo ziedu vārpiņa, zem tās ir 1—2 attālu novietotas, 0,3-0,8 cm garas, sēdošas (apakšējā retumis ar īsu kātiņu) sievišķo ziedu vārpiņas. Apakšējās sievišķās vārpiņas seglapa ir īsāka nekā ziedkopa. Ziedu skaits vārpiņā parasti ir 3—7. Pūslītis ir zaļš, olveidīgs, klāts ar īsiem, baltiem matiņiem, tāpēc izskatās blāvi zaļš. Augļa pūslīša segplēksne ir brūna, olveidīga, ar smailu galu, gaišu joslu vidū un plēvjainu apmali, īsāka nekā pūslītis. Zied jūnijā, jūlijā. «apaļvārpu grīslis - Carex globularis L. - Augi - Latvijas daba». www.latvijasdaba.lv. Skatīts: 2022-04-14.