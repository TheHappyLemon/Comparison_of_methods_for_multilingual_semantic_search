Divāns vai dīvāns (persiešu valodā دیوان, turku valodā: dîvân) bija vairāku islāma valstu augstākās izpildvaras institūcijas nosaukums vai tituls augstākajai izpildvaras amatpersonai (sk. divāns (tituls)). Osmaņu impērijā augstāko impērijas padomi sauca par Augstāko divānu (osmaņu turku valodā: Dîvân-ı Hümâyûn) un tajā ietilpstošo amatpersonu skaits mainījās visā impērijas pastāvēšanas laikā. Divāna priekšsēdētājs bija lielvezīrs, izņemot gadījumus, kad klāt bija sultāns. Osmaņu impērijas divāna sastāvā līdz 19. gadsimtam ietilpa: lielvezīrs (sadrâzam, jeb veziriâzam), kuru pavadīja viņa iecelts lielvezirāta (lielvezīra galvenā rezidence) priekšnieks (Rikab-ı Hümâyûn) un citas amatpersonas; kupola vezīri — pirmais vezīrs, otrais vezīrs, trešais vezīrs u.c., kā arī valsts finanšu vadītājs (defterdar), karaspēka vezīrs (nişancı veziri), flotes vezīrs (kaptan paşaların veziri) un viņu vietnieki; militārie tiesneši (kazasker, jeb kadıasker) — 1480. gadā divānā bija Rumēlijas un Anatolijas militārie tiesneši, bet 1516. gadā tika iekļauti arī arābu un persiešu militārie tiesneši. 19. gadsimtā un vēlāk divānā ietilpa: lielvezīrs; lielvezīra galma pārvaldnieks, vēlāk no galma pārvaldnieka biroja izveidoja sabiedrisko lietu ministriju Umûr-ı Mülkiye Nezareti (1835) un iekšlietu ministriju Dahiliye Nezareti (1837), kuras divānā pārstāvēja attiecīgi — sabiedrisko lietu ministrs un iekšlietu ministrs; svētā krēsla pārstāvis (reisülküttap), kura biroja vietā vēlāk izveidoja ārlietu ministriju Umûr-ı Hâriciye Nezareti (1836) un divānā to pārstāvēja ārlietu ministrs; ieņēmumu priekšnieks (defterdar), kura biroja vietā vēlāk izveidoja finanšu ministriju Maliye Nezareti (1838) un divānā to pārstāvēja finanšu ministrs; padoto komandieris (çavuşbaşı), kura biroja vietā vēlāk izveidoja juridisko prasību ministriju Deâvî Nezareti (1836), jeb tieslietu ministriju Adliye Nezareti (no 1870) un divānā to pārstāvēja tieslietu ministrs; jeničeru komandieris (yeniçeri ağa), kuru vēlāk nomainīja armijas virspavēlnieks serasker (1826) un pēc kara ministrijas Harbiye Nezareti izveidošanas (1908) to nomainīja kara ministrs; jūras kapteinis (kapdan-ı deryâ), kuru pēc jūras ministrijas Bahriye Nezareti izveidošanas (1878) nomainīja jūras ministrs; Islāma lietu vadītājs, jeb islāma šeihs (şeyhülislâm) divānā neietilpa, bet vēlāk, kad divāna vietā izveidoja Osmaņu impērijas ministru kabinetu (1908), šis amats arī tika iekļauts, līdzvērtīgi ministru amatiem. EtymologyOnLine RoyalArk- here Morocco Vikikrātuvē par šo tēmu ir pieejami multivides faili. Skatīt: Divāns. Encyclopædia Britannica raksts (angliski)