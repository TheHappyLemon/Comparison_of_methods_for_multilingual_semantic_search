Fišera neļķe (latīņu: Dianthus fischeri, sinonīms Dianthus chinensis) ir augu suga neļķu ģintī. Suga ir endēma Krievijas Eiropas daļai, taču savrupas punktveida atradnes ir arī Baltijas jūras noteces baseina austrumdaļā. Suga ir reti sastopama Latvijā — tā ir konstatēta sausos priežu mežos un Daugavas krasta sausieņu pļavā. Suga ir ierakstīta Latvijas Sarkanajā grāmatā 1. kategorijā. Fišera neļķe ir daudzgadīgs, 30—70 cm garš lakstaugs ar ložņājošu sakneni. Stublājs ir stāvs, pie pamata pacils, zarains, kails, ar zilganzaļu nokrāsu, visā garumā blīvi aplapots. Lapas ir lineāri lancetiskas, 4—10 cm garas un 0,4—0,8 cm platas, gari nosmailotas, mala paskarba, pamats makstveidīgs. Ziedi ir vientuļi vai pa 2 zaru galā. Ārkausa lapas ir 4, olveidīgas, gals pakāpeniski akotsmails, kopumā ārkauss nesasniedz pat trešdaļu kausa stobriņa garuma. Kauss ir stobrveidīgs, 1,2—1,7 cm garš, nereti galā ar sārtu nokrāsu, zobiņi lancetiski. Vainaglapas ir tumši rozā, 1—1,3 cm garas, 0,8—1 cm platas, augšdaļā ar matiņu pušķi, pie pamata plankumainas; vainaglapas gals zobains. Auglis ir cilindriska viencirkņa pogaļa, kas aptuveni kausa garumā. Zied no jūnija beigām līdz augustam. «Dianthus fischeri Spreng. | Plants of the World Online | Kew Science». Plants of the World Online (angļu). Skatīts: 2023-04-30. «Fišera neļķe - Dianthus fischeri Spreng. - Augi - Latvijas daba». www.latvijasdaba.lv. Skatīts: 2023-04-30.