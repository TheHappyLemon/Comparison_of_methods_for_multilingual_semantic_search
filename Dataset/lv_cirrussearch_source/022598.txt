Gabriela Soukalova (čehu: Gabriela Soukalová; bijusi arī Koukalova (Koukalová); dzimusi 1989. gada 1. novembrī) ir bijusī čehu biatloniste, divu sudraba medaļu ieguvēja 2014. gada ziemas olimpiskajās spēlēs, 2015.—2016. gada Pasaules kausa sezonas kopvērtējuma uzvarētāja. Viņas māte ir Gabriela Svobodova, kas startēja distanču slēpošanā un ir izcīnījusi sudraba medaļu stafetē 1984. gada ziemas olimpiskajās spēlēs. G. Soukalova biatlona sacensībās startē kopš 2005. gada, Pasaules kausa sacensībās debitējusi 2009. gadā. Startējusi vairākos Pasaules čempionātos, 2013. gadā Čehijas komandas sastāvā izcīnīja bronzas medaļu jauktajā stafetē, 2015. gadā šajā distancē izcīnījusi zelta medaļu, vēl 2015. gadā izcīnījusi sudraba medaļu 15 km distancē. 2017. gada Pasaules čempionātā izcīnīja zelta medaļas stafetē kopā ar Čehijas izlasi, kā arī divas individuālās medaļas. Lielākos panākumus Pasaules kausā guvusi 2015.—2016. gada sezonā, kad uzvarēja kopvērtējumā, kā arī sprinta, iedzīšanas un masu starta ieskaitē. G. Soukalova ir pirmā un vienīgā Čehijas biatloniste, kas uzvarējusi Pasaules kausa kopvērtējumā. 2014. gada ziemas olimpiskajās spēlēs G. Soukalova izcīnīja divas sudraba medaļas: masu startā (30 gadus pēc savas mātes izcīnītās olimpiskās sudraba medaļas distanču slēpošanā) un Čehijas komandas sastāvā jauktajā stafetē. 2017. gadā atzīta par Čehijas Gada sportisti. 2016. gada maijā apprecējusies ar badmintonistu Petru Koukalu (šķīrušies 2020. gadā). 2019. gada maijā G. Soukalova paziņoja par karjeras beigām. «Gabriela Soukalova, Marries Petr Koukal». IBU. 2016. gada 13. maijā. Skatīts: 2016. gada 14. maijā.[novecojusi saite] Vikikrātuvē par šo tēmu ir pieejami multivides faili. Skatīt: Gabriela Soukalova. Oficiālā tīmekļa vietne Olympedia profils (angliski) Munzüger Sport profils (vāciski) IBU profils (angliski) biathlon.com.ua profils (ukrainiski) FIS profils (distanču slēpošana) (angliski)