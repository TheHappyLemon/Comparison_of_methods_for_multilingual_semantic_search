Purva skābene (latīņu: Rumex palustris) ir skābeņu suga, kura ir sastopama Eiropas rietumu (neiekļaujot Pireneju pussalu), centrālajā un dienvidaustrumu daļā. Vietām aug arī Rietumāzijā. Ļoti līdzīga jūrmalas skābenei; daži autori to nodala tikai kā jūrmalas skābenes varietāti: R. maritimus var. paluster (Sm.) Schltdl. Latvijā sastopama ļoti reti — līdz šim ir konstatēta Rīgā. Lielās līdzības ar jūrmalas skābeni dēļ iespējama arī citur, īpaši piejūras teritorijās. Purva skābene ir viengadīgs vai daudzgadīgs, 20—80 cm garš lakstaugs. Stublājs ir zarains, stāvs, zarojums stublāja apakšējā trešdaļā maz izteikts. Zarojums parasti ir lokveidīgi stāvs. Lapas ir lancetiskas, 6—20 cm garas un 0,5—4 cm platas, kāts ir īss, mala gluda, gals smails. Ziedkopa ir blīva un lapaina. Ziedu iekšējās apziedņa lapas ir zobainas (zobiņu garums ir 0,3—0,35 cm), visas ar augonīti. Auglis ir iegarens, 0,18—0,23 cm garš, gaišbrūns, parasti ar 3 izaugumiem (zobiņiem). Zied jūlijā un augustā. «purva skābene - Rumex palustris Sm. - Augi - Latvijas daba». www.latvijasdaba.lv. Skatīts: 2022-03-26. Vikikrātuvē par šo tēmu ir pieejami multivides faili. Skatīt: Purva skābene. Encyclopædia of Life raksts (angliski)