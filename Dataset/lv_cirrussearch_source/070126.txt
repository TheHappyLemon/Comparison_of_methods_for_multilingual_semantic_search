Sebastiāns Štalders (vācu: Sebastian Stalder; dzimis 1998. gada 19. janvārī Cīrihes kantonā) ir Šveices biatlonists, 2022. gada ziemas olimpisko spēļu dalībnieks. Ar biatlonu sāka nodarboties 2012. gadā. Piedalījās 2016. gada ziemas jaunatnes olimpiskajās spēlēs Lillehammerē, individuāli startēja sprintā un iedzīšanā, kur ieņēma attiecīgi 10. un 11. vietu, 1+1 jauktajā stafetē ieguva 7. vietu, bet jauktajā stafetē bija 8. vietā. 2016.—2017. gada sezonā sāka startēt IBU kausā junioriem. 2017. gada Pasaules čempionātā jauniešiem Brezno labāko rezultātu sasniedza 12,5 km individuālajā distancē, ieņemot 10. vietu, bet stafetes komandas sastāvā — 5. vietu. 2018. gada 15. martā Holmenkollenē debitēja Pasaules kausa sacensībās ar 82. vietu sprintā. 2018. gada decembrī uzvarēja IBU junioru kausa posmā Prenamonā. 2019. gada Eiropas čempionātā junioriem izcīnīja sudraba medaļu 1+1 jauktajā stafetē, startējot kopā ar Ami Basergu. Lielāko panākumu junioru sacensībās izcīnīja 2020. gada Pasaules čempionātā Lencerheidē, kur ieguva bronzas medaļu 15 km individuālajā distancē. 2020. gada martā Nove Mesto pirmo reizi Štalders tika iekļauts Šveices stafetes komandas sastāvā Pasaules kausa posmā, komanda finišēja 9. vietā. 2021.—2022. gada sezonā Štalders jau regulāri startēja Pasaules kausa posmos. Pirmos punktus Pasaules kausa ieskaitē ieguva 2021. gada decembrī Estešundā, sprintā ieņemot 22. vietu. 2022. gada ziemas olimpiskajās spēlēs Pekinā labāko rezultātu individuāli sasniedza sprintā, kur ieņēma 27. vietu, startēja arī jauktajā stafetē (8. vieta) un vīriešu stafetē (12. vieta). 2022.—2023. gada Pasaules kausa sezonā vairākas reizes iekļuva labāko desmitniekā. Sezonas kopvērtējumā ieņēma 17. vietu, bet U-25 ieskaitē ierindojās 3. vietā aiz tautieša Niklasa Hartvega un Itālijas biatlonista Tommazo Džakomela. Sekmīgākā no disciplīnām Hartvegam bija distance ar kopēju startu, kuras vērtējumā ieņēma 5. vietu. 2023. gadā pirmo reizi piedalījās Pasaules čempionātā. Distancē ar kopēju startu ieguva 7. vietu, kas bija labākais individuālais panākums, startēja arī vīriešu un jauktajā stafetē, ieņemot attiecīgi sesto un septīto vietu. «IBU Junior Cup Talents Test Youth Olympic Venue in France». biathlonworld.com (angļu). 2018. gada 22. decembris. Skatīts: 2023. gada 7. decembrī. «Russia Dominates Mixed Relays At IBU JOECH». biathlonworld.com (angļu). 2019. gada 7. marts. Skatīts: 2023. gada 7. decembrī. «20/20 wins junior individual gold for Khaliullina and Barchewitz». biathlonworld.com (angļu). 2020. gada 27. janvāris. Skatīts: 2023. gada 7. decembrī. «Header iconWorld Cup Mass Start Points» (angļu). website=biathlonworld.com. Skatīts: 2023. gada 7. decembrī. Vikikrātuvē par šo tēmu ir pieejami multivides faili. Skatīt: Sebastiāns Štalders. Olympedia profils (angliski) IBU profils (angliski)