Orb-D1 (Orbital Sciences COTS Demonstration Mission) jeb Cygnus 1 bija ASV uzņēmuma Orbital Sciences bezpilota kravas kosmosa kuģa Cygnus pirmais izmēģinājumu lidojums. Misijas mērķis bija demonstrēt Orbital spēju veikt kravas apgādes misiju un, ja izmēģinājumi noritētu veiksmīgi, tas tiktu saslēgts ar Starptautisko kosmosa staciju (SKS). Kosmosa kuģi palaida 2013. gada 18. septembrī. 29. septembrī Cygnus saslēdzās ar SKS. Kosmosa kuģa hermētiskajā nodalījumā atradās aptuveni 700 kg kravas: pārtika un rezerves daļas stacijas iekārtām. Cygnus tika palaists 2013. gada 18. septembrī 14:58:02 UTC ar nesējraķeti Antares 110 no Vidusatlantiskā reģionālā kosmoporta (MARS) starta laukuma LP-0A. Šis bija otrais un pēdējais raķetes Antares versijas Antares 110 lidojums. Pēc atdalīšanās no raķetes Cygnus izvērsa tā saules bateriju paneļus un veica sākotnējās pārbaudes. Nākamajās dienās orbītā tas pacēla orbītas augstumu, pietuvojoties stacijai, kā arī veica pirmos demonstrācijas manevrus, lai pārbaudītu spēju veikt ārkārtas izvairīšanās operācijas. 22. septembrī Cygnus bija paredzēts veikt tuvošanās manevrus un savienoties ar SKS. Sakaru seansā ar staciju kosmosa kuģa dators saņemtajos datos atrada neatbilstības, tādēļ tuvošanās operācijas tika atliktas. Tuvās darbības operācijām Cygnus izmanto Japānā izstrādāto sakaru sistēmu PROX, lai ar staciju apmainītos ar navigācijas datiem. Nākamo saslēgšanās mēģinājumu tika nolemts veikt 24. septembrī. Tad nolēma to atlikt līdz 28. septembrim, lai būtu papildu laiks sagatavoties tuvošanās operācijām un pa šo laiku 26. septembrī ļautu saslēgties ar staciju kosmosa kuģim Sojuz TMA-10M. 29. septembrī Cygnus beidzot pietuvojās SKS. Kosmosa kuģi ar stacijas manipulatoru, kur vadīja Luka Parmitāno un Karena Nīberga, satvēra 11:00 UTC. Tad to pārvietoja uz Harmony moduļa pret Zemi vērsto pieslēgvietu. Saslēgšanās mehānisms tika iedarbināts 12:44 UTC. 22. oktobrī ar manipulatoru Canadarm2 Cygnus tika atvienots no Harmony moduļa un 11:31 UTC palaists brīvā lidojumā. 23. oktobrī tas tika novadīts no orbītas. Dzinēji bremzēšanas manevram iedarbināti 17:41 UTC. Tad tas iegāja atmosfērā un sadega virs Klusā okeāna. 2013 - Launches to Orbit and Beyond Cygnus rendezvous aborted due to data link issue STEPHEN CLARK, SPACEFLIGHT NOW, 2013-09-22, (angliski) Cygnus Mission Status Center Stephen Clark, SPACEFLIGHT NOW, (angliski) Cygnus completes maiden visit to space station STEPHEN CLARK, SPACEFLIGHT NOW, 2013-10-22, (angliski) Orb-D1 COTS Demonstration Mission Orbital