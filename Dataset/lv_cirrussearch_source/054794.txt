Māris Gulbis (dzimis 1985. gada 4. oktobrī Rīgā) ir latviešu basketbolists, spēlē uzbrucēja pozīcijā. 2024. gadā pārstāv Latvijas Basketbola līgas (LBL) klubu VEF Rīga, taču visvairāk sezonu spēlējis BK Ventspils sastāvā. Četrkārtējs LBL čempions un divkārtējs Latvijas—Igaunijas Basketbola līgas čempions. Bijis Latvijas basketbola izlases spēlētājs. M. Gulbja jaunākais brālis Mārtiņš Gulbis arī ir spēlējis basketbolu, bet ātri izvēlējies kļūt par treneri. Šobrīd — sieviešu komandas Rīgas TTT un Latvijas sieviešu izlases galvenais treneris. Karjeras laikā M. Gulbis ir pārstāvējis daudzus LBL klubus, spēlējis arī Lietuvā un Portugālē. 2014. un 2018. gadā kopā ar BK Ventspils kļuva par Latvijas čempionu. BK Ventspils sastāvā M. Gulbis bija viens no komandas līderiem, bijis arī tās kapteinis. 2020.—2021. gada Latvijas—Igaunijas līgas sezonas sākumā saņēma oktobra mēneša labākā spēlētāja balvu (šajā laika posmā guva vidēji 29,4 punktus spēlē). 2021. gada vasarā M. Gulbis pievienojās Latvijas čempionvienībai VEF Rīga, kurā bija spēlējis vienu sezonu pirms vairāk nekā 10 gadiem. Arī VEF sastāvā kļuvis gan par Latvijas—Igaunijas Basketbola līgas, gan LBL čempionu. M. Gulbis ir spēlējis Latvijas U-20 izlasē, taču ilgstoši netika pārstāvējis Latvijas pieaugušo izlasi. 2020. gadā viņam izdevās piedzīvot debiju izlases sastāvā, pirmo spēli 2021. gada Eiropas čempionāta kvalifikācijas spēlē pret Bosniju un Hercegovinu aizvadot 34 gadu vecumā. Gulbis atzīts par LIBL oktobra mēneša labāko spēlētāju TVnet Māris Gulbis: Ar bulgāriem mūs gaida smaga spēle līdz pēdējām minūtēm Diena Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) RealGM Basketball profils (angliski)