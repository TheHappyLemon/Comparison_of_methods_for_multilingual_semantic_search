Universālis (no latīņu: universalis — kopējs) ir slēgtas virsbūves tips vieglajiem automobiļiem (kravas pasažieru). Universālis ir īpaša sedana variācija ar palielinātu bagāžas nodalījumu un papildus atveramām durvīm automobiļa mugurdaļā. Termina nosaukumu universālis izmanto tikai bijušajās PSRS valstīs. Ziemeļamerikā, Austrālijā un Jaunzēlandē universāļus dēvē par Station Wagon (ekipāžas, vēlāk kravas pasažieru automobiļi, kas veda pasažierus un viņu bagāžu no dzelzceļa stacijām). Dažkārt šo terminu saīsina līdz Wagon. Austrālijā dažkārt izmanto terminu Station Sedan. Lielbritānijā šim terminam atbilst vārds Estate, vai vēsturiski — Shooting Brake (zirgu ekipāža aristokrātiem bez jumta, paredzēta medībām). Francijā termina etimoloģija ir tāda pati kā Lielbritānijā, tikai raksta Break (saīsinājums no Break de Chasse). Valstīs, kur lieto vācu valodu, universāļus dēvē par Kombinationskraftwagen (saīsinājumā Kombi vai Combi), šis termins tiek izmantots jebkuram automobilim ar durvīm virsbūves mugurdaļā.