Arkalika (kazahu: Арқалық, Arqalıq) ir apgabala pakļautības pilsēta Kostanajas apgabalā Kazahstānā. Izvietojusies apgabala dienvidaustrumos 460 km uz dienvidiem no apgabala centra Kostanajas un 530 km no valsts galvaspilsētas Astanas. Kādreiz nozīmīgs kalnrūpniecības centrs, mūsdienās viena no depresīvākajām valsts pilsētām. Apdzīvotā vieta dibināta 1956. gadā kā ģeologu ciemats pie jaunatklātajām bagātīgajām boksītu atradnēm. 1960. gados Arkalika tika pasludināta par tā saukto «komjaunatnes triecienceltni», 1965. gadā tai piešķīra pilsētas statusu, bet 1970. gadā tā kļuva par jaunizveidotā Turgajas apgabala (pastāvēja 1970-1988 un 1990-1997) centru. Pilsētas apkārtnē ierīkotajās raktuvēs ieguva 20% no PSRS izmantotās boksītu rūdas alumīnija ražošanai. Pilsētā tika uzbūvēti vairāki rūpniecības uzņēmumi, tajā skaitā aviodzinēju rūpnīca. 1990. gados pilsētas rūpniecība sāka stagnēt un lielākās daļas uzņēmumu darbība tika apturēta. Iedzīvotāju skaits samazinājās no 62 tūkstošiem 1989. gadā līdz 40 tūkstošiem 2011. gadā; mūsdienās lēnām aug. Vikikrātuvē par šo tēmu ir pieejami multivides faili. Skatīt: Arkalika.