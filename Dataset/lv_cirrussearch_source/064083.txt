Plūksnainā īskāje (latīņu: Brachypodium pinnatum) ir suga graudzāļu dzimtā, kura ir plaši sastopama Eirāzijā, tostarp bieži visā Latvijas teritorijā. Augs veido dažāda lieluma grupas auglīgos sausieņu mežos, izcirtumos, kā arī krūmājos. Plūksnainā īskāje ir daudzgadīgs, 50-120 cm garš lakstaugs, kuram ir garš, ložņājošs saknenis. Augs ceru neveido, tam ir stāvs stiebrs un stingras, gaišzaļas, 1-1,5 cm platas lapas. Lapas maksts kaila. Ziedkopa ir stāva (retumis tikai galā mazliet nolīkst). Ziedkopu veido 8-15 vārpiņas, kas ir sakopotas uz īsa kātiņa 2 rindās 8-15 cm garā vārpveida ziedkopā. No ziedkopas ass vārpiņas atstāv horizontāli (ziedēšanas sākumā slīpi augšup). Gan vārpiņas, gan zieda plēksnes ir nevienāda garuma. Auglis ir sīks, plakans, plēksnēs ieslēgts grauds. Zied jūnijā, jūlijā. «plūksnainā īskāje - Brachypodium pinnatum (L.) P.Beauv. - Augi - Latvijas daba». www.latvijasdaba.lv. Skatīts: 2022-10-27. Vikikrātuvē par šo tēmu ir pieejami multivides faili. Skatīt: Plūksnainā īskāje. Encyclopædia of Life raksts (angliski)