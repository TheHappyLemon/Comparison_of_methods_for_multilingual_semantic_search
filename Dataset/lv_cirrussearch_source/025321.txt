Šis raksts ir par ASV rakstnieku. Par citiem cilvēkiem ar uzvārdu Kons skatīt nozīmju atdalīšanas lapu. Alfrēds Kons (angļu: Alfred A. Cohn; dzimis 1880. gada 26. martā, miris 1951. gada 3. februārī) bija amerikāņu rakstnieks, žurnālists, avīžu redaktors, policijas komisārs un scenārists 20. gadsimta 20. un 30. gados. Plašāk pazīstams ar scenāriju filmai "Džeza dziedātājs", par ko tika izvirzīts 1. Kinoakadēmijas balvai nominācijā "Labākais adaptētais scenārijs". Alfrēds Kons dzimis Frīportā, Ilinoisā, bet vēlāk pārcēlās uz Klīvlendu, Ohaio, kur sāka strādāt par avīžu redaktoru un žurnālistu. Vēlāk viņš pārcēlās uz Galvestonu, Teksasu, kur vadīja avīzes izdošanu. Sekojot savai žurnālista karjerai, Kons pārcēlās uz Arizonu, kur kā sekretārs piedalījās Arizonas konstitucionālās konvencijas izveidē, kas 1912. gadā ļāva Arizonai kā štatam pievienoties ASV. 1920. gados Alfrēds Kons pārcēlās uz Losadželosu, Kaliforniju, un uzsāka rakstnieka, scenārista karjeru. Iesākumā rakstīja starptitrus mēmajām filmām, bet vēlāk pievērsās scenārijiem un adaptācijām. Viņš bija līdzautors 1926. gada filmai The Cohens and Kellys. Alfrēds Kons adaptēja Samsona Rafaelsona lugu filmai "Džeza dziedātājs", pirmajai pilnmetrāžas mākslas filmai ar skaņu, par ko tika nominēts Amerikas Kinoakadēmijas balvai. Šajā laika posmā viņš sarakstīja apmēram simts scenārijus, no kuriem aptuveni četrdesmit tika ekranizēti. 1930. gados aizgāja no scenāriju rakstīšanas un tika nozīmēts par Losandželosas policijas komisāru, tomēr turpināja rakstīt dažādus stāstus. Alfrēds Kons mira no sirdsslimības 1951. gadā. IMDb profils (angliski) AllMovie profils (angliski)