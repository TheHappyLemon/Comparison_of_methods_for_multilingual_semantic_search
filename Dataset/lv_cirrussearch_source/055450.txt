Jespers Nelins (zviedru: Jesper Nelin; dzimis 1992. gada 3. oktobrī) ir zviedru biatlonists, 2018. gada ziemas olimpisko spēļu un 2024. gada pasaules čempions stafetē. Karjeras sākumā nodarbojies ar distanču slēpošanu, taču panākumus nav guvis. Biatlonam pievērsies 2012. gadā. Pasaules kausā debitēja 2015. gada 5. decembrī Estešundā ar 16. vietu sprintā. Pirmo reizi Pasaules čempionātā piedalījās 2016. gadā Holmenkollenē, kur ieguva 7. vietu stafetē, bet labākais rezultāts individuāli tika sasniegts sprintā — 31. vieta. 2018. gada ziemas olimpiskajās spēlēs Phjončhanā Zviedrijas komandas sastāvā kopā ar Pepi Femlingu, Sebastianu Sāmuelsonu un Frēdriku Lindstremu kļuva par čempionu stafetē. Labāko rezultātu individuāli ieguva masu startā, ieņemot 9. vietu. 2019. gada Eiropas čempionātā Raubičos izcīnīja divas sudraba medaļas — sprintā un jauktajā pāru stafetē. Trīs pasaules čempionātos pēc kārtas izcīnīja medaļas stafetē. 2021. gadā Pokļukā ieguva sudrabu, bet 2023. gadā Oberhofā nopelnīja bronzu. 2024. gadā Nove Mesto, startējot vienā komandā ar Viktoru Brantu, Martinu Ponsiluomu un S. Sāmuelsonu, kļuva par pasaules čempionu. Tā Zviedrijai bija pirmā zelta medaļa vēsturē pasaules čempionāta vīriešu stafetē. «Zviedrijas biatlonisti izcīna vēsturē pirmās olimpiskās zelta medaļas stafetē». delfi.lv. 2018. gada 23. februāris. Skatīts: 2021. gada 13. janvārī. «Sweden Roars to Men’s Relay Gold medal». biathlonworld.com (angļu). 2024. gada 17. februāris. Skatīts: 2024. gada 18. februārī. Vikikrātuvē par šo tēmu ir pieejami multivides faili. Skatīt: Jespers Nelins. Olympedia profils (angliski) IBU profils (angliski) biathlon.com.ua profils (ukrainiski) FIS profils (distanču slēpošana) (angliski)