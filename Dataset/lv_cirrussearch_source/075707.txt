Vitālijs Jeremejevs (krievu: Виталий Еремеев; dzimis 1975. gada 23. septembrī) ir bijušais Kazahstānas hokejists, vārtsargs. Karjeras laikā aizvadījis 4 spēles NHL klubā Ņujorkas "Rangers". Karjeras nozīmīgāko daļu aizvadījis Krievijas Superlīgas un KHL klubos Maskavas CSKA, Maskavas "Dinamo" un Astanas "Baris". Divreiz ieguvis turnīru labākā vārtsarga balvu, 2000. un 2005. gadā kļuvis par Krievijas čempionu. Kazahstānas hokeja izlases sastāvā spēlējis divos Olimpisko spēļu turnīros, kā arī piecos Pasaules čempionātos. Savu profesionālā spēlētāja karjeru Jeremejevs uzsāka 1991. gadā, kad pievienojās kazahu Ustjkamenogorskas "Kazzinc-Torpedo", kurš tolaik spēlēja Starptautiskajā hokeja līgā. Tajā viņš spēlēja līdz pat 1994. gadam. 1994. gadā viņu draftēja NHL — viņu ar kopējo 209. numuru izvēlējās Ņujorkas "Rangers" vienību. 1994.—95. sezonu Jeremejevs uzsāka Maskavas "CSKA" rindās. Tajā viņš aizvadīja vēl divas sezonas, bet tad pievienojās citam Krievijas Superlīgas klubam — Jaroslavļas "Torpedo". 1998.—99. sezonu Jeremejevs aizvadīja "CSKA" otrajā sastāvā, kurš spēlēja Krievijas Augstākajā līgā. 1999.—2000. sezonā Vitālijs spēlēja Maskavas "Dinamo" rindās, bet tad devās uz Ziemeļameriku, kur lielāko daļu 2000.—01. sezonas aizvadīja AHL klubā Hartfordas "Wolf Pack". Tanī pašā sezonā viņš arī debitēja NHL, aizvadot četras spēles "Rangers" rindās. 2001.—02. sezonu viņš iesāka Ziemeļamerikā, bet sezonas gaitā atgriezās Krievijā, kur pievienojās Maskavas "Dinamo", kuras sastāvā spēlēja līdz 2009.—10. sezonas noslēgumam. 2004.—05. sezonā tika atzīts par līgas labāko vārtsargu, bet 2000. un 2005. gadā spēlēja līgas Zvaigžņu spēlēs. 2000. un 2005. gadā, spēlējot "Dinamo" rindās, kļuvis arī par Krievijas čempionu. 2008.—09. sezonā viņš tika atzīts par janvāra labāko līgas vārtsargu. 2010. gada vasarā Jeremejevs pievienojās KHL klubam Astanas "Baris". 2010.—11. gada sezonā Jeremejevs ieguva līgas labākā vārtsarga balvu. "Baris" sastāvā hokejists spēlēja līdz 2013.—14. gada sezonas beigām. Viņš bija komandas sastāvā arī 2014.—15. gada sezonā, taču traumas dēļ nevienu spēli neaizvadīja un pēc sezonas paziņoja par karjeras beigšanu. Kazahstānas izlases rindās spēlējis piecos Pasaules čempionātos augstākajā divīzijā, kā arī 1998. un 2006. gada Olimpiskajās spēlēs, kopā oficiālos turnīros aizvadot vairāk kā 30 spēles. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski) KHL profils (angliski)