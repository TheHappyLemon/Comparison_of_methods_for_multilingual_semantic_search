Dženifere Džeisone Lī, dzimusi Dženifere Lī Morrova (angļu: Jennifer Jason Leigh; dzimusi 1962. gada 5. februārī) ir amerikāņu aktrise. Viņa sāka savu karjeru televīzijā 1970. gados. 1982. gadā debitēja kino ar Steisijas Hamiltones lomā filmā Fast Times at Ridgemont High. Vēlāk saņēma uzslavas par dalību filmās Miami Blues (1990), Last Exit to Brooklyn (1990), "Uguns spēks" (1991), "Meklēju vientuļu balto sievieti" (Single White Female, 1992) un "Īsie stāsti" (Short Cuts, 1993). Aktrise nominēta Zelta globusa balvai par Dorotijas Pārkeres lomu filmā Ms. Parker and the Vicious Circle (1994). Džeisone Lī spēlēja lomu viņas mātes, scenāristes Barbaras Tērneres, sarakstītā filmā Georgia (1995). 2001. gadā viņa palīdzēja sarakstīt un režisēt Alanam Kamingam filmu The Anniversary Party. 2002. gadā Lī piedalījās krimināldrāmā "Ceļš uz pekli". 2007. gadā aktrise spēlēja lomu ģimenes drāmā "Margo kāzās" (Margot at the Wedding). Viņai piešķirta Džilas Praisas-Grejas loma kanāla Showtime seriālā Weeds. 2015. gadā viņa saņēma atzinību par Lizas lomu animācijas filmā Anomalisa un par Deizijas Domergas lomu Kventina Tarantīno filmā "Pretīgais 8nieks", par ko viņu nominēja Zelta globusam un Amerikas Kinoakadēmijas balvai. Kopš 2017. gada Džeisone Lī spēlējusi vienu no galvenajām lomām Netflix seriālā Atypical. Viņa nominēta Drama Desk balvai par Beverlijas Mosas lomu Maika Lī iestudējumā Abigail's Party. Džeisone Lī debitēja Brodvejā 1998. gadā, aizvietojot kādu citu aktrisi Sallijas Boulzas lomā mūziklā Cabaret. Lī ir dzimusi Holivudā, Kalifornijas štatā. Viņas tēvs, Viks Morrovs (dzimis Viktors Morozovs), bija aktieris, un viņas māte, Barbara Tērnere, bija scenāriste. Vecāki šķīrās, kad Džeisonei Lī bija divi gadi. Pēc dzimšanas viņai deva vārdu Dženifere Lī Morrova. Uzvārdu viņa mainīja savas aktrises karjeras sākumā, pieņemot otro vārdu Džeisone, godinot aktieri Džeisonu Robardu, Lī ģimenes draugu. Džeisones Lī vecāki bija ebreji, un viņu ģimenes bija no Krievijas un Austrijas. Lī ir vidējais bērns starp trim māsām. Vecākā māsa, Kerija Anna Morrova, tehniskā padomdevēja savas mātes filmā Georgia, nomira 2017. gadā. Džeisonei Lī ir arī pusmāsa, Mina Badija (dzimusi Badiji — viņas mātes otrā laulība). Badija tēlojusi kopā ar Lī filmā The Anniversary Party. Filmu režisors Reza Badiji kļuva par Džeisones Lī patēvu pēc tam, kad apprecējās ar Lī māti. Vikikrātuvē par šo tēmu ir pieejami multivides faili. Skatīt: Dženifere Džeisone Lī. IMDb profils (angliski) Internet Broadway Database profils (angliski) AllMovie profils (angliski)