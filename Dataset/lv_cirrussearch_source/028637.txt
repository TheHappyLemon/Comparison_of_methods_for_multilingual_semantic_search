1. Ķemeru šaha turnīrs bija Latvijas Šaha savienības organizēts starptautisks šaha turnīrs, kas notika no 1937. gada 15. jūnija līdz 10. jūlijam Ķemeros. "Ideja sarīkot Latvijā starptautisku turnīru radās pirms diviem gadiem, kad pie mums viesojās pasaules šacha meistars Aļechins. Jau tad, uz pasaules meistara Aļechina vēlēšanos, bija panākta principiāla vienošanās par starptautiska turnīra sarīkošanu Ķemeru kūrortā." Starp Latvijas Šaha savienību un Ķemeru kūrvietas direkciju tika noslēgta vienošanās, ka pēdējā nodrošinās ar bezmaksas viesnīcu un uzturu visus turnīra dalībniekus. Nozīmīgā loma bija valdības plašajam atbaltam. Lai pienācīgi sagatavotu Ķemeru turnīru, nodibināja goda komiteju, kurā kā priekšsēdētāju iekļāva ārlietu ministru V. Munteru, par locekļiem Valsts kancelejas direktoru D. Rudzīti, Valsts Prezidenta sekretāru J. Cimermani, Ķemeru sēravotu direktoru Dr. J. Lībieti un Latvijas Šaha savienības priekšnieku A. Melnbārdi. Turnīra tehniskā vadība tika uzticēta Austrijas meistaram Dr. Hansam Kmoham. Priekšāstāvošais Ķemeru turnīrs bija arī viens no 6. Latvijas šaha kongresa delegātu kopsapulces dienaskārtības pamatjautājumiem. Atbildes telegramma uz kongresa delegātu Lieldienu apsveikumiem Ārlietu ministrs V. Munters uzsvēra šahistu starptautisko panākumu un Ķemeru turnīra lielo nozīmi Latvijas vārda popularizēšanā. 15. jūnija pulkst. 20 vakarā Ķemeru viesnīcas vestibilā bija sapulcējušies ārzemju diplomāti, Latvijas valdības ierēdņi, žurnālisti un citi viesi. Latvijas šaha savienības priekšsēdētājs A. Melnbārdis apsveica turnīra dalībniekus un deva vārdu turnīra oficiālai atklāšanai Ministru Prezidenta vietniekam M. Skujeniekam. Atklāšanas runā Skujenieks atzīmēja, ka šis turnīrs ir ievērojams notikums, kas "griezis uz sevi ļoti plašu aprindu uzmanību ne tikai mūsu zemē, bet tālu pār mūsu zemes robežām", Prezidenta un Valdības vārdā apsveica visus turnīra dalībniekus, pateicās pasākuma organizatoriem un izteica pārliecību, ka spēles būs interesantas, viesi jutīsies labi un novēlēja visiem labus panākumus. Runas noslēgumā atskaņoja valsts himnu. Ārzemju dalībnieku vārdā pateicību par turnīra organizēšanu izteica pasaules eksčempions A. Aļehins. Atklāšanas aktam sekoja spēļu kārtības izloze, ko vadīja meistars H. Kmohs. Turnīra gaitu atspoguļoja daudzi Rīgas laikraksti. Turnīra laikā Latvijas Šaha savienība izdeva speciālu biļetenu "Ķemeru starptautiskais šaha turnīrs", kas publicēja turnīra cīņu aprakstu, ziņas par stāvokli turnīrā, attēlus no dalībnieku dzīves un kārtējās izspēlētās partijas. 10. jūlija vakarā notika turnīra svinīgs noslēgums. Uz to bija ieradies turnīra goda komisijas priekšsēdētājs Ārlietu ministrs V. Munters. Viņš klātesošos uzrunāja franču valodā. Savā uzrunā ministrs apsveica gan uzvarētājus, gan uzvarētos, kas visi ziedojuši garīgai cīņa savas labākās zināšanas un spēkus. Viņš uzsvēra dažādu tautību pārstāvju draudzīgās sacensības simbolisko nozīmi, pateicās šahistiem par sniegto baudījumu un palīdzību Ķemeru vārda popularizēšanā. Pēc tam ministrs izdalīja balvas uzvarētājiem. Valsts Prezidenta dāvāto speciālbalvu (grezni rotātu lādīti ar dzintara šaha figūrām) turnīra uzvarētājam pēc divu pārējo uzvarētāju Flora un Reševska priekšlikuma pasniedza jaunajam lielmeistaram V. Petrovam. Pēc tam balvas saņēma skaistumgodalgu ieguvēji. Noslēgumā turnīra vadītājs H. Kmohs ārzemju dalībnieku vārdā pateicās par viesmīlīgo uzņemšanu, paziņojot, ka visi turnīra dalībnieki paņems līdz uz dzimteni vislabākās atmiņas par Latvijā pavadītām dienām. Pasaules šaha čempions A. Aļehins viesojās Rīgā 1935. gada septembra vidū. Uzvārdu latviskošanas kampaņas laikā 1940. gada janvārī nomainīja savu uzvārdu uz Rudums. Divi trīsžuburu sudraba lukturi (Rīgas pilsētas valdes ziedojums). Izdevums "Latvju raksti" (firmas "Valters un Rapa" ziedojums). Sudraba pokāls (lielmeistara Ā. Nimcoviča ģimenes ziedojums). Šaha Māksla № 5 — № 7/1937 :Latvijas Šaha savienības oficiāls orgāns [žurnāls]. Rīga : Seglenieks, N., 1937-1939 Šaha Māksla № 5 68. lpp. :Latvijas Šaha savienības oficiāls orgāns [žurnāls]. Rīga : Seglenieks, N., 1937-1939 Bētiņš, Kārlis, Šahs Latvijā līdz 1940. gadam / Kārlis Bētiņš, Arv[īds] Kalniņš un V. Petrovs. Rīga : Valters un Rapa, 1940., 34.- 37. lpp., 315 lpp. : il. ; 24 cm. "Lielais šaha Ķemeru turnīrs atklāts"- Jaunākās Ziņas № 132/1937 3. un 5.lpp. :[sabiedriski politisks laikraksts]. Rīga : E. Elka, 1911-1940. nr. : il. ; 42-46 cm. "Petrovs saņem Valsts Prezidenta balvu."- Jaunākās Ziņas № 152/1937 3. lpp. :[sabiedriski politisks laikraksts]. Rīga : E. Elka, 1911-1940. nr. : il. ; 42-46 cm. Ķemeru turnīra partijas