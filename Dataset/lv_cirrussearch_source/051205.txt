Tata Steel (agrākais nosaukums Tata Iron and Steel Company Limited, TISCO) ir Indijas metalurģijas uzņēmums. Tā galvenais birojs atrodas Kolkatā. Tata Steel ietilpst uzņēmumu grupā Tata Group. Tata Steel ir viens no lielākajiem tērauda ražošanas uzņēmumiem pasaulē ar gada neapstrādātā tērauda piegādi 27,5 miljonu tonnu (2017. gadā) un otrs lielākais tērauda ražošanas uzņēmums Indijā (rēķinot pēc iekšzemes produkcijas) ar gada jaudu 13 miljoni tonnu. Uzņēmums arī veic izejvielu iegūšanu (dzelzs rūda un ogles). Tata Steel darbojas 26 valstīs, galvenokārt Indijā, Nīderlandē un Apvienotajā Karalistē, nodarbinot aptuveni 80 500 cilvēku. Lielākā rūpnīca (10 miljonu tonnu gadā) atrodas Džamšedpurā. Tata Steel akcijas tiek kotētas biržās BSE un NSE; tas iekļauts biržas indeksos BSE SENSEX un NIFTY 50. Globālie depozitārie sertifikāti tiek kotēti London Stock Exchange un Bourse de Luxembourg biržā. 2019. gada martā 31,95 % Tata Steel kapitāldaļu piederēja Tatu ģimenei un Tata Group uzņēmumiem. Citi lielākie akciju turētāji bija: Life Insurance Corporation of India (9,62 %), HDFC Trustee Company Limited (3,85 %), Reliance Capital Trustee Co. Ltd (3,32 %). Tata Steel pirmsākums ir saistīts ar Džamšedži Tatu (Jamsetji Tata), kurš no 1868. līdz 1904. gadam vadīja kokvilnas ražošanas un importa ģimenes uzņēmumu. Viņš uzskatīja, ka, lai Indija iegūtu neatkarību no Lielbritānijas, bija jāveido pašiem sava tērauda un elektroenerģijas ražošana, kā arī jāievieš tehniskā izglītība. Pirmā mērķa sasniegšanai no 1880. gadu vidus sākās ogļu un dzelzs rūdas perspektīvo atradņu meklēšana valsts ziemeļaustrumos. Džamšedži Tata nomira 1904. gadā, bet viņa darbu turpināja dēli Dorbdži un Ratandži. 1907. gadā ar ASV speciālistu palīdzību Džuliana Kenedija (Julian Kennedy) vadībā tika atrasta bagātīga atradne džungļos Biharas provincē. Tās izstrādei 1907. gada 26. augustā tika dibināts uzņēmums Tata Iron and steel Company (TISCO). Teritorijas sagatavošana, atradnes izstrādes uzsākšana un metalurģijas kombināta celtniecība prasīja lielas investīcijas, un brāļi izlaida akcijas par 23,2 miljoniem rūpiju. Tatu ģimene atstāja sev 11 procentus akciju. 1911. gadā sāka darbu Sači domna. Nākamajā gadā TISCO tika ieviesta 8 stundu darba diena (tajā laikā Lielbritānijā un ASV norma bija 12 stundu darba diena). 1916. gadā ražošana sasniedza nominālo izlaides apjomu. 1930. gadu beigās TISCO kļuva par lielāko tērauda ražotāju Britu impērijā. Otrā pasaules kara laikā uzņēmums izlaida arī bruņumašīnas, kas pazīstamas kā Tatanagar, ko plaši lietoja britu armija Āfrikas ziemeļos. 1951. gadā uzņēmums uzsāka vērienīgu modernizācijas un paplašināšanas programmu. 1958. gadā rekonstrukcijas plāns tika izmainīts ražošanai līdz 2 miljoniem tonnu gadā. 1970. gadā TISCO Džamšedpurā nodarbināja aptuveni 40 000 darbinieku, bet netālu esošajās ogļraktuvēs vēl 20 000 cilvēku. Lai gan mēģinājumi uzņēmumu nacionalizēt 1971. un 1979. gadā bija nesekmīgi, tā darbībai tika uzlikti ierobežojumi (piemēram, dividenžu lielums līdz 12 %, lai stimulētu investīcijas ražošanas modernizācijā). 20. gadsimta beigās TISCO vadība uzmanību sāka vairāk vērst uz peļņu, tādējādi sākās personāla samazināšana (no 79 tūkstošiem 1993. gadā līdz 49 tūkstošiem 2001. gadā). Uzņēmums sāka paplašināt darbības ģeogrāfiju. 1990. gadā Ņujorkā tika izveidots meitas uzņēmums Tata Inc. 1991. gadā Singapūrā un Dubaijā tika dibinātas filiāles. 1995. gadā tika sākta jauna kombināta celtniecība ar 10 miljoniem tonnu tērauda gadā. 1996. gadā tika dibināts TISCO un Inland International kopuzņēmums Tata Ryerson. 2004. gada augustā tika panākta vienošanās par 486 miljoniem ASV dolāru iegādāties Singapūras tērauda ražošanas uzņēmumu NatSteel; darījums pabeigts 2005. gada februārī. NatSteel izlaida 2 triljonus tonnu tērauda izstrādājumu gadā. 2005. gadā tika iegūtas Taizemes Millennium Steel vairākuma kapitāldaļas (darījums par 130 miljoniem USD). Tas bija Taizemes lielākais tērauda ražotājs ar 1,7 miljoniem tonnu gadā. Millennium Steel tika pārdēvēts par Tata Steel Thailand. 2013. gadā Tata Steel piederēja 68 % Taizemes uzņēmuma kapitāldaļu. 2005. gadā TISCO nosaukums tika mainīts uz Tata Steel. 2006. gada 20. oktobrī Tata Steel parakstīja līgumu ar lielās finanšu grūtības nonākušo Anglijas un Nīderlandes metalurģijas uzņēmumu Corus, lai par 4,3 miljardiem sterliņu mārciņu pirktu 100 % tā kapitāldaļu. Savukārt Brazīlijas uzņēmums Companhia Siderúrgica Nacional (CSN) 19. novembrī izsludināja piedāvājumu pirkt Corus akcijas par 4,5 miljardiem mārciņu. 2007. gada 31. janvārī Tata Steel uzvarēja konkursizsolē, piedāvājot par Corus 6,7 miljardus sterliņu mārciņu (12 miljardus USD). Šī bija otrā lielākā apvienošanās tērauda nozares vēsturē. Corus 2005. gadā nodarbināja aptuveni 47 300 cilvēku visā pasaulē, tostarp 24 tūkstošus Apvienotajā Karalistē. Apvienošanās laikā Corus bija četras reizes lielāks nekā Tata Steel (pēc tērauda ražošanas apjoma). Corus bija pasaulē devītais lielākais tērauda ražotājs, savukārt Tata Steel bija 56. vietā. Pēc apvienošanās Tata Steel kļuva par piekto lielāko tērauda ražotāju. 2007. gadā Tata Steel ar Singapūras meitas uzņēmuma NatSteel Asia Pte starpniecību par 41 miljonu USD iegādājās kontrolpaketi divos velmēšanas uzņēmumos Vjetnamā: Structure Steel Engineering Pte (100 % kapitāldaļu) un Vinausteel (70 % kapitāldaļu). 2012. gadā Rātans Tata, kurš kopš 1991. gada vadīja uzņēmumu (un visu Tata grupu) aizgāja pensijā, viņu amatā nomainīja Sairuss Mistri. 2015. gada 12. februārī tika paziņots, ka Tata Steel no Zviedrijas uzņēmuma SSAB ir iegādājies trīs ražotnes Zviedrijā, Somijā un Norvēģijā. 2017. gada septembrī tika paziņots par plāniem kopuzņēmumā Thyssenkrupp Tata Steel apvienot Tata Steel un Vācijas ThyssenKrupp Eiropas tērauda ražošanas uzņēmumus. Pēc apvienošanās tas kļūtu par Eiropā otru lielāko tērauda ražotāju. 2018. gada maijā Tata Steel iegādājās bankrotējušo uzņēmumu Bhushan Steel Limited (tagad Tata Steel BSL). 2019. gada 9. aprīlī meitas uzņēmums Tata Sponge Iron Limited no Usha Martin Limited iegādājās tērauda biznesu. 2019. gada maijā ThyssenKrupp atsauca nodomu apvienot Tata Steel tērauda rūpniecības biznesu, ņemot vērā gaidāmo Eiropas Komisijas pretestību. 2019. gada novembrī Tata Steel paziņoja par restrukturizāciju Eiropā, likvidējot līdz pat 3000 darbavietu. Integrated Report & Annual Accounts 2018-19 Tata Steel Tata Steel Eiropā likvidēs līdz 3000 darbavietu LETA--AFP, 19.11.2019 Tata Steel