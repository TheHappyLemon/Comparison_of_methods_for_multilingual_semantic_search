Sanhosē (San Jose) ir pilsēta ASV rietumos, Kalifornijas štata centrālajā daļā Sanfrancisko līča dienvidu galā. Trešā lielākā (aiz Losandželosas un Sandjego) Kalifornijas pilsēta. Tiek devēta par Silīcija ielejas galvaspilsētu, jo atrodas šajā reģionā un attīstījusies kā tā "guļamrajons". Dibināta 1777. gadā kā El Pueblo de Sanhosē de Gvedelupe (El Pueblo de San José de Guadalupe) — pirmā Spānijas kolonijas Augškalifornijas (Alta California) pilsēta. Nodibinoties Kalifornijas štatam 1850. gadā, Sanhosē kalpoja kā štata pirmā galvaspilsēta. XX gadsimta otrajā pusē, attīstoties Silīcija ielejas uzņēmumiem, pillsēta strauji auga un astoņdesmito gadu beigās pēc iedzīvotāju skaita pārspēja Sanfrancisko. Pilsētā atrodas Sanhosē Universitāte, bet pilsētas pievārtē, netālu no Paloalto — Stenforda Universitāte. Pilsētas saimniecība balstās uz augstajām tehnoloģijām. Pazīstamākās kompānijas, kuru galvenās mītnes atrodas Sanhosē — Adobe Systems, BEA Systems, Cisco Systems, eBay. Sportā pazīstama kā NHL hokeja līgas komandas Sanhosē "Sharks" mājvieta. Sanhosē dzimuši: Pegija Fleminga (Peggy Fleming, 1948) — daiļslidotāja; Dadlijs Heršbahs (Dudley R. Herschbach, 1932) — ķīmiķis; Stīvs Kabalero (Steve Caballero, 1964) — skeitbordists; Normens Mineta (Norman Mineta, 1931) — politiķis; Nikijs Sikss (Nikki Sixx, 1958) — mūziķis; Pets Tilmens (Pat Tillman, 1976—2004) — karavīrs; Keita Volša (Kate Walsh, 1967) — aktrise; Stīvs Vozņaks (Steve Wozniak, 1950) — datorinženieris. Vikikrātuvē par šo tēmu ir pieejami multivides faili. Skatīt: Sanhosē. Encyclopædia Britannica raksts (angliski) Krievijas Lielās enciklopēdijas raksts (krieviski) https://data.census.gov/cedsci/table?t=Populations%20and%20People&g=0100000US,%241600000&y=2020; ASV Tautas skaitīšana 2020. gadā; redaktors: ASV Tautas skaitīšanas birojs; pārbaudes datums: 1 janvāris 2022.