KOD-1 bija no 1936. gada līdz 1938. gadam Liepājas Kara ostas darbnīcās būvēta lidmašīna. Ar to tika apmācīti jaunie lidotāji Latvijas Gaisa spēkos un Latvijas Aizsargu aviācijas pulkā. 20. gadsimta 30. gados Igaunijas aviokonstruktoru birojs PON (Igaunijā zināms arī kā ÕGL jeb Õhu- ja Gaasikaitse Liit), neradis atsaucību sava treniņlidaparāta modeļa Kai PON-1 ražošanai vietējā tirgū, izdeva licenci Latvijas valdībai šī tipa lidaparātu izgatavošanai. Lidaparāta rūpnieciskā ražošana tika uzticēta Liepājas Kara ostas darbnīcai (pēc 1938. gada ar nosaukumu a/s "Tosmāre"), un tam piešķirts nosaukums KOD-1. Lidaparātu varēja būvēt gan kā vienvietīgu, gan divvietīgu. Pirmie KOD-1 izmēģinājumi notika 1935. gada nogalē Liepājas Ziemeļu aerodromā. Pirmais KOD-1 lidojums notika 1936. gada 13. janvārī no Liepājas Ziemeļu aerodroma uz Spilves lidlauku Rīgā. Tā paša gada martā Latvijas Aizsargu aviācijas pulka vajadzībām tika nodoti četri lidaparāti, un augustā - vēl viens. Šajās lidmašīnās bija uzstādīti 5 cilindru Genet Major dzinēji, kuri bieži pārkarsa, tādēļ tos 1937. gadā nomainīja uz de Havilland Gypsy Major 125 Zs motoriem. Par katru lidaparātu Aizsargu organizācija LKOD samaksāja 15 000 -17 000 latu, neskaitot dzinēju nomaiņu, kas izmaksāja papildus 10 400 latu par katru lidmašīnu. 1938. gada decembrī tika piegādāti vēl 3 lidaparāti. Zināmie sērijas numuri: 10, 11, 12, 13, 21, 22, 23, 31, 32, 41, 42, 43. Aizsargu aviācijas pulks KOD-1 intensīvi izmantoja jauno lidotāju apmācībai, kā arī piedalījās dažādos paraugdemonstrējumos Baltijas valstīs un Somijā. 1938. gada 12. februārī lidotājs Edvīns Muižzemnieks ar KOD-1 pārbēga uz PSRS. Latvija atguva lidaparātu, taču tā pilots neatgriezās. 1938. gada 1.-2. oktobrī sacensībās Trešais apkārlidojums Latvijai piedalījās pieci KOD-1 lidaparāti, no kuriem viens bija spiests veikt piespiedu nosēšanos Talsu tirgus laukumā, avarējot un izstājoties no sacensības. 1938. gada 15. oktobrī aizsargi lidotāji Edvīns Bekmanis un Vilnis Ozoliņš gāja bojā, avarējot KOD-1 #41. Kad Latviju anektēja PSRS sastāvā, KOD-1 ilglaicīgi netika izmantoti, un vairākus eksemplārus iznīcināja. 1941. gadā vienīgais lidotspējīgais KOD-1 lidaparāts tika izmantots Gulbenē aviācijas eskadriļā. Tā paša gada jūlijā lidmašīna tika iznīcināta eskadriļas evakuācijas uz PSRS laikā, kad tās pilots Viktors Krastiņš zaudēja lidaparāta vadību pacelšanās laikā. «LKOD KOD-1, Latvian Aviation». Arhivēts no oriģināla, laiks: 2015. gada 19. februārī. Skatīts: 2015. gada 19. februārī. «Spārnotā Latvija Nr.11 (01.11.1938)». Arhivēts no oriģināla, laiks: 28.04.2020. Skatīts: 20.05.2014. «Viktors Krastiņš. Biogrāfija». Arhivēts no oriģināla, laiks: 2016. gada 5. martā. Skatīts: 2018. gada 8. septembrī. http://latvianaviation.com/en/index.php?./content/aizsargi/LKOD1.ssi [1] http://www.airwar.ru/enc/other1/kod1.html [2] http://www.letletlet-warplanes.com/2010/07/05/aircraft-of-the-baltic-states/ [3] Андрей Крумкач. Многоцелевой самолёт LKOD KOD-1 Edvīns Brūvelis. Latvijas Aviācijas Vēsture