Kaniapisko (franču: Rivière Caniapiscau) ir upe Kanādas ziemeļaustrumos, Koksoakas labā satekupe. Administratīvi ietilpst Kvebekas provinces Nunavikas reģionā. Plūst Labradoras pussalas ziemeļos no Sevestres ezera pussalas vidienē līdz Koksoakai, kas pēc 137 km ieplūst Ungavas līcī. Kaniapisko ir nozīmīgs ūdens resurss hidroenerģētiskajā Džeimsa līča projektā, kura ietvaros Lagrandas upes baseinā uzbūvētas vairākas hidroelektrostacijas ar kopējo jaudu 17 445 MW. Upes nosaukums cēlies no krī valodas un nozīmē ‘Akmeņainais rags’. Inuiti upi dēvē Adlait Kuunga — ‘Indiāņu upe’. Sākotnēji upe sākās no Sevestres ezera Labradoras pussalas vidusdaļā, plūda ziemeļu virzienā līdz satecei ar Melēzu, veidojot Labradoras ziemeļdaļas lielāko upi Koksoaku. Viss upes tecējums ir pa pussalas vidusdaļas plakankalni; tajā daudz dziļu kanjonu, krāču un ūdenskritumu. 1980. gados, attīstot Džeimsa līča projektu, tika izbūvēta Kaniapisko ūdenskrātuve un upes augštece, kas veido 45% no kopējās upes noteces, tika novirzīta Lagrandas upes baseinā caur tās pieteku Laforžu. 1997. gadā upes augštece līdz Kaniapisko ūdenskrātuvei tika oficiāli pārdēvēta par Renēlevesku (Rivière René-Lévesque) par godu bijušajam Kvebekas premjerministram Renē Leveskam. Canadian Geographical Names Database (CGNDB). Rivière René-Lévesque Vikikrātuvē par šo tēmu ir pieejami multivides faili. Skatīt: Kaniapisko. Encyclopædia Britannica raksts (angliski)