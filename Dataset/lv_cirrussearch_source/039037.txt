Martins Havlāts (čehu: Martin Havlát; dzimis 1981. gada 19. aprīlī Mlada Boleslavā, Čehijā) ir bijušais čehu hokejists, malējais uzbrucējs, Čehijas hokeja izlases dalībnieks. Karjeras laikā aizvadījis 790 spēles Nacionālās hokeja līgas klubos Otavas "Senators", Čikāgas "Blackhawks", Minesotas "Wild", Sanhosē "Sharks", Ņūdžersijas "Devils" un Sentluisas "Blues". Čehijas izlases sastāvā kļuvis par 2000. gada Pasaules čempionu. 1999. gada NHL draftā Havlatu, ar kopējo 26. numuru, izvēlējās Otavas "Senators" vienība, kuras rindās Havlats arī uzsāka savu NHL karjeru. Savā NHL debijas sezonā viņš bija starp trim Kaldera balvas pretendentiem, bet to nesaņēma. "Senators" vienībā viņš spēlēja no 2000. līdz pat 2006. gadam, kopā piecās sezonās kluba sastāva'aizvadot 349 spēles. 2004.-05. NHL sezonas lokauta laikā Havlāts spēlēja uzreiz trijos klubos - Čehijas Ekstralīgas klubos Prāgas "Sparta" un Znojemsti Excalibur Orli, kā arī Krievijas Superlīgas klubā Maskavas "Dinamo". 2005.—06. sezonā Martins aizvadīja tikai 28 spēles, jo no novembra līdz aprīlim viņš ārstēja pleca savainojumu. Šī paša iemesla dēļ viņš bija spiests izlaist arī 2006. gada olimpiskās spēles. 2006.—07. sezonā viņš pirmo reizi piedalījās NHL visu zvaigžņu spēlē. No 2006. līdz 2009. gadam Havlāts spēlēja Čikāgas "Blackhawks" rindās, taču tad nākamās divas sezonas aizvadīja Minesotas "Wild" sastāvā. 2017. gada februāra sākumā paziņoja par karjeras beigšanu. Čehijas hokeja izlases sastāvā piedalījies 2000., 2004. un 2011. gada Pasaules čempionātos, 2000. gadā kļūstot par Pasaules čempionu, kā arī 2002. gada olimpiskajās spēlēs un 2004. gada Pasaules kausa izcīņā. Junioru vecumā viņš spēlēja arī 1999. gada U—18 Pasaules čempionātā un 2000. gada Junioru Pasaules čempionātā. 2006. gada olimpiskajās spēlēs viņš nepiedalījās traumas dēļ. Olympedia profils (angliski) Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)