Aldana (krievu un jakutu: Алдан) ir upe Jakutijas Republikā Krievijas Federācijā, lielākā Ļenas labā krasta pieteka. Sākas Stanovoja grēdas ziemeļu nogāzē uz Jakutijas un Amūras apgabala robežas, sākumā tek austrumu virzienā pa Aldanas kalnieni, vēlāk pagriežas uz ziemeļiem gar Verhojanskas grēdāju un uz rietumiem un ietek Ļenas upē lejpus Jakutskas. Kuģojama 1600 km garumā līdz Tommotai, kur upi šķērso Tindas—Jakutskas dzelzceļš. Lielākās pietekas ir Učura, Maja, Allahjuņa (labās), Amga (kreisā). Upes nosaukums cēlies no evenku valodas un apzīmē vai nu zivs nosaukumu, vai dzelzi (элдэн). Upes baseinā bagātīgas zelta, akmeņogļu, vizlas atradnes. Lielākās apdzīvotās vietas krastos ir Handiga un Tommota. Ģeogrāfijas vārdnīca Pasaules zemes un tautas. Rīga : Galvenā enciklopēdiju redakcija. 1978. 27. lpp. Vikikrātuvē par šo tēmu ir pieejami multivides faili. Skatīt: Aldana. Encyclopædia Britannica raksts (angliski) Krievijas Lielās enciklopēdijas raksts (krieviski)