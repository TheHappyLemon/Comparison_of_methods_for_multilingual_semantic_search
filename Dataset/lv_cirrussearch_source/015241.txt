Alekss Tangvē (franču: Alex Tanguay; dzimis 1979. gada 21. novembrī) ir bijušais kanādiešu hokejists, kreisās malas uzbrucējs. Karjeras laikā aizvadījs 1088 spēles Nacionālajā hokeja līgā, tajās gūstot 863 punktus. 2001. gadā kopā ar Kolorādo "Avalanche" izcīnījis Stenlija kausu. Pašlaik (2020) Tangvē ir Amerikas hokeja līgas kluba Aiovas "Wild" galvenā trenera palīgs. Profesionāļa karjeru Tangvē uzsāka 1998.—99. gada sezonas izskaņā, kad debitēja Amerikas hokeja līgas kluba Hēršijas "Bears" sastāvā. Jau nākamajā sezonā Tangvē debitēja NHL, atzīmējoties ar 51 punktu Kolorādo "Avalanche" sastāvā. 2000.—01. gada sezonā uzbrucējs palīdzēja "Avalanche" izcīnīt Stenlija kausu, gūstot arī sērijas izšķirošo vārtu guvumu. 2004.—05. gada NHL sezonas lokauta laikā Tangvē aizvadīja vairākas spēles Šveices hokeja līgas kluba HC Lugano sastāvā, taču 2005.—06. gada sezonā turpināja spēlēt "Avalanche" rindās. 2006. gada vasarā Tangvē pievienojās Kalgari "Flames" rindām, 2006.—07. gada sezonai izvēršoties par līdz šim rezultatīvāko hokejista NHL karjerā. Pēc divām "Flames" sastāvā aizvadītām sezonām Tangvē tika aizmainīts uz Monreālas "Canadiens", bet 2009.—10. gada sezonu aizvadīja Tampabejas "Lightning" sastāvā. 2010. gadā Tangvē atgriezās Kalgari "Flames" sastāvā. 2013. gada jūnija nogalē tika aizmainīts uz Kolorādo "Avalanche" rindām. 2014.—15. gada sezonā ar 55 rezultativitātes punktiem bija starp vadošajiem "Avalanche" spēlētājiem. 2015.—16. gada sezonā tika aizmainīts uz Arizonas "Coyotes". 2016. gada vasarā palika bez NHL līguma, un 2017. gada februārī Tangvē oficiāli paziņoja par karjeras beigšanu. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)