PSRS futbola Augstākā līga bija PSRS futbola čempionāta augstākā divīzija. Profesionālu augstākā līmeņa futbola turnīru PSRS izveidoja 1936. gadā ar sākotnējo nosaukumu A grupa. Pēc Otrā pasaules kara tā ieguva nosaukumu Pirmā grupa. 1950. gadā pēc reformas tā tika pārdēvēta par A klasi. Līdz 1970. gadam A klase bija paplašinājusies līdz trīs līmeņiem, no kuriem augstāko sauca par Augstāko grupu, kas 1971. gadā tika pārdēvēta par Augstāko līgu. Tā pastāvēja līdz PSRS sabrukumam 1991. gadā. PSRS futbola čempionāti notika katru gadu, izņemot Otro pasaules karu, dažreiz pat divreiz gadā (1936, 1976). Turnīru organizācija bija nestabila, īpaši sākuma periodā, pastāvīgi mainījās komandu skaits (no 7 līdz 26), turnīra ilgums ir bijis no 57 līdz 282 dienām, tika spēlēts viens (1936, 1938, 1952, 1976) vai divi apļi, ir bijuši divpakāpju turnīri (1960, 1961, 1962, 1969), mainījās punktu skaitīšanas sistēma. PSRS Augstākā līga ir tikusi uzskatīta par vienu no stiprākajām Eiropā, 1987. un 1988. gadā UEFA reitingā ieņemot 2. vietu. PSRS klubi ir 4 reizes sasnieguši UEFA Kausu ieguvēju kausa finālu, 3 reizes izcīnot uzvaru (divas reizes Kijivas "Dinamo", kā arī Tbilisi "Dinamo"). Kijivas "Dinamo" ir arī ieguvis UEFA Superkausu. Par PSRS čempioniem futbolā ir kļuvuši 11 klubi no piecām padomju republikām. Par sekmīgāko klubu PSRS vēsturē var uzskatīt Kijivas "Dinamo", kas, papildus trim Eiropas tituliem, ir 13 reizes kļuvis par PSRS čempionu. 12 reizes par čempioniem kļuvis Maskavas "Spartak", bet 11 tituli ir Maskavas "Dinamo". Futbols bija diezgan izplatīts sporta veids Krievijas Impērijā. 1912. gadā tika dibināta Viskrievijas futbola savienība, kura apvienoja vairāk kā 150 komandas ar kopējo futbolistu skaitu virs 8 tūkstošiem. Tika aizvadīti trīs Krievijas Impērijas futbola čempionāti (1912, 1913, 1914), no kuriem pēdējais netika pabeigts. Pēc Krievijas pilsoņu kara komandu skaits turpināja augt, tika rīkoti pilsētu turnīri un tika pieņemts lēmums rīkot turnīrus pēc izslēgšanas sistēmas, kuros piedalītos pilsētu un teritoriju izlases. Pirmais šāds turnīrs tika aizvadīts 1923. gadā un pavisam norisinājās seši šādi turnīri. Pirmais PSRS čempionāts futbolā tika aizvadīts 1936. gadā, pirmo spēli aizvadot 22. maijā Ļeņingradā starp vietējo "Dinamo" un Maskavas "Lokomotiv", mājnieki uzvarēja ar rezultātu 3—1. Turnīrā piedalījās 7 komandas un par pirmajiem PSRS čempioniem kļuva Maskavas "Dinamo", izcīnot uzvaras visās sešās spēlēs. Pirmajos turnīros norisinājās sīva cīņa starp diviem Maskavas klubiem — "Dinamo" un "Spartak", katram izcīnot 3 titulus pirmajos 6 turnīros. 1941. gada sezona tika iesākta, bet to pārtrauca Otrais pasaules karš. Pirmais turnīrs pēc kara norisinājās 1945. gadā. 40. gados Krievijas futbolā iezīmēja sīva cīņa starp Maskavas "Dinamo" un armijas klubu CDKA. 1947. gada titulu vienādu punktu skaita starp šiem klubiem dēļ izšķīra vārtu atiecība, kas CDKA izrādījās vien nedaudz labāka. 1948. gada tituls izšķīrās pēdējā spēlē, kad savā starpā tikās abas titula pretendentes. "Dinamo" līdz šai spēlei bija par punktu vairāk un līdz 86. minūtei rezultāts bija 2:2, tomēr CDKA atlikušajā laikā izrāva uzvaru ar Vsevoloda Bobrova gūtiem vārtiem, izcīnot titulu. 50. gados turnīru iezīmēja "Spartak" un "Dinamo" dominance — abas šīs komandas kopā ieguva 8 no 10 iespējamajiem tituliem, lielā mērā tam palīdzēja Maskavas CDSA (iepriekš CDKA), kuri ieguva desmitgades pirmos divus titulus, likvidēšana — 1952. gadā pēc 3 aizvadītām spēlēm komandu noņēma no turnīra, anulēja tās rezultātus, futbolisti tika sadalīti citām komandām. Tam par iemeslu kalpoja PSRS izlases, kuras sastāvā bija 5 CDSA spēlētāji, zaudējums Dienvidslāvijai olimpisko spēļu astotdaļfinālā, kas "izraisīja nopietnu zaudējumu padomju sporta un padomju valsts prestižam". Pēc Staļina nāves komandu reabilitēja un atjaunoja, tomēr armijas komanda nespēja atgriezties atpakaļ virsotnē. 60. gadi bija laiks, kad PSRS klubi beidzot sāka piedalīties Eiropas turnīros, tomēr vērā ņemami panākumi sekoja vien nākamajās desmitgadēs. Šīs desmitgades sākumā tika palielināts dalībnieku skaits no 12 uz 22 (vēlāk nostabilizējās uz aptuveni 20), lai dotu lielāku iespēju pārstāvjiem no citām padomju republikām. Tā arī atnesa trīs jaunus PSRS čempionus — jau 1960. gada sezonā savu pirmo titulu ieguva Maskavas "Torpedo", bet nākamajā sezonā Kijivas "Dinamo" kļuva par pirmo klubu ārpus Krievijas un Maskavas, kas kļuvis par PSRS čempionu. Kijivas "Dinamo" arī ir jāuzskata par šīs desmitgades sekmīgāko komandu — galvenā trenera Viktora Maslova vadībā Kijivas klubs trīs reizes pēc kārtas (1966, 1967, 1968) kļuva par PSRS čempioniem, atkārtojot CDKA panākumu pirms 20 gadiem. Pirmo titulu ieguva arī Tbilisi "Dinamo" 1964. gada sezonā. 70. gados divi klubi ieguva savus pirmos PSRS čempionu titulus — 1972. gada sezonā Vorošilovgradas "Zorya", bet 1973. gadā — Erevānas "Ararat". Turpinājās Kijivas "Dinamo" veiksmīgais posms — klubs ieguva 4 no 10 iespējamajiem tituliem, trīs bijušā spēlētāja Valērija Lobanovska vadībā. PSRS klubi sāka gūt panākumus Eiropas līmenī — 1972. gadā Maskavas "Dinamo" iekļuva UEFA Kausu ieguvēju kausa finālā, bet 1975. gadā Kijivas "Dinamo" atnesa pirmos titulus, uzvarot UEFA Kausu ieguvēju kausā un UEFA Superkausā, divreiz finālos pārspējot Minhenes "Bayern" (1:0, 2:0), visus trīs vārtus gūstot Oleham Blohinam. Šajā laikā futbola spēle kļuva zinātniskāka, pragmatiskāka. Piemēram, Lobanovskis uzskatīja, ka uzvaras mājas spēlēs un neizšķirti izbraukumā garantēja uzvaru čempionātā. Šādu spēles modeli (mājās spēlēt uz uzvaru, izbraukumā — uz neizšķirtu) sauc par "izbraukuma modeli". Šāda spēlē uz rezultāta noturēšanu kļuva arvien izplatītāka un tās dēļ strauji pieauga neizšķirtu skaits, piemēram, 1977. gada turnīrā 44,6% no spēlēm beidzās neizšķirti. Turklāt par problēmu sāka kļūt sarunātās spēles. Šo iemeslu dēļ tika ieviests neizšķirtu limits — komandas turnīrā saņēma punktus tikai par pirmajiem 8 (vēlāk 10) neizšķirtiem, bet par nākamajiem punktus nesaņem. Šādam risinājumam izdevās samazināt neizšķirtu skaitu, tomēr sarunāto spēļu problēmu tas neuzlaboja. 80. gadu pirmajā pusē trīs klubi ieguva savus pirmos PSRS čempionu titulus — Minskas "Dinamo" 1982. gadā, Dņipropetrovskas "Dnipro" 1983. gadā, kā arī Ļeņingradas "Zenit" 1984. gadā. Turpinājās PSRS klubu panākumi Eiropas turnīros — 1981. gadā Tbilisi "Dinamo" ieguva UEFA Kausu ieguvēju kausu, ko atkārtoja Kijivas "Dinamo" 1986. gadā. No 1985. gada līdz 1991. gadam PSRS čempionāts bija starp četrām labākajām līgām Eiropā pēc UEFA reitinga, 1987. un 1988. gada reitingā ieņemot 2. vietu. 80. gadu beigās līgas līmenis sāka kristies, jo labākie spēlētāji varēja pamest valsti, lai dotos spēlēt ārzemēs. 1990. gadā čempionātu pameta klubi no Gruzijas un Lietuvas — Tbilisi "Dinamo", Lančhuti "Guria", Viļņas "Žalgiris", līdzīgi plāni bija arī vairākiem citiem klubiem. Līga pastāvēja līdz PSRS sabrukumam 1991. gadā. UEFA par PSRS Augstākās līgas mantinieci uzskata Krievijas Premjerlīgu. No 1993. gada tika organizēts Sadraudzības kauss — turnīrs starp labākajiem klubiem no bijušās PSRS valstīm. 2012. gadā tas pārtapa par turnīru jauniešu izlasēm, bet 2016. gadā to likvidēja. Par PSRS čempioniem ir spējušas kļūt klubi no piecām padomju republikām. Kopumā Augstākās līgas vēsturē tajā ir piedalījušās komandas no 13 republikām, vienīgās republikas, kas nav tikušas pārstāvētas, ir Turkmēnijas PSR un Kirgīzijas PSR. 1Divi punkti par uzvaru. 1973. gada sezonā par neizšķirtu punktu piešķīra tikai tad, ja komanda uzvarēja sekojošajā 11 metru sitienu sērijā. No 1978. līdz 1988. gadam tika ierobežots neizšķirtu skaits, par ko tika piešķirti punkti. Spēlētāji ar visvairāk aizvadītām spēlēm un gūtajiem vārtiem visas PSRS Augstākās līgas vēsturē. Latvijas PSR futbola Augstākā līga «UEFA Country Ranking 1987». Skatīts: 2020-03-24. «UEFA Country Ranking 1988». Skatīts: 2020-03-24. «Российский футбол сквозь время в плакатах и документах». Arhivēts no oriģināla, laiks: 2014-03-01. Skatīts: 2014-02-10. Олег Маркович Белаковский. Как возрождалась футбольная команда ЦДСА: 1952, 1953, 1954, 1955. Пресс-группа Клуба любителей спорта ЦСКА, 1991. 43. lpp. «Выездная модель». Arhivēts no oriģināla, laiks: 2014-03-23. Skatīts: 2020-03-24. Ieskaitot dalību kā Maskavas CDKA, Maskavas CDSA, Maskavas CSK MO Ieskaitot dalību kā Ļeņingradas "Staļinets" Ieskaitot dalību kā Staļinas "Stahanovets" Ieskaitot dalību kā Minskas "Spartak", Minskas "Belarus" Ieskaitot dalību kā Erevānas "Spartak" Ieskaitot dalību kā Baku "Ņeftjaņik" Ieskaitot dalību kā Rostovas SKVO Ieskaitot dalību kā Kubiševas "Zenit" Ieskaitot dalību kā Harkivas "Avangard" Ieskaitot dalību kā Viļņas "Spartak" Ieskaitot dalību kā Staļingradas "Traktor" un Staļingradas "Torpedo" Ieskaitot dalību kā Kišiņevas "Burevestnik" un Kišiņevas "Moldova" Ieskaitot dalību kā Ļeņingradas "Krasnaya Zarya" Ieskaitot dalību kā Voroņežas "Trud" Ieskaitot dalību kā Gorkijas "Torpedo" Николай Иванович Травкин. Планета Футбол: Путеводитель по странам и континентам. Терра-Спорт, 2002. Arhivēts no oriģināla, laiks: 2015. gada 2. aprīlī. PSRS čempionātu rezultātu tabulas (angliski) PSRS un Krievijas čempionātu rezultātu tabulas (krieviski) Spēļu protokolu un statistikas datubāze (krieviski) PSRS futbola mediju bibliotēka (krieviski)