Rūdolfs Balcers (dzimis 1997. gada 8. aprīlī Liepājā) ir latviešu hokejists, kreisās malas uzbrucējs. Pašlaik (2024) Balcers pārstāv Šveices Nacionālās līgas vienību Cīrihes "Lions". Profesionāļa karjeru Balcers uzsāka Norvēģijā, kur pēc vairākām junioru līgās aizvadītām sezonām, 2013.—14. gada sezonā devās laukumā divās spēlēs Norvēģijas hokeja līgas kluba Stavangeres "Oilers" sastāvā. Nākamajā sezonā Balcers kļuva jau par "Oilers" pamatsastāva spēlētāju, 36 spēlēs atzīmējoties ar 21 rezultativitātes punktu un kopā ar komandu izcīnot Norvēģijas čempiona titulu. 18 gadu vecumā viņš bija līgas rezultatīvākais U-20 vecuma spēlētājs. Pēc sezonas noslēguma Balceru 2015. gada NHL draftā izvēlējās Sanhosē "Sharks". Stavangerā Balcers aizvadīja vēl vienu sezonu, kopā ar "Oilers" otro gadu pēc kārtas izcīnot Norvēģijas čempiona titulu, taču tad pārcēlās uz Ziemeļameriku, pievienojoties Rietumu hokeja līgas vienībai Kemlūpas "Blazers". 2017. gada 13. jūlijā noslēdza trīs gadu līgumu ar NHL klubu Sanhosē "Sharks", pievienojoties tās Amerikas hokeja līgas fārmklubam Sanhosē "Barracuda". Balcers kļuva par rezultatīvāko "Barracuda" spēlētāju, sezonas gaitā piedaloties arī AHL Zvaigžņu spēlē. 2018. gada 11. februārī Balcers tika izsaukts uz NHL, taču, neaizvadījis nevienu spēli, vien dienu vēlāk atgriezās "Barracuda" sastāvā. Regulāro sezonu Balcers noslēdza ar 48 punktiem, kas viņu padarīja par komandas rezultatīvāko spēlētāju un ierindoja visas līgas 50 rezultatīvāko spēlētāju starpā. Balcers tika atzīts par "Barracuda" sezonas labāko debitantu. 2018. gada 13. septembrī Balcers tika iesaistīts vasaras lielākajā NHL maiņas darījumā, kuras ietvaros "Sharks" ieguva Ēriku Kārlsonu, savukārt Balcers pievienojās Otavas "Senators". Savu debiju NHL piedzīvoja 2019. gada 5. janvāra spēlē pret Minesotas "Wild", savukārt jau dienu vēlāk, savā otrajā spēlē, atzīmējās arī ar pirmo vārtu guvumu NHL. Sezonas turpinājumā Balcers aizvadīja 36 spēles NHL, gūstot 14 punktus. Īsi pirms nākamās sezonas treniņnometnes izskaņas Balcers guva savainojumu, kura dēļ ilgāku laiku nevarēja spēlēt. Lai atgūtu formu, Balcers tika nosūtīts uz AHL, kur guva rezultativitātes punktus 15 spēlēs pēc kārtas. Tā kļuva par garāko kāda spēlētāja punktu sēriju Belevilas "Senators" vēsturē. Sezonas turpinājumā Balcers aizvadīja 15 spēles NHL. 2021. gada janvārī, pāris dienas pirms jaunās sezonas sākuma, Otavas "Senators" ievietoja Balceru neaizsargāto spēlētāju sarakstā, no kura uzbrucēja līgumu pārņēma Sanhosē "Sharks". "Sharks" sastāvā Balcers lielāko sezonas daļu aizvadīja komandas otrajā uzbrucēju virknējumā kopā ar Tomāšu Hertlu un Tīmo Meieru. 2022. gada 12. jūlijā Sanhosē komanda izpirka Balcera līgumu, viņam kļūstot par neierobežoti brīvo aģentu. Un jau 14. jūlijā Balcers panāca vienošanos ar Floridas "Panthers" komandu uz vienu gadu. 12. novembrī, pēc 14 spēlēm, kurās tika gūti 4 punkti (2+2), klubs nolēma Balceru ievietot atteikumu sarakstā (waivers), lai nosūtītu uz fārmklubu AHL, taču 13. novembrī cits Floridas klubs Tampabejas "Lightning" izmantoja iespēja izpirkt hokejista līgumu, piesaistot viņu savās rindās. Kluba sastāvā Balcers debitēja 19. novembrī (pēc vietējā laika). Tampabejas "Lightning" sastāvā aizvadīja trīs spēles, bet sezonas atlikušo daļu spēlēja Sirakjūzas "Crunch" komandā AHL. 2023. gada jūlijā pievienojās Šveices Nacionālās līgas komandai Cīrihes "Lions". Junioru vecumā spēlējis 2015., 2016. un 2017. gada Pasaules čempionātā junioriem, kā arī 2014. un 2015. gada Pasaules čempionātā jauniešiem. Latvijas hokeja izlases rindās spēlējis 2018. gada, 2019. gada, 2022. gada un 2023. gada Pasaules čempionātos. Debiju Pasaules čempionātā Balcers aizvadīja 2018. gada 5. maijā, gūstot divus vārtus Latvijas izlases uzvarā ar 3:2 pār Norvēģiju. Gan 2018., gan 2019. gada Pasaules čempionātus noslēdza kā Latvijas izlases rezultatīvākais spēlētājs. 2023. gada Pasaules čempionātā ar Latvijas izlasi izcīnīja bronzas medaļu. «Balcers iesaistīts vasaras lielākajā NHL darījumā, Kārlsonu aizmaina uz "Sharks"». Sportacentrs.com (lv-LV). 2018-09-13. Skatīts: 2018-09-14. https://www.apollo.lv/7563133/sanhose-sharks-izperk-latvijas-uzbruceja-balcera-ligumu https://www.delfi.lv/sports/news/hokejs/balcers-oficiali-nosledzis-ligumu-ar-floridas-panthers.d?id=54545254 «Turpat Floridas štatā: Balceru izraugās Stenlija kausa fināliste Lightning». Sportacentrs.com (latviešu). 2022-11-12. Skatīts: 2022-11-12. «Balcers tiek izmantots mazākumā un ar uzvaru debitē "Lightning" kreklā». Sportacentrs.com (latviešu). 2022-11-20. Skatīts: 2022-11-21. «Hokejists Balcers no Ziemeļamerikas pārceļas uz Šveici, karjeru turpinās Cīrihes «Lions» rindās». lsm.lv. 2023. gada 4. jūlijs. Skatīts: 2023. gada 15. jūlijā. Vikikrātuvē par šo tēmu ir pieejami multivides faili. Skatīt: Rūdolfs Balcers. Eliteprospects profils (angliski) Internet Hockey Database profils (angliski) Eurohockey profils (angliski) Hockey-Reference profils (angliski)