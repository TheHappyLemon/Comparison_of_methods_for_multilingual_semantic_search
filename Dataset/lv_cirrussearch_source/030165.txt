Hauards Stauntons (angļu: Howard Staunton; 1810. gada aprīlis, Vestmorlande - 1874. gada 22. jūnijs, Londona) bija Lielbritānijas šahists, kas no 1843. līdz 1851. gadam tika uzskatīts par neoficiālo Pasaules čempionu šahā. Par Stauntona agrīno dzīves posmu ir visai pretrunīgas ziņas. Iespējams, ka viņš ir bijis kāda aristokrāta dēls, tomēr nav guvis labu izglītību. Pēc tēva nāves mantojis prāvu summu, kuru drīzumā notērējis. Šahu iemācījies spēlēt 1830. gadā. 1836. gadā ieradies Londonā, bet 1838. gadā kļuvis par Vestminsteras šaha kluba biedru, vēlāk arī par kluba sekretāru. Klubā darbojies līdz sava mūža beigām, daudz laika veltot šaha popularizācijai un dažādu pasākumu organizācijai. 1849. gadā apprecējies ar atraitni, kurai no iepriekšējām laulībām ir bijuši astoņi bērni. No 1836. līdz 1840. gadam kļuvis par Anglijas spēcīgāko šahistu, dažādos mačos uzvarot savus pretiniekus. 1841. gadā nodibinājis žurnālu "The Chess Player's Chronicle", kuram bijis redaktors līdz pat 1854. gadam. 1843. gadā nospēlējis Parīzē divus mačus ar tā laika Francijas spēcīgāko šahistu Sentamānu. Pirmajā Stauntons zaudējis ar 2½:3½ (+2, -3, =1), tomēr revanša mačā spējis gūt pārliecinošu uzvaru ar 13:8 (+11, -6, =4). Pēc šīs uzvaras Stauntons ticis uzskatīts par sava laika spēcīgāko šahistu. No 1845. gada līdz savai nāvei rediģējis šaha nodaļu Londonas laikrakstā "Illustrated London News". 1849. gadā kopā ar Natānielu Kuku izveidojis šaha figūru dizainu, kurš joprojām tiek lietots mūsdienu šaha turnīros. 1851. gadā Londonā organizējis pirmo starptautisko šaha turnīru, kas norisinājies pēc izslēgšanas sistēmas. Turnīrs Stauntonam bijis neveiksmīgs, jo tā pusfinālā viņš zaudēja Vācijas šahistam Ādolfam Andersenam ar 1:4, līdz ar to arī pazaudējot savu neoficiālu Pasaules čempiona nosaukumu. 1858. gadā izvairījies no mača ar spēcīgāko amerikāņu šahistu Polu Morfiju, jo tajā laikā bija aizrāvies ar Viljama Šekspīra daiļrades izpēti. Izdevis arī šaham veltītas grāmatas, no kurām pazīstamākā ir 1847. gadā publicētā "Chess-Player's Handbook" ("Šahista rokasgrāmata"). Atstājis lielu iespaidu uz atklātņu teoriju, īpaši uz slēgto atklātņu teoriju. Stauntona vārdā ir nosaukts gambīts holandiešu aizsardzībā: 1. d4 f5 2. e4. Tāpat viņa iemīļotais sākuma gājiens 1. c4 ir ieguvis nosaukumu - Angļu atklātne. 1951. gadā Londonā tika organizēts pirmais Stauntona piemiņas turnīrs par godu 1851. gada turnīra simtgadei, kurā uzvarēja Svetozars Gligoričs. Kopš 2003. gada šis turnīrs ir kļuvis regulārs. Staunton - Saint Amant (1843) London (1851) Vikikrātuvē par šo tēmu ir pieejami multivides faili. Skatīt: Hauards Stauntons. Encyclopædia Britannica raksts (angliski) Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski)