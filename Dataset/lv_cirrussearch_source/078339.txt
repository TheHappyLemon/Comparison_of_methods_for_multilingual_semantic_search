Vineta Muižniece (dzimusi 1956. gada 3. novembrī) ir Latvijas juriste un politiķe, bijusī Tautas partijas biedre. Bijusi Latvijas tieslietu ministre, triju Saeimu deputāte, 8. un 9. Saeimas priekšsēdētāja biedre. Pēc politiskās karjeras beigām bija Satversmes tiesas tiesnese, šobrīd atstādināta uz laiku dēļ tiesvedības par iespējamu dokumentu viltošanu laikā, kad V. Muižniece bija Saeimas Juridiskās komisijas vadītāja. 1975. gadā absolvējusi Rīgas 39. vidusskolu. 1984. gadā beigusi Latvijas Valsts universitātes Juridisko fakultāti, 2000. gadā ieguvusi sociālo zinātņu maģistra grādu sabiedrības vadībā Latvijas Universitātes Ekonomikas un vadības fakultātē. Politisko darbību sākusi kā Valsts prezidenta Gunta Ulmaņa padomniece. Bijusi arī 6. Saeimas deputāta Jāņa Kalviņa palīdze. 1998. gadā piedalījusies Tautas partijas dibināšanā, no tās ievēlēta 7. Saeimā, 8. Saeimā un 9. Saeimā. 2004. gadā bija tieslietu ministre Induļa Emša valdībā. No 2005. līdz 2009. gadam — Saeimas priekšsēdētāja biedre 8. Saeimā un 9. Saeimā. 2009. gadā V. Muižniece nesekmīgi kandidēja Eiropas Parlamenta vēlēšanās. No 2009. gada 10. augustā Tautas partijas Saeimas frakcijas priekšsēdētāja. 2010. gada 20. maijā V. Muižniece tika ievēlēta par Satversmes tiesas tiesnesi un atkāpās no Tautas partijas Saeimas frakcijas priekšsēdētājas amata, bet 17. jūlijā zaudēja Saeimas deputāta mandātu. 2011. gadā tika uzsākts kriminālprocess par iespējamu dokumentu viltošanu, ko V. Muižniece veikusi 2009. gadā, kad bija Saeimas Juridiskās komisijas vadītāja. Uz izmeklēšanas laiku Satversmes tiesa apturēja viņas tiesneša pilnvaras. 2012. un 2013. gadā pirmo divu instanču tiesas atzina V. Muižnieci par vainīgu dokumentu viltošanā un 2014. gadā spriedums stājās spēkā. «Vineta Muižniece». 7. Saeima.[novecojusi saite] «Muižnieci ievēl par Satversmes tiesas tiesnesi». Diena.lv. «Satversmes tiesa aptur Muižnieces tiesneses pilnvaras». Delfi.lv.