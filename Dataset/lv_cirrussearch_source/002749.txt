Diska mešana ir vieglatlētikas mešanas disciplīna, kurā dalībniekiem pēc iespējas tālāk jāaizmet 2 kg (sievietēm — 1 kg) smags disks ar diametru 220 mm (sievietēm 181 mm). Diska metējus sauc arī par diskoboliem. Diska metējiem ir jābūt apveltītiem ar lielu spēku un labu koordināciju, tomēr īpaši liela loma labu rezultātu sasniegšanai ir diska mešanas tehnikai. Šis vieglatlētikas veids bija populārs jau Senajā Grieķijā un bija iekļauts Antīko olimpisko spēļu programmā. Diska mešana ir mūsdienu olimpisko spēļu programmā kopš 1896. gada vīriešiem un 1928. gada sievietēm. Tā ir arī viena no vīriešu desmitcīņas disciplīnām. Pasaules rekords diska mešanā vīriešiem ir 74,08 m un tas pieder Jirgenam Šultam no Vācijas (VDR), uzstādīts 1986. gada 6. jūnijā Neibrandenburgā, VDR. Pasaules rekords diska mešanā sievietēm ir 76,80 m un pieder Gabrielai Reinšai, arī VDR atlētei, uzstādīts turpat Neibrandenburgā 1988. gada 9. jūlijā. Latvijas rekords diska mešanā vīriešiem ir 62,00 m un to 1975. gada 6. augustā Gomeļā, Baltkrievijas PSR, uzstādīja Staņislavs Skruļs. Latvijas rekords diska mešanā sievietēm ir 65,06 un tas pieder Maldai Langei, uzstādīts Valmierā 1988. gada 11. septembrī. Vikikrātuvē par šo tēmu ir pieejami multivides faili. Skatīt: Diska mešana. Encyclopædia Britannica raksts (angliski) Enciklopēdijas Krugosvet raksts (krieviski)