Šis raksts ir par Meksikas pilsētu. Par pilsētu Spānijā skatīt rakstu Gvadalahara (Spānija). Gvadalahara (spāņu: Guadalajara) ir pilsēta un municipalitāte Meksikas vidienē, Haliskas štata galvaspilsēta un lielākā pilsēta. Pēc 2010. gada datiem, pilsētā dzīvo 1 495 189 iedzīvotāji un tā ir trešā lielākā Meksikas pilsēta. Gvadalahara tiek uzskatīta par mariači mūzikas, starptautiski pazīstamā meksikāņu tautastērpa un tekilas dzimteni. Pilsētas iedzīvotāju iesauka ir tapatíos. Gvadalahara savu vārdu ieguvisi no Spānijas pilsētas Gvadalaharas, kuras vārda izcelsme savukārt ir no arābu — Wad-al-hidjara (Upe starp klintīm). Pilsētas iesaukas ir "Rietumu pērle" (La Perla Tapatia) un "Rožu pilsēta" (Ciudad de las Rosas). Pilsēta tiek uzskatīta par Meksikas Silīcija ieleju, šeit atrodas vairākas starptautisko augsto tehnoloģiju uzņēmumu rūpnīcas. Gvadalaharu 1542. gadā dibinājis spāņu konkistadors Nunjo Beltrāns de Gusmans (Nuño Beltrán de Guzmán), kurš dzimis Spānijas Gvadalaharā. Koloniālajā laikā Gvadalahara bija Jaunspānijas vicekaralistes daļas — Jaungalīsijas (Nueva Galicia) galvaspilsēta, tāpēc pilsētā labi saglabājusīes koloniālā laika arhitektūra. 1992. gadā Gvadalaharā notika tehnogēna katastrofa. Četru stundu garumā pamazām eksplodēja pilsētas Analko (Analco) rajona kanalizācijas sistēma, kurā bija ieplūdis benzīns. Tika sagrauts vesels rajons, pēc oficiāliem datiem gāja bojā 206 cilvēki, 500 tika ievainoti, bet 15 000 palika bez pajumtes. Pilsētā bāzējas futbola klubi Atlas un Guadalajara. Gvadalaharā dzimuši: Luiss Barragans (Luis Barragán, 1902—1988) — arhitekts; Gaels Garsija Bernals (Gael García Bernal, 1978) — aktieris; Pavels Pardo (Pavel Pardo, 1976) — futbolists; Osvaldo Sančess (Oswaldo Sánchez, 1973) — futbolists; Huans Soriano (Juan Soriano, 1920—2006) — mākslinieks; Giljermo del Toro (Guillermo del Toro, 1964) — kinorežisors. Serhio Peress (spāņu: Sergio Michel Pérez Mendoza; 1990) – meksikāņu autosportists Vikikrātuvē par šo tēmu ir pieejami multivides faili. Skatīt: Gvadalahara. Encyclopædia Britannica raksts (angliski) Brockhaus Enzyklopädie raksts (vāciski) Krievijas Lielās enciklopēdijas raksts (krieviski) Encyclopædia Universalis raksts (franciski)