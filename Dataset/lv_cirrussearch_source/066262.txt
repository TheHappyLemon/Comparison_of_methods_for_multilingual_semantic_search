Etala (čūkiešu: Etal) ir koraļļu atols Klusajā okeānā, Karolīnu salu arhipelāga centrālajā daļā, viens no Mortloka grupas atoliem. Ietilpst Mikronēzijas Federatīvo Valstu Čūkas pavalstī, administratīvi veido atsevišķu municipalitāti. Iedzīvotāji ir mikronēzieši, runā mortlokiešu valodā. Etala ir koraļļu atols Karolīnu salu centrālajā daļā 245 km uz dienvidaustrumiem no Čūkas atola un 7 km uz ziemeļiem no Mortloka salu lielākā Satavanas atola. Atolā 17 salas, kas izvietojušās galvenokārt gar atola austrumu malu; to kopējā sauszemes platība ir 1,893 km². Koraļļu rifs ieskauj 16,2 km² lielu lagūnu; kopējā atola platība ir 24 km². Apdzīvota ir tikai atola lielākā sala Etala (97 ha) dienvidaustrumos.