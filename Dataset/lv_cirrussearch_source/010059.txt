Zigfrīds Solmanis, pilnajā vārdā Zigfrīds Aleksandrs Otto Solmanis (dzimis 1913. gada 9. jūlijā Rīgā, miris 1984. gada 6. septembrī Jūrmalā) bija Latvijas šaha meistars, 1947. gada Latvijas šaha čempionāta uzvarētājs. Piedzimis grāmatveža ģimenē. Pēc skolas beigšanas iestājies Latvijas Universitātes dienas nodaļā, kur mācījies ar pārtraukumiem līdz 1941. gadam, kad pārgājis uz neklātieni. 1940. gadā ievēlēts par studentu padomes locekli. Darba gaitas sācis kā atslēdznieks dzelzceļu darbnīcā, kur strādājis paralēli ar mācībām. No 1935. gada līdz 1937. gadam dienējis 6. Rīgas kājinieku pulkā. 1940. - 1941. gadā bijis Latvijas PSR Fiziskās kultūras un sporta komitejas instruktors. Otrā Pasaules kara beigās iesaukts Sarkanās armijas rindās. Šahu sācis spēlēt 6 gadu vecumā. Jau no agras jaunības piedalījies dažādos turnīros un citos ar šahu saistītos pasākumos. Izcēlies ar savu agresīvo un azartisko spēles stilu. 1938. gadā ar šaha simultānspēles seansiem apbraukājis 25 Latvijas pilsētas, gūstot atzīstamu rezultātu - aptuveni 74 procentus iespējamo punktu. Bijis pazīstams arī lielisks šaha ātrspēles pratējs, jo uzvarējis vairāk nekā 70 ātrspēles turnīros. 1939. gadā ieguvis tiesības spēlēt Ķemeru starptautiskajā turnīrā, kur spēcīgā konkurencē gan neizdevās sasniegt labu rezultātu. Pēc Otrā pasaules kara aktīvi iesaistījies Latvijas šaha dzīves atjaunošanā. Bijis trīskārtējs Jūrmalas čempions šahā, 1948. gadā pārstāvējis Latvijas komandu PSRS komandu čempionāta pusfinālā pie 1. galdiņa. Līdz 1964. gadam gandrīz katru gadu piedalījies Latvijas šaha čempionāta finālos, tādējādi apliecinot savu sportisko ilggadību. 1959. gadā, nodibinoties žurnālam "Šahs", aktīvi piedalījies tā veidošanā. Līdz 1965. gadam bijis žurnāla latviešu izdevuma galvenais redaktors, bet žurnālista darbību nav pārtraucis līdz mūža beigām. Sešdesmitajos un septiņdesmitajos gados strādājis arī par jauno šahistu treneri, viena no viņa audzēknēm ir daudzkārtējā Latvijas čempione šahā Anda Šafranska. Astoņdesmitajos gados sniedza lielu ieguldījumu lielmeistaru Mihaila Tāla un Aivara Gipsla šaha skolas organizācijā, kas bija meistarības kalve tādiem vēlāk ievērojamiem šahistiem kā Aleksandrs Voitkēvičs, Aleksandrs Šabalovs un Aleksejs Širovs. Mūža pēdējos gados daudz laika veltījis Jūrmalas šaha dzīves attīstībai. Bijis vietējā šaha kluba vadītājs, daudz spēka un laika ieguldījis gadskārtējo Jūrmalas šaha festivālu organizācijā. Arī Zigfrīda Solmaņa sieva Jadviga ir spēlējusi šahu un piedalījusies 1948. gada Latvijas šaha čempionātā. 1938. gads, 1. vieta Latvijas klubu šaha čempionātā. 1939. gads, 13. vieta 2. starptautiskajā Ķemeru turnīrā (5 no 15). 1941. gads, 6. vieta Latvijas šaha čempionātā. 1943. gads, 2. vieta Latvijas šaha čempionātā. 1945. gads, 4. vieta Latvijas šaha čempionātā. 1946. gads, 3. vieta Latvijas šaha čempionātā. 1947. gads, 1. vieta Latvijas šaha čempionātā. 1947. gads, dalīta 3.-4. vieta PSRS čempionāta ceturtdaļfinālā Tbilisi. 1948. gads, pārstāvējis Latvijas komandu PSRS 1. komandu čempionāta pusfinālā Rīgā pie 1. galdiņa. ch Latvia 1941 «ch Latvia 1945». Arhivēts no oriģināla, laiks: 2016. gada 4. martā. Skatīts: 2011. gada 27. septembrī. ch Latvia 1946 ch Latvia 1947 Quarterfinal of Championship of USSR - Tbilisi 1947 Leningrad 1948 Šahista profils chessgames.com mājaslapā (angliski) Šahista profils 365chess.com mājaslapā (angliski) Šahista profils chesstempo.com mājaslapā (angliski) Žuravļevs, N.; Dulbergs, I.; Kuzmičovs, G. (1980), Latvijas šahistu jaunrade, Rīga, Avots. lpp. 73 - 74.