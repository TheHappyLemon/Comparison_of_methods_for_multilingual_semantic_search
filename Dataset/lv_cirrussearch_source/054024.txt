2021. gada Latvijas pašvaldību vēlēšanas notika 5. jūnijā. Domes vēlēja 2021. gada administratīvi teritoriālajā reformā izveidotajās 40 pašvaldībās — 6 valstspilsētās un 34 novados. Vēlēšanas organizēja Centrālā vēlēšanu komisija. Vēlēšanās tika pieteikti 5448 kandidāti — 3354 (61,6%) vīrieši un 2094 (38,4%) sievietes 318 sarakstos. Augstākā izglītība bija 3807 (69,9%) kandidātiem, vidējā izglītība — 1091 (20,0%) kandidātiem, pamatizglītība — 52 (1,0%) kandidātiem, bet 498 (9,1%) kandidāti savu izglītības pakāpi nebija norādījuši. 5444 (99,9%) bija Latvijas Republikas pilsonība, trim kandidātiem — ASV pilsonība, un diviem — Lietuvas pilsonība. Vēlēšanās kandidēja arī pa vienam Krievijas Federācijas, Bulgārijas, Īrijas, Libānas, Somijas un Spānijas pilsonim. Vēlēšanās kandidējušais Libānas pilsonis bija Hosams Abu Meri, bet persona ar Latvijas Republikas un Amerikas Savienoto valstu dubultpilsonību bija Viktorija Anna Graudiņa. Desmit jeb 0,2% kandidātiem bija 18 gadu, 10 jeb 0,2% kandidātiem vairāk nekā 80 gadu. Vidējais kandidātu vecums 46,1 gads. Plašākās vecumgrupas vēlēšanās bija 31—40 gadu grupa 1459 (26,1%), 41—50 gadu grupa 1377 (24,7%) un 51—60 gadu grupa 1414 (25,3%), jaunākā kandidāte bija 2003. gadā dzimusī Jēkabpils 2. vidusskolas 12.a klases skolniece Karina Isakova, kura kandidēja Jēkabpils novadā un kurai bija 18 gadu, vecākais kandidāts bija 1930. gadā dzimušais Rīgas domes Mājokļu un vides departamenta galvenais speciālists-būvinženieris Ilmārs Reinholds Drēziņš, kurš kandidēja Ādažu novadā un kuram bija 91 gads. 4313 (79,2%) kandidāti bija reģistrēti kā latvieši, 245 (4,5%) krievi, 38 (0,7%) poļi, 26 (0,5%) baltkrievi, 21 (0,4%) lietuvietis, 16 (0,3%) ukraiņi, 4 (0,1%) ebreji, 4 (0,1%) lībieši (līvi), 4 (0,1%) vācieši, kā arī 3 igauņi, 2 armēņi, 2 baškīri, 2 gruzīni, 1 bulgārs, 1 soms, 1 spānis un 1 tatārs. 764 (14,0%) kandidāti savu tautību nenorādīja. Centrālās vēlēšanu komisijas informācija. Pašvaldību vēlēšanas 2021 Centrālās vēlēšanu komisijas informācija. Pašvaldību vēlēšanas 2021 — Deputātu kandidātu alfabētiskais saraksts «Arhivēta kopija». Arhivēts no oriģināla, laiks: 2021. gada 5. jūnijā. Skatīts: 2021. gada 31. martā. Centrālās vēlēšanu komisijas informācija. Pašvaldību vēlēšanu 2021 rezultāti CVK informācija par vēlēšanām