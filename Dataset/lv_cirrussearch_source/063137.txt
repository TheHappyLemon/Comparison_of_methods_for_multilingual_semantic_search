Šis raksts ir par administratīvā iedalījuma vienību. Par salu skatīt rakstu Bafina sala. Kikiktāluka (inuītu: ᕿᑭᖅᑖᓗᒃ, Qikiqtaaluk — ‘Ļoti liela sala’) vai Bafina reģions (angļu: Baffin Region) ir viens no trijiem Kanādas teritorijas Nunavutas reģioniem. Tā platība ir gandrīz viens miljons km² un tā ir pasaulē pēc platības lielākā otrās pakāpes administratīvā iedalījuma vienība. Reģiona administratīvais centrs ir Nunavutas galvaspilsēta Ikaluita, kas atrodas Bafina salas dienvidos. Reģionam nav savas pašpārvaldes; tas kalpo galvenokārt administratīviem un statistiskiem nolūkiem. Reģiona nosaukums atvasināts no Bafina salas inuitu nosaukuma. Reģions aizņem plašas, bet mazapdzīvotas teritorijas Nunavutas austrumos. Pie reģiona pieder lielākā daļa Kanādas Arktiskā arhipelāga salu, piekrastes salas Hudzona līcī un Ungavas līcī, kā arī Melvila pussala kontinentā. attālums ziemeļu—dienvidu virzienā no Hudzona līča dienvidiem līdz Elsmīra salas ziemeļiem ir ap 3500 km. Lielākā daļa reģiona teritorijas atrodas arktiskā klimata joslā, kas variējas no tundras dienvidos līdz arktiskajam tuksnesim ziemeļos. Reģionā dzīvo ap 19 tūkstošiem iedzīvotāju, galvenokārt inuiti. Gandrīz puse iedzīvotāju mīt teritorijas galvaspilsētā Ikaluitā (7740), bet pārējie — 12 ciemos: Arktikbeja (868), Kinnaita (1441), Klaidrivera (1053), Grisfjorda (129), Sanirajaka (848), Iglulika (1682), Kimmiruta (389), Pannirtuna (1481), Pondinleta (1617), Kikiktarjuaka (598), Rezolūta (198) un Sanikiluaka (882). Ciemi un galvaspilsēta veido atsevišķas municipalitātes; teritorija ārpus tām ir tā sauktā «neorganizētā teritorija», kurā atrodas pētniecības stacijas (Alerta, Jūrika), kalnrūpniecības objekti un īslaicīgas apmetnes. «Expplore Nunavut. Qitiqtaaluk Region, Nunavut». Arhivēts no oriģināla, laiks: 2013. gada 13. oktobrī. Skatīts: 2022. gada 8. augustā. «Census Profile, 2016 CensusBaffin, Unorganized». Statistics Canada. Skatīts: 2017-03-04. Vikikrātuvē par šo tēmu ir pieejami multivides faili. Skatīt: Kikiktāluka.