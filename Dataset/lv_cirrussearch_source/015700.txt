Mosula (arābu: الموصل al-Mawṣil; sīriešu: ܢܝܢܘܐ Nînwe; kurdu: Mûsil/Nînewe) ir pilsēta Irākas ziemeļos pie Tigras upes. Ninīves muhafaza centrs. Pilsētas iedzīvotāju sastāvs ir daudznacionāls — kurdi, arābi, asīrieši. Lielākā daļa pilsētas iedzīvotāju pēc reliģiskās piederības ir musulmaņi sunnīti. Vēsturiski Mosula ir Bībelē minētā Ninīve — senās Asīrijas galvaspilsēta. No pilsētas vārda cēlies muslīna nosaukums. Pilsētas vēsture ir vismaz 8000 gadus veca. Mūsdienu Mosulas priekšpilsēta Ninīve no 8. līdz 7. gadsimtam p.m.ē. bija Asīrijas valsts galvaspilsēta. Kopš 6. gadsimta p.m.ē. Ninīves priekšpilsēta Mosula bija ievērojams tirdzniecības centrs. Tā ietilpa Seleikīdu impērijā, vālāk Partiešu valstī. Īsu brīdi to kontrolēja romiešu imperators Trajāns. Mosulā atrodas Vecās Derības praviešu Jonas un Nahuma (Nauma) kapenes un tā ir nestoriānisma sens centrs. 637. gadā Mosulu ieņēma musulmaņu otrais kalifs Omārs. VIII gadsimtā Omeijādu dinastijas laikā Mosula kļuva par Mezopotāmijas galvaspilsētu. No 1127. gada tā bija Zengīdu dinastijas varas centru. 13. gadsimtā Mosulu ieņēma un nopostīja mongoļi un tā vairs neatguva iepriekšējo ietekmi. No 16. gadsimta līdz 1918. gadam Mosula bija Osmaņu impērijas sastāvā un bija Musulas vilājeta centrs. 1918. gada oktobrī pilsētu ieņēma britu karaspēks un tā iekļāvās Irākā, kas tika apstiprināts ar 1926. gada Lozannas līgumu. 1920. gados pilsētas apkārtnē sāka iegūt naftu un tas veicināja Mosulas izaugsmi. Sadama Huseina laikā Mosula tika pakļauta sistemātiskai "arabizācijai". Līdz 2014. gadam Mosulā bija lielākā kristiešu (dažādu Austrumu pareizticīgo baznīcu pārstāvju) proporcija Irākā, kā arī tā bija jazīdu reliģijas galvenais centrs. Irākas pilsoņu kara laikā 2014. gada jūnijā Mosulu ieņēma teroristu organizācija Islāma valsts. 2016. gada oktobrī Irākas armija kopā ar kurdu karaspēka vienībām un ASV un Francijas gaisa spēku atbalstu uzsāka kaujas operāciju Mosulas atgūšanai, kas turpinājās līdz 2017. gada jūlijam, kad Irākas valdība paziņoja par pilnīgu pilsētas atbrīvošanu. Mosulā vai tās apkārtnē dzimuši: Tariks Azizs (طارق عزيز/Tariq Aziz, 1936—2015) — politiķis Ignātijs Zaka I (زكى عيواص‎/Ignatius Zakka I Iwas, 1932—2014) — Antiohijas patriarhs Gazi Mašals Adžils al Javers (غازي مشعل عجيل الياور/Ghazi Mashal Ajil al-Yawer, 1958) — politiķis https://www.macrotrends.net/cities/21536/mosul/population#:~:text=The%20metro%20area%20population%20of,a%203.32%25%20increase%20from%202017.. Philip Gladstone. «Synop Information for ORBM (40608) in Mosul, Iraq». Weather Quality Reporter, 2014. gada 10. februāris. Skatīts: 2014. gada 16. jūnijs. Irākas valdība paziņo par pilnīgu Mosulas atbrīvošanu lsm.lv 2017. gada 11. jūlijā