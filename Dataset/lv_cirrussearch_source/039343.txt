Cefeīda ir pulsējoša maiņzvaigzne, kuras starjauda ir stingri atkarīga no perioda. Cefeīdu klase nosaukta par godu zvaigznei Cefeja δ. Vispazīstamākā cefeīda ir Polārzvaigzne. Cefeīdām ir liela nozīme attāluma noteikšanā līdz tālām galaktikām, jo, izmērot cefeīdas pulsāciju periodu, var noteikt tās reālo starjaudu. Zinot cefeīdas redzamo spožumu, var noteikt attālumu līdz tai un galaktikai, kurā cefeīda ietilpst. Tāpēc cefeīdas dēvē arī par "Visuma bākām". Pamatojoties uz cefeīdu īpašībām, Edvīns Habls noteica attālumu līdz Andromēdas galaktikai, pirmo reizi vēsturē pierādot objektu eksistenci ārpus mūsu Galaktikas.