Ernsts Vilhelms Leberehts Tempels (Ernst Wilhelm Leberecht Tempel) (dzimis 1821. gada 4. decembrī, miris 1889. gada 16. martā) bija vācu astronoms un mākslinieks-grafiķis. Viņš ir 5 asteroīdu un 12 komētu atklājējs. Ernsts Tempels piedzima Saksijā, Niderskunersdorfā. 1837. gadā viņš mācījās litogrāfiju Meisenē. 1840. gadā devās ilgākā ceļojumā pa Eiropu. Tā laikā viņš apmeklēja Kopenhāgenu, Stokholmu un Kristiāniju (mūsdienu Oslo). 1858. gadā E. Tempels apmetās uz dzīvi Venēcijā, atverot tur litogrāfijas darbnīcu. Drīz pēc tam apprecējās. Visumā sekmīgi veica zinātnieku pasūtīto ilustrāciju izgatavošanu. Ernsts jau no bērnības aizrāvās ar astronomiju. Viņš pats izgatavoja 4 collu teleskopu un ar tā palīdzību jau 1859. gadā atklāja pirmo komētu, kā arī miglāju Plejādēs. 1860. gadā viņš saņēma uzaicinājumu uz Marseļas observatoriju. Strādājot šeit, viņš atklāja vēl vairākus debess ķermeņus, tostarp asteroīdus un komētas. E. Tempels atklāja sekojošos asteroīdus: 64 Angelina, 65 Kibele, 74 Galateja, 81 Terpsihora un 97 Kloto. Sākoties Francijas-Prūsijas karam, 1870. gadā E. Tempels bija spiests pārcelties uz Itāliju. 1875. gadā viņš sāka vadīt observatoriju Arčetri pilsētā pie Florences. Šeit arī 1889. gadā Ernsts Tempels nomira. E. Tempela vārdā ir nosaukts asteroīds 3808 Tempels, kā arī Tempela krāteris uz Mēness. Vikikrātuvē par šo tēmu ir pieejami multivides faili. Skatīt: Ernsts Tempels. Astronomu biogrāfiskās enciklopēdijas raksts (angliski) Katoļu enciklopēdijas raksts (angliski)