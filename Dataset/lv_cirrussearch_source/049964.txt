Svalbāras Universitātes Centrs (UNIS) (norvēģu: Universitetssenteret på Svalbard AS) ir Norvēģijas valstij piederoša augstākā mācību iestāde, kas nodarbojas ar pētniecību un nodrošina universitātes līmeņa izglītību Arktikas studijās. Mācību iestāde pilnībā pieder Norvēģijas Izglītības un pētniecības ministrijai, bet Oslo, Bergenas, Trumses, NTNU un NMBU universitātes nozīmē augstskolas vadību. Piedāvātie kursi iedalās četrās galvenajās zinātnes disciplīnās: Arktikas bioloģijā, Arktikas ģeoloģijā, Arktikas ģeofizikā un Arktikas tehnoloģijā. Centrs dibināts 1993. gadā Longjērbīenē Svalbārā. Neskatoties uz nosaukumu, UNIS nav universitāte (universitātes statusu valdība ar zināmiem nosacījumiem var piešķirt tikai lielākām institūcijām), bet gan sabiedrība ar ierobežotu atbildību, kas nodarbojas ar pētniecību un universitātes līmeņa izglītību. UNIS dibināšanas galvenā ideja bija tāda, ka arhipelāga unikālais ģeogrāfiskais novietojums ļauj Arktikas zinātnes studēt uz vietas, tieši ārpus mācību iestādes sienām. UNIS oficiālā valoda ir norvēģu valoda, bet visās mācību stundās tiek izmantota angļu valoda, un 68% no tās 690 studentiem nāk no ārvalstīm (2015. gadā ārvalstu studenti ieradās no 43 valstīm). No ārvalstu studentiem lielākās grupas bija no Ziemeļvalstīm ārpus Norvēģijas (12%), Vācijas (11%), Nīderlandes (9%), Apvienotās Karalistes (6%) un Krievijas (6%). ANNUAL REPORT 2018