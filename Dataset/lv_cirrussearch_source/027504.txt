Roberts Raušenbergs (angļu: Robert Rauschenberg, dzimis Roberts Miltons Ernests Raušenbergs (angļu: Robert Milton Ernest Rauschenberg) 1925. gada 22. oktobrī, miris 2008. gada 12. maijā) bija amerikāņu abstraktā ekspresionisma un popārta mākslinieks. Strādāja vairākās tehnikās: glezniecībā, fotogrāfijā, kolāžā un jauktajā tehnikā, nodarbojās ar keramiku, tēlniecību, veidoja vides instalācijas. Jaunībā uzstājās arī kā dejotājs. Dzimis Teksasā Ernesta R. Raušenberga un Doras Karolīnas Metsonas ģimenē. Sešpadsmit gadu vecumā sāka studēt farmakoloģiju Teksasas Universitātē Ostinā. 1943. gadā tika iesaukts ASV Jūras kara flotē. Pēc demobilizācijas 1945. gadā studēja Kanzassitijas mākslas institūtā, Žuliāna Akadēmijā (Académie Julian) Parīzē un Black Mountain College Ziemeļkarolīnā. Viņa pirmā izstāde notika 1951. gadā Ņujorkā, bet neviens darbs netika pārdots. 1952. gadā viņš piedalījās pirmajā Hepeningā, ko organizēja viņa draugs Džons Keidžs, un kas apvienoja vairāku mākslas žanru pārstāvjus. Tajā pašā gadā notika otrā Raušenberga personālizstāde. Viņš apmetās Ņujorkā, kur iepazinās ar mākslinieku Džesperu Džonsu, kas kļuva par viņa dzīvesbiedru. Viņu savstarpēja ietekme atspoguļojās arī abu mākslas darbos. 1952-1964. Raušenbergs sadarbojas ar Mersa Kaningama baleta trupu (Merce Cunningham Company), veidojot dekorācijas un apgaismojumu uzvedumiem, strādājot kā mākslinieciskais direktors. 1953. gadā nopirka un izdzēsa Vilema de Koninga zīmējumu, pasniedzot to kā mākslas žestu un izstādot zem nosaukuma Erased de Kooning Drawing. 1963. gadā izmēģina sevi kā horeogrāfs un pats dejo uzvedumā Pelican. 1970. kopā ar vairākiem citiem māksliniekiem, protestējot pret Vjetnamas karu pārtrauc savu piedalīšanos 35. Venēcijas Mākslas biennālē un izņem savus darbus no Savienoto Valstu paviljona. 1985. gadā dibināja starptautiskās kultūrapmaiņas veicināšanas projektu Rauschenberg Overseas Culture Interchange, kas iekļauj vairākas valstis: Amerikas Savienotās Valstis, Padomju Savienību, Vācijas Demokrātisko Republiku, Meksiku, Čīli, Venecuēlu, Tibetu, Japānu, Kubu, Malaiziju. 1989. gadā Raušenbergs veido dekorācijas Trišas Braunas baleta trupas izrādei Astral Converted. Nākamajos gados viņš eksperimentē ar serigrāfiju uz metāla. Raušenbergs kļuvis slavens ziedoja ievērojamas naudas summas medicīnas pētniecības fondiem un bērnu aizsardzības organizācijām. Viņš atbalstīja vairākus jaunus māksliniekus, kā arī ASV Demokrātisko partiju. Pēdējos gadus pavadīja starp Kaptivas salas darbnīcu un savu dzīvokli Griničviledžā Ņujorkā. 2008. gada 12. maijā nomira no sirds mazspējas. 1964. gadā — Venēcijas Mākslas biennāles galvenā balva; 1983. gadā — Grammy balva par grupas Talking Heads albuma Speaking in Tongues noformējumu; 1993. gadā — Amerikas Nacionālā medaļa mākslā (National Medal of Arts); 1995. gadā — Leonardo da Vinči Pasaules mākslas balva (Leonardo da Vinci World Award of Arts) «Robert Rauschenberg, American Artist, Dies at 82.». The New York Times. 2008. Skatīts: 2015. gada 4. februārī. «Erased de Kooning Drawing.». sfmoma.org. Arhivēts no oriģināla, laiks: 2015. gada 13. februārī. Skatīts: 2015. gada 4. februārī. Jim Moreno. «Robert Rauschenberg,Performance and the Visual Arts in the 1950's ans 60's.». westminstercollege.edu, 2004. Arhivēts no oriģināla, laiks: 2016. gada 4. martā. Skatīts: 2015. gada 4. februārī. «Rauschenberg Overseas Culture Interchange.». nga.gov. Skatīts: 2015. gada 4. februārī. «Robert Rauschenberg.». World Cultural Council. Arhivēts no oriģināla, laiks: 2014. gada 5. maijā. Skatīts: 2015. gada 4. februārī.