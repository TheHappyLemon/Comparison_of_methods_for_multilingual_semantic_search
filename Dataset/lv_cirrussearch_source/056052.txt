NG-15 bija ASV uzņēmuma Northrop Grumman kravas kosmosa kuģa Cygnus (S.S. Katherine Johnson) Starptautiskās kosmosa stacijas (SKS) apgādes misija NASA programmā Commercial Resupply Services 2 (CRS-2). Kravas kuģis orbītā tika palaists 2021. gada 20. februārī, darbību beidza 2021. gada 2. jūlijā. Kosmosa kuģis nosaukts par godu ASV matemātiķei Ketrīnai Džonsonei, kura nomira 2020. gadā. Viņa ir veikusi ASV kosmosa kuģu trajektoriju aprēķinus. Kopējā kravas masa bija 3810 kg. Kosmosa kuģa hermētiskajā nodalījumā atradās 3734 kg kravas: lietas apkalpei (932 kg), rezerves daļas stacijas iekārtām (1413 kg), krava zinātniskajiem pētījumiem (1127 kg), datoru iekārtas (1 kg), ārpuskuģa aktivitāšu aprīkojums (24 kg), krava Krievijas segmentam (24 kg). Nehermetizētā krava bija 76 kg. Kravā bija JAXA nanopavadoņu izmešanas iekārta J-SSOD 16 ar CubeSat 1U CubeSat pavadoņiem: TSURU, MAYA 2, GuaraniSat-1 (Paragvajas pirmais pavadonis), TAU-SAT, TUMnanosat (Moldovas pirmais pavadonis), Hirogari, RSP-01, WARP-01, Sanko. Cygnus ārpusē bija piestiprinātas divas pavadoņu izmešanas iekārtas: Nanoracks NRCSD-E un SEOPS-LLC Slingshot, kas izmeta pavadoņus pēc tam, kad kuģis atstāja staciju. Slingshot bija ievietots pavadonis Gunsmoke-J un divi militārie pavadoņi. NRCSD-E bija ievietots pavadonis Dhabisat un daži ASV pavadoņi. Cygnus tika palaists 2021. gada 20. februārī 17:36:50 UTC ar nesējraķeti Antares 230+ no Vidusatlantiskā reģionālā kosmoporta (MARS) starta laukuma LP-0A. Raķetē bija arī deviņas ThinSat-2 kravas (katra no tām bija ar kabeļiem savienotas mazas derīgās kravas kastes), kas tika izstumtas no Antares otrās pakāpes 13 min pēc raķetes palaišanas. Paredzēts, ka pavadoņi Zemes atmosfērā ieies dažu dienu laikā. Katra ThinSat virkne ar masu 1 līdz 2 kg ir līdz 2 metriem gara. Šie kosmiskie aparāti netika iekļauti ASV pavadoņu katalogā, neskatoties uz to, ka tās atbilst tradicionālajiem kritērijiem, lai tās varētu uzskatīt par pavadoņiem. 22. februārī Cygnus pietuvojās stacijai. 09:38 UTC kosmosa kuģi satvēra ar stacijas manipulatoru, ko vadīja Soiči Noguči. 12:16 UTC Cygnus bija pievienots pie Unity moduļa apakšējās pieslēgvietas. 4. un 5. maijā ar Dextre manipulatoru no stacijas External Stowage Platform platformas tika noņemta vecais akumulatoru bateriju bloks ar tā FRAM adapteru un pārvietots uz Cygnus ārējo pievienošanas vietu. 29. jūnijā ar Canadarm2 manipulatoru, ko vadīja lidojuma vadītāji no zemes, Cygnus tika atvienots no Unity moduļa. 16:32 UTC tas tika palaists brīvā lidojumā. Pēc tam kravas kuģis veica manevrus, paceļot orbītas augstumu, lai veiktu pavadoņu palaišanu. 29. jūnijā 22:50 UTC no Nanoracks NRCSD-E iekārtas tika izmesti nanopavadoņi IT-SPINS un MySat-2. 1. jūlijā no SEOPS LLC Slingshot iekārtas tika izmests pavadonis Gunsmoke-J 2 un vēl divi neindentificēti nanopavadoņi. 2. jūlijā kravas kuģis tika novadīts no orbītas; tas sasniedza atmosfēras blīvos slāņus un 01:30 UTC sadega virs Klusā okeāna dienvidu daļas. Antares rocket launches heavy cargo load to International Space Station Stephen Clark, spaceflightnow.com, 2021-02-20 Cygnus NG-15 Mission Page Northrop Grumman Northrop Grumman CRS-15 Mission NASA Cygnus-PCM (enhanced) Gunter Dirk Krebs