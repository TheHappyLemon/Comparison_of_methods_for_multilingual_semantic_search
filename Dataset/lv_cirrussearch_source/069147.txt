Stīvens Džons Frajs (angļu: Stephen John Fry; dzimis 1957. gada 24. augustā) ir angļu aktieris, komiķis, režisors un rakstnieks. Kļuvis atpazīstams ar dalību duetā "Frajs un Lorijs", kur piedalījies kopā ar Hjū Loriju. Savas karjeras laikā nominēts 11 BAFTA televīzijas balvām un vienai Zelta globusa balvai. Piedalījies tādos televīzijas seriālos kā A Bit of Fry & Laurie (1989—1995), kopā ar Loriju, Emmu Tompsoni un Robiju Koltreinu seriālā Alfresco (1983—1984) un kopā ar Rovanu Atkinsonu seriālā "Melnā čūska" (1986—1989). Par lomu filmā "Vailds" (Wilde, 1997), nominēts Zelta globusa balvai kategorijā "Labākais aktieris". Atveidojis lomas arī tādās filmās kā "Ugunīgie kaujas rati" (Chariots of Fire, 1981), "Zivtiņa vārdā Vanda" (1988), "Gosforda parks" (2001), The Life and Death of Peter Sellers (2004), "V ir vendeta" (2005), "Alise Brīnumzemē" (2010), "Šerloks Holmss: Ēnu spēle" (2011), "Hobits: Smoga posta zeme" (2013), "Hobits: Piecu armiju kauja" (2014), "Vīrs, kurš zināja bezgalību" (The Man Who Knew Infinity, 2015), "Alise Aizspogulijā" (2016), "Mīla un draudzība" (Love & Friendship, 2016) un Red, White & Royal Blue (2023). No 2001. līdz 2017. gadam Frajs 12 reizes ir vadījis BAFTA kino balvas pasniegšanas ceremoniju. IMDb profils (angliski) Internet Broadway Database profils (angliski) AllMovie profils (angliski)