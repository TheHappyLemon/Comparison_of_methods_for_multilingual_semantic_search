Rudijs Gobērs (franču: Rudy Gobert-Bourgarel; dzimis 1992. gada 26. jūnijā) ir Francijas basketbolists, spēlē centra pozīcijā, Francijas basketbola izlases dalībnieks. 2023. gadā spēlē Nacionālās basketbola asociācijas (NBA) klubā Minesotas "Timberwolves", bet visu līdzšinējo NBA karjeru pārstāvējis Jūtas "Jazz". Trīs reizes atzīts par līgas sezonas labāko spēlētāju aizsardzībā (2018, 2019, 2021). Kopā ar Francijas izlasi kļuvis par 2020. gada vasaras olimpisko spēļu sudraba medaļas ieguvēju. Rudijs Gobērs ir dzimis Senkventīnā, Francijas ziemeļos. Viņa tēvs ir cēlies no Gvadelupas un spēlējis basketbolu koledžā ASV NCAA līgā, bet pēc tam arī profesionālā līmenī Francijā. Karjeru sācis Francijas klubā Cholet Basket. 2013. gada NBA draftā viņu ar 27. numuru pirmajā kārtā izraudzījās Denveras "Nuggets", taču tiesības uz spēlētāju ieguva Jūtas "Jazz". 2016.—2017. gada sezonā guvis pirmos personiskos apbalvojumus, tika iekļauts NBA simboliskajā otrajā izlasē. Kopumā karjeras laikā trīs reizes (ceturtais spēlētājs līgas vēsturē) atzīts par sezonas labāko spēlētāju aizsardzībā (2018, 2019, 2021), divas reizes piedalījies NBA Visu zvaigžņu spēlē (2020, 2021). 2020. gada martā R. Gobēram tika konstatēta inficēšanās ar COVID-19. Viņš bija pirmais NBA spēlētājs, kas saslimis ar COVID-19. Kad inficēšanās tika konstatēta arī komandas biedram Donovanam Mičelam, NBA pārtrauca sezonu uz vairākiem mēnešiem. 2022. gada 1. jūlijā maiņas darījuma rezultātā tika aizmainīts uz NBA klubu Minesotas "Timberwolves" pret Patriku Beverliju, Maliku Bīzliju, Džerīdu Vanderbiltu, Leandro Bolmaro, kā arī vairākām nākotnes drafta izvēlēm. Spēlējis Francijas jaunatnes izlasēs, kopš 2012. gadā pieaugušo izlases dalībnieks. Francijas izlases sastāvā divas reizes Pasaules kausā izcīnīta bronzas medaļa (2014, 2019), bronzas medaļa izcīnīta arī 2015. gada Eiropas čempionātā. Divas reizes startējis olimpiskajās spēlēs (2016, 2020), 2020. gada olimpiskajās spēlēs Tokijā izcīnot sudraba medaļu. Atzīts par 2019. gada Francijas labāko basketbolistu. «Rudy Gobert: 10 things to know». www.nba.com (angļu). Skatīts: 2021. gada 30. jūlijā. https://www.sportazinas.com/jazz-veic-nozimigu-darijumu-un-aizmaina-ilggadejo-centru-goberu/ Vikikrātuvē par šo tēmu ir pieejami multivides faili. Skatīt: Rudijs Gobērs. Olympedia profils (angliski) Basketball Reference NBA spēlētāja profils (angliski) NBA spēlētāja profils (angliski) DraftExpress profils (angliski) Eurobasket spēlētāja(-s) profils (angliski) Basketball Reference spēlētāja(-s) profils (angliski) FIBA ARCHIVE profils (angliski) Eirolīgas profils (angliski) ESPN NBA profils (angliski) RealGM Basketball profils (angliski)