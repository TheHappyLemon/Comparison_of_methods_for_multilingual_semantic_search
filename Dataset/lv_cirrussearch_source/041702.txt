Hanna Linnēa Ēberga (zviedru: Hanna Linnea Öberg; dzimusi 1995. gada 2. novembrī) ir zviedru biatloniste, 2018. gada ziemas olimpisko spēļu čempione 15 km individuālajā distancē un 2022. gada ziemas olimpisko spēļu čempione stafetē. Ar biatlonu sākusi nodarboties 2005. gadā klubā Piteå skidskytteklubb, kuru izveidoja viņas tēvs un treneris Tomass Ēbergs. Pirmos starptautiskos panākumus guva 2012. gada Pasaules čempionātā junioriem Kontiolahti, izcīnot sudraba medaļu stafetē jauniešu (U-19) vecuma grupā. 2015.—2016. gada sezonā sāka piedalīties IBU kausā. 2016. gada Pasaules čempionātā junioriem izcīnīja divas zelta medaļas — sprintā un iedzīšanas distancē. Stafetē kļuva par sudraba medaļas ieguvēju. Pasaules kausa sacensībās debitēja 2016.—2017. gada sezonas 1. posmā Estešundā ar 6. vietu jauktajā stafetē. Tajā pašā posmā savās pirmajās PK individuālajās sacensībās ieguva 8. vietu 15 km distancē. 2018. gada janvārī Zviedrijas sieviešu stafetes komandas sastāvā izcīnīja 3. vietu PK posmā Rūpoldingā. 2018. gada ziemas olimpiskajās spēlēs Phjončhanā 15 km individuālajā distancē, veicot šaušanu bez kļūdām, kļuva par olimpisko čempioni. Zviedrijas komandas sastāvā kļuva par sudraba medaļas ieguvēju stafetē. 2019. gada Pasaules čempionātā Estešundā izcīnīja 3 medaļas — zeltu 15 km individuālajā distancē, sudrabu stafetē un bronzu jauktajā pāru stafetē. 2018.—2019. gada sezonā sasniedza 5. vietu, bet 2019.—2020. gada sezonā — 4. vietu PK kopvērtējumā. 2020. gada Pasaules čempionātā Antholcā izcīnīja bronzas medaļu distancē ar kopēju startu. 2021. gada Pasaules čempionātā ieguva sudraba medaļu 15 km individuālajā distancē un divas bronzas godalgas jauktajās stafetēs. 2022. gada ziemas olimpiskajās spēlēs Pekinā izcīnīja zelta medaļu sieviešu stafetē, jauktajā stafetē ieņēma 4. vietu, bet labāko rezultātu individuāli sasniedza 15 km distancē, ieņemot 16. vietu. 2023. gada Pasaules čempionātā Oberhofā izcīnīja divas zelta medaļas (15 km individuālajā distancē un masu startā), sudrabu sprintā un bronzu stafetē. Pēc gada Nove Mesto ieguva divas godalgas — sudrabu sieviešu stafetē un bronzu jauktajā stafetē. «Bendikai ar strauju sākumu pietiek tikai 39. vietai, Eberga sarūpē sensāciju». sportacentrs.com. 2018. gada 15. februāris. Skatīts: 2018. gada 15. februārī. Vikikrātuvē par šo tēmu ir pieejami multivides faili. Skatīt: Hanna Ēberga. Oficiālā mājaslapa Olympedia profils (angliski) The Sport.org profils (angliski) Munzüger Sport profils (vāciski) IBU profils (angliski) biathlon.com.ua profils (ukrainiski)