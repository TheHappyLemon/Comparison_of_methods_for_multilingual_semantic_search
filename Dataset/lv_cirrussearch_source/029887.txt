Džordžs Džuljuss Gulaks (angļu: George Julius Gulack; dzimis 1905. gada 12. maijā Rīgā, miris 1987. gada 22. jūlijā), arī Georgs Gulaks, bija Latvijas ebreju izcelsmes ASV vingrotājs. Dažkārt tiek uzskatīts par ASV vingrošanas "tēvu". Dzimis Rīgā, 1921. gadā kļuva par Latvijas čempionu daudzcīņā. 1922. gadā kopā ar ģimeni emigrējis uz ASV. Pēc emigrācijas turpināja trenēties eiropiešu izcelsmes klubos Ņujorkā. Četras reizes kļuva par ASV amatieru čempionu vingrošanā. Piedalījās 1932. gada vasaras olimpiskajās spēlēs Losandželosā, kur izcīnīja zelta medaļu vingrošanas riņķu disciplīnā. Losandželosā arī kļuva par pirmo vingrotāju pasaulē, kas riņķu vingrojumā izpilda krusta vingrinājumu. Šī bija vienīgā ASV vingrotāju izcīnītā medaļa vingrošanā vīriešiem līdz 1976. gada vasaras olimpiskajām spēlēm. Pēc vingrotāja karjeras beigām bija ASV Olimpiskās komitejas loceklis, FIG viceprezidents, ieņēma vēl vairākus citus amatus dažādās vingrošanas organizācijās. FIG ir bijis arī goda viceprezidents. Kā FIG pārstāvis piedalījies desmit olimpiskajās spēlēs, arī 1980. gada vasaras olimpiskajās spēlēs Maskavā. 174 sportistiem olimpiskajās spēlēs pasniedzis zelta medaļu. Federācijas uzdevumā apmeklējis vairāk nekā 30 valstis, 1972. gadā apmeklējis Latviju. 1984. gadā uzņemts Starptautiskajā ebreju sporta slavas zālē. Latvijas enciklopēdija. 2. sējums. Rīga : Valērija Belokoņa izdevniecība. 2003. 678. lpp. ISBN 9984-9482-2-6. «No Vingrotāju ielas Nr.1 Rīgā līdz Losandželosas olimpiskajam zeltam». Diena.lv. Skatīts: 2015. gada 25. jūlijā. «GEORGE GULACK». Jewishsports.net. Skatīts: 2015. gada 25. jūlijā. "Kam zelta medaļa". Laiks (55.). 11.07.1984. "Dažos vārdos". Laiks. 22.08.1987. «Olimpiādes spēles un Latvija». Laikraksts.com. Skatīts: 2015. gada 25. jūlijā. Olympedia profils (angliski) Vingrošanas Slavas zāles profils (angliski)