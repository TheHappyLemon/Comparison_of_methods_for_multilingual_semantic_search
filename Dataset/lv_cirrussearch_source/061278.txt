Ivans Fedorovs (ukraiņu: Іван Сергійович Федоров; dzimis 1988. gada 29. augustā) ir ukraiņu politiķis, kurš 2020. gadā tika ievēlēts par Melitopoles mēru. Iepriekš viņš bija Zaporižjas apgabala padomes vadītāja pirmais vietnieks un Melitopoles pilsētas domes loceklis. I. Fedorovs tika ievēlēts Melitopoles pilsētas domes 6. sasaukumā. 2015. gadā viņš tika ievēlēts par Zaporižjas apgabala padomes 7. sasaukuma vadītāja pirmo vietnieku. 2020. gadā viņš Melitopoles mēra amatā nomainīja Serhiju Minko. 2022. gada 6. martā I. Fedorovam tika piešķirts III šķiras ordenis Par drosmi par nozīmīgu personisku ieguldījumu Ukrainas valsts suverenitātes un teritoriālās integritātes aizsardzībā, drosmi un pašaizliedzīgu rīcību, organizējot apmetņu aizsardzību no Krievijas armijas Melitopoles atbrīvošanas laikā. 2022. gada 11. martā prezidenta biroja vadītāja vietnieks Kirilo Timošenko paziņoja, ka I. Fedorovu "Krievijas militārpersonas arestēja un nolaupīja". Ukrainas amatpersonas ziņoja, ka "10 okupantu grupa nolaupījusi Melitopoles mēru I. Fedorovu," tviterī paziņoja Ukrainas parlaments. "Viņš atteicās sadarboties ar ienaidnieku." To apstiprināja Antons Heraščenko un CNN publiskotie video, kuros redzami Krievijas karavīri pie pilsētas valdības ēkas. Pēc Krievijas militārpersonu darbībām pašpasludinātās Luhanskas Tautas Republikas ģenerālprokuratūra ierosināja krimināllietu pret I. Fedorovu. Izmeklētāji paziņoja, ka viņš "sniedza finansiālu un cita veida palīdzību aizliegtajai nacionālistu organizācijai "Labais sektors" teroristisku noziegumu pastrādāšanā pret civiliedzīvotājiem Donbasā". Nākamajā dienā, 12. martā, Krievijas karaspēks iecēla amatā bijušo pilsētas domes deputātu Halinu Daņiļčenko ar prasību par "mēra vietas izpildītāju". 2022. gada 12. martā Ukrainas prezidents Volodimirs Zeļenskis paziņoja, ka I. Fedorovs tiek spīdzināts. V. Zelenskis lūdza viņu atbrīvot. 16. martā I. Fedorovs tika atbrīvots no gūsta un pateicās prezidentam V. Zelenskim tiešsaistes zvanā. Dažas Ukrainas amatpersonas apgalvoja, ka viņš tika atbrīvots "īpašas operācijas" laikā. V. Zelenska preses sekretāre Darja Zarivna vēlāk apgalvoja, ka viņš tika apmainīts pret deviņiem Ukrainas spēku sagūstītajiem krievu karavīriem. 2022. gada 15. aprīlī I. Fedorovs sniedza interviju Latvijas Televīzijai. Viņš sacīja, ka Krievijas okupētajā Melitopolē valda humānā katastrofa. Viņa komanda centusies palīdzēt savas pilsētas iedzīvotājiem no apgabala centra Zaporižjas ar humāno palīdzību un evakuāciju. Viņš vērtēja, ka Krievija Ukrainai grib atņemt identitāti, to iznīcināt. Fedorovs brīdināja — ja pasaule neatbalstīs Ukrainu, tad karš nonāks arī Eiropas Savienībā. I. Fedorovs stāstīja, ka Melitopolē kopš 24. februāra ir karš un dažu dienu laikā to pilnībā okupēja krievu karaspēks. Ar katru dienu situācija pasliktinājās, jo sākumā krievi rēķinājās ar iedzīvotāju atbalstu, ka tie būs priecīgi viņus redzēt, ka mēri, viņu vietnieki, deputāti padosies un sadarbosies ar okupāciju, taču tas nenotika. Viņš teica, ka krievu taktika mainījās. Viņi nolēma vienkārši iznīcināt Ukrainas pilsētas, kas bija redzams Mariupolē, Volnovahā un nebeidzamajos raķešu triecienos pa Harkivu. Fedorovs sacīja, ka tā bijusi acīmredzama traģēdija, ko krievu karavīri izdarīja ar ukraiņu tautu pēc tam, kad Ukraiņu spēki atbrīvoja Kijivas, Sumu un Černihivas apgabalus. Par cik krievi nesaņēma atbalstu un līksmu sagaidīšanu, viņi sāka iznīcināt ukraiņu tautu un zemi. Par pašreizējo cilvēku dzīvi Melitopolē viņš teica šādi: "Viņi lielā skaitā cenšas no turienes izbraukt, jo dzīvot okupācijas varā ir briesmīgi. Nav produktu, nav medikamentu, bail iziet uz ielas. Izbraukusi jau trešā daļa iedzīvotāju. Patlaban rindā uz evakuāciju ir vairāk nekā seši tūkstoši cilvēku. Bet krievu okupanti mums nedod ne humānos koridorus, ne ļauj sistēmiski evakuēt pilsētas iedzīvotājus. Viņi to dara, lai mūsu cilvēkus paturētu gūstā un lai krievu karavīri slēptos aiz mierīgo iedzīvotāju mugurām. Mēs to esam redzējuši jau vairākkārt. Situāciju Melitopolē tiešām var saukt par humāno katastrofu, bet Krievijas uzvedību — par genocīdu pret Ukrainas tautu. Viņi grib mums atņemt mūsu identitāti, to izdedzināt." Jautāts, kā viņa komanda sniedza palīdzību no Zaporižjas, viņš atbildēja: "Patlaban mūsu komandas uzdevums ir censties nosūtīt humānos konvojus uz Melitopoli, un trīs mums jau izdevies nosūtīt. Tas papildus oficiālajiem konvojiem. Ir regulāra saziņa starp Zaporižju un Melitopoli. Ja kāds brauc, nododam medikamentus, produktus. Pilsētā darbojas humānās palīdzības centrs, kuru cenšamies uzturēt. Mūsu uzdevums ir tos, kas evakuējušies no Melitopoles, reģistrēt, palīdzēt ar izmitināšanu. Vairums cilvēku no Zaporižjas dodas tālāk. Konsultēšana. Bet droši vien galvenais mūsu uzdevums ir tuvināt deokupācijas dienu tik, cik iespējams." Par savu nolaupīšanu viņš sacīja: "Okupanti nolēma parādīt piemēru ar Melitopoli un Melitopoles varasiestādēm. Piemēru, kā viņi izrīkosies ar nepakļāvīgu pilsētu vadību, kas negrib sadarboties ar Krievijas karavīriem, ar Krievijas bandītiem. Gūstā visas sešas dienas biju Melitopolē. Sajūtas — neziņa. Nesapratu, ar ko tas var beigties. Skaidri sapratu, ka cilvēka dzīvība Krievijas okupantiem nav nekā vērta. Tādēļ nezināju, ko sagaidīt, nezināju, kas var notikt." Vēlāk, pēc atbrīvošanas I. Fedorovam piezvanīja prezidents V. Zelenskis. Jau nākamajā Fedorovs satikās ar prezidentu, tika doti konkrēti rīkojumi un uzdevumi. Tas bija darbs ar okupētajām pilsētām, metodiskās rekomendācijas visām pārējām teritorijām, skaidrot Eiropas Savienības iedzīvotājiem patieso situāciju par to, kas notiek Ukrainā. Viņš pārliecinoši sacīja — ja visa Eiropas un civilizētās pasaules sabiedrība neiesaistīšoties pilnvērtīgā, atklātā un godīgā Ukrainas atbalstā, tad karš atnākšot arī uz Eiropas Savienību, jo Putins nevēloties sagrābt tikai Eiropu, bet gan atjaunot Krievijas Impērijas ambīcijas, tādēļ apdraudēta esot visa civilizētā pasaule. Nobeigumā viņš stāstīja: "Tas, ko tagad Ukrainā dara Ukrainas bruņotie spēki, ieies mācību grāmatās par bruņoto operāciju īstenošanu. Maz kurš no Eiropas un pasaules līderiem ticēja, ka Ukrainas armija noturēsies ilgāk par trīs, četrām, piecām dienām. Tagad pagājis pusotrs mēnesis. Redzam mūsu karavīru sekmīgas operācijas. Kas attiecas uz Melitopoles deokupācijas termiņu, te ir divi varianti. Jebkurš karš beidzas ar miera līgumu. Un šajā gadījumā tas var tikt parakstīts ar agresoru — Krievijas Federāciju. Taču ir viens liels "bet". Tas ir miera, nevis kapitulācijas līgums. Ukraina nekad nekapitulēs, mēs šajā karā esam pārāk daudz zaudējuši. Krievijas karavīri nogalinājuši vairāk nekā 200 bērnu, tūkstošiem mierīgo iedzīvotāju. Tādēļ miera līgums var tikt parakstīts, bet uz Ukrainas puses nosacījumiem. Ja šis līgums tiks parakstīts, tad tas notiks ātrāk. Vai otrs Melitopoles deokupācijas ceļš — militārais. Tas būs, vienkārši tas prasīs mazliet ilgāku laiku. Kamēr mūsu karavīri varēs atbrīvot Donbasu, Hersonu, un tad varēs atbrīvot vārtus un sauszemes koridoru uz Krimu." I. Fedorovs dzimis 1988. gada 29. augustā. 2019. gada deklarācijā viņš norādīja, ka viņam pieder dzīvoklis Melitopolē un māja un zeme Zaporižjā. «Місцеві вибори 2020». Центральна виборча комісія України. Skatīts: 2022. gada 13. marts. «Вторгнення Росії в Україну: ситуація на Запоріжжі. День 16-й. Текстовий онлайн». Суспільне | Новини (ukraiņu). 2020. gada 3. novembris. Arhivēts no oriģināla, laiks: 2022-03-17. Skatīts: 2022-03-11. «УКАЗ ПРЕЗИДЕНТА УКРАЇНИ №112/2022». Офіційне інтернет-представництво Президента України (ukraiņu). Skatīts: 2022-03-11. Chloe Folmar. «Mayor of Ukrainian city Melipotol detained by Russians». TheHill (angļu), 2022-03-11. Skatīts: 2022-03-11. «Заступник керівника ОП опублікував ВІДЕО викрадення міського голови Мелітополя». Actual Today (ru-UA). 2022-03-11. Skatīts: 2022-03-11. «Russia installs 'new mayor' in Ukrainian city after allegedly kidnapping predecessor». www.timesofisrael.com (Times of Israel). 2022. gada 13. marts. Skatīts: 2022. gada 13. marts. «"Гауляйтер в юбке": оккупанты назначили "врио мэра" Мелитополя». ФОКУС (krievu). 2022-03-12. Skatīts: 2022-03-14. «Melitopol mayor freed after kidnapping by Russian forces». news.yahoo.com (en-US). Skatīts: 2022-03-16. «Captured Melitopol Mayor Ivan Fedorov rescued by Ukrainian forces: Report». Washington Examiner (angļu). 2022-03-16. Skatīts: 2022-03-16. Денис Карловский. «Мэра Мелитополя освободили из плена русских». Украинская правда (krievu). Skatīts: 2022. gada 16. marts. «Ukraine swapped nine Russian soldiers to free detained mayor». Reuters (angļu). Skatīts: 2022-03-16. «Krievijas dēļ apdraudēta visa civilizētā pasaule. INTERVIJA ar okupētās Melitopoles mēru». lsm.lv. Skatīts: 2022. gada 16. aprīlis.