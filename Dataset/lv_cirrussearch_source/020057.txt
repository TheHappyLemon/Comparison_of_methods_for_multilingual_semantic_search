SKS 36. ekspedīcija (Экспедиция МКС-36; Expedition 36 jeb ISS-36) bija Krievijas, ASV un Itālijas kosmonautu pastāvīgā ekspedīcija Starptautiskajā kosmosa stacijā (SKS) no 2013. gada maija līdz septembrim. 2013. gada 24. jūnijā notika iziešana kosmosā, kuru veica Fjodors Jurčihins un Aleksandrs Misurkins no Pirs moduļa. Slūžu kameras lūka atvērta 13:32 UTC. Kosmonauti nomainīja Zarja moduļa dzesēšanas sistēmas šķidruma patēriņa regulatora otro paneli SP RRŽ; uzstādīja elektrokabeļu turētājus. Uz moduļa Poisk tika uzstādīta zinātniskā aparatūra Indikator kosmiskajam eksperimentam Kontrolˈ; demontēts eksperimenta Vynoslivostˈ otrais panelis un Foton-Gamma instruments. Veikti vēl citi darbi. Iziešana beidzās 20:06 UTC, kad aizvērta lūka. SP RRŽ (51 kg) un Indikator (15 kg) stacijā bijis atgādāts ar kravas kuģi Progress M-19M. Otra ārpuskuģa aktivitāte veikta 2013. gada 9. jūlijā no Quest moduļa. To realizēja Kristofers Kesidijs un Luka Parmitāno. Iziešana sākās 12:02 UTC, kad astronauti savus skafandrus pārslēdza uz autonomo elektrobarošanu. Vispirms Kesidijs devās uz Z1 segmentu, lai noņemtu un nomainītu sakaru kanāla bloku Space-to-Ground Transmitter Receiver Controller, kas bija sabojājies 2012. gada decembrī. Savukārt Parmitāno devās uz ELC-2 pie S segmenta, lai noņemtu eksperimentu paraugus no MISSE-8: ORMatE-III (Optical Reflector Materials Experiment III) un Payload Experiment Container, kurus uz zemi paredzēts nogādāt ar SpaceX CRS-3 kravas kuģi. Pēc tam Parmitāno veica AMS-02 fotografēšanu, lai pētnieku komanda pārliecinātos par iekārtas stāvokli. Pa to laiku Kesidijs sāka elektrokabeļu novilkšanas darbus no Unity moduļa uz PMA-1 adapteri pie Zarja moduļa; tas būs nepieciešams Krievijas jaunajam laboratorijas modulim Nauka, kuru plānots palaist 2013. gada beigās. Pēc tam kosmonauti noņēma radiatoru turētājus (Radiator Grapple Bars) un uzstādīja tos fermas abās pusēs; tos 2013. gada martā bija atgādājis kravas kuģis SpaceX CRS-2. Radiatoru turētājus pārvietoja Parmitāno manipulatora Canadarm2 galā, kuru vadīja Karena Nīberga. Parmitāno esot pie S segmenta, viņš nomontēja 2012. gada maijā sabojājušos kameras iekārtu Mobile Base Camera Light Pan-Tilt Assembly; to nogādās uz zemi, lai salabotu un sūtītu atpakaļ uz staciju. Kesidijs veica radiatoru turētāju nostiprināšanu, un pēc tam viņš uz Z1 segmenta sāka Y tipa pārvienojumcilpu uzstādīšanu elektroenerģijas nepārtrauktības nodrošināšanai. Parmitāno uzstādīja daudzslāņu izolācijas pārklāju PMA-2 adaptera pieslēgvietai pie Harmony moduļa. Tā kā plānotie darbi tika izpildīti priekšlaicīgi, astronauti izpildīja dažus uzdevumus, kas bija paredzēti nākamajā iziešanā: Kesidijs sāka uzstādīt datu kabeli no Zarja moduļa uz Tranquility moduli, bet Parmitāno savāca instrumentu somu un uzstādīja to pie slūžu kameras. Iziešana beidzās 18:09 UTC, ilgstot 6 stundas 7 minūtes. Nākamā iziešana kosmosā notika 16. jūlijā, kurā piedalījās Kristofers Kesidijs un Luka Parmitāno. Tā oficiāli sākās 11:57 UTC. Viņi veica videokabeļa uzstādīšanas darbus, uz Z1 segmenta uzstādīja Y tipa pārvienojumcilpu. Kad Parmitāno skafandrā pārstāja darboties oglekļa dioksīda sensors un pakausī sajuta mitrumu, viņš turpināja darbu, jo problēmas ar CO2 sensoriem ir bijušas arī agrākās ārpuskuģa aktivitātēs. Kad slapjums ķiverē palielinājās, tika nolemts atgriezties slūžu kamerā. Iziešana beidzās 13:39 UTC, ilgstot 1 stundu 32 minūtes. Tā ir bijusi otra īsākā ārpuskuģa aktivitāte SKS vēsturē. Viņiem bija paredzēta sešu stundu iziešana kosmosā, kurā viņi nepaspēja: uzstādīt lokālā tīkla kabeli uz Krievijas segmenta plānoto laboratorijas moduli, veikt darbu ar V veida radiatoru turētāju RGB, pārnest bezvadu televīzijas sakaru bloku WETA no sekcijas P1 uz Harmony moduļa portu CP11, noņemt siltumizolāciju no MBSU barošanas bloka. Nolemts, ka šos darbus pabeigs nākamās ekspedīcijas. 16. augustā notika pirmā no divām augustā plānotām krievu iziešanām kosmosā. Tajā piedalījās Fjodors Jurčihins un Aleksandrs Misurkins. Tā sākās 14:36:50 UTC. Vispirms viņi Zarja un Poisk ārpusē uzstādīja konektoru paneļus un plaisu skenerus. Tad Poisk ārpusē uzstādīts Vinoslivost'eksperimentu panelis. Visbeidzot viņi novilka elektrības un datu pārraides kabeļus uz vietu, kur nākotnē tiks pievienots Nauka modulis. Iziešana ilga 7 stundas 28 minūtes, kas ir ilgākais laiks PSRS/Krievijas ārpuskuģu aktivitāšu vēsturē. Iepriekšējais rekords (7 h 16 min) tika sasniegts 1990. gadā, novēršot kosmosa kuģa Sojuz TM-9 izolācijas pārklājuma atdalīšanos. 22, augustā veikta otra Krievijas ārpuskuģa aktivitāte, kuru veica Jurčihins un Misurkins. Tā sākās 11:34 UTC. Zvezda moduļa ārpusē eksperimentāla lāzera sakaru iekārta nomainīta pret optisko kameras sistēmu. Uzstādīta darba stacija, kuru izmantos ārpuskuģa aktivitāšu laikā. Apskatīti un nospriegoti vairāku antenu pārklāji uz Zvezda moduļa. Iziešana ilga 5 stundas 58 minūtes. International Space Station spacewalk conducted WILLIAM HARWOOD, 2013-07-09 (angliski) Tuesday Spacewalk Ended Early NASA, 2013-07-16, (angliski) Spacewalk aborted by spacesuit water leak WILLIAM HARWOOD, 2013-07-16, (angliski) Russian EVA breaks record – EMU troubleshooting continues Chris Bergin, nasaspaceflight.com, 2013-08-16 (angliski) Russian duo complete EVA-35 – Luca recalls EVA drama Chris Bergin, nasaspaceflight.com, 2013-08-22 (angliski) 36. ekspedīcija NASA mājas lapā Arhivēts 2020. gada 27. februārī, Wayback Machine vietnē. (angliski) 35./36. ekspedīcija Energija mājas lapā Arhivēts 2013. gada 2. oktobrī, Wayback Machine vietnē. (krieviski) 36./37. ekspedīcija Energija mājas lapā Arhivēts 2013. gada 2. oktobrī, Wayback Machine vietnē. (krieviski)